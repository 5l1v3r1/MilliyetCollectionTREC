<DOC>
<DOCNO> 330957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/spor/axspo02.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fener'i tavana çakarım' 
</HEADLINE>
<TEXT>


Hikmet Karaman, "Fenerbahçe'yi çalıştırmak ister misiniz " sorusuna ilginç bir yanıt verdi "O stadda oynayacağım, o taraftar arkamda olacak, o futbolcuyu uçururum" 

HALİL ÖZER 


Kayserispor Teknik Direktörü Hikmet Karaman ile oldukça ilginç bir söyleşi yaptık. Karaman konuşmasını seven, ancak konuştuğu kadar da mesaj vermesini bilen bir teknik direktör. Anadolu yollarında kazandığı tecrübe ile bu işe baş koymuş. Hayatı futbol. Kayseri Hilton'da kalıyor. Ama hep tesislerde yatıyor. Arada bir kitap okuyor. Gerisi hep futbol. Lafı uzatmayıp sorulara geçelim. 
- Türkiye'de tam bir antrenör kıyımı var. Bu konu nasıl düzelebilir 
- Teknik direktörlerin öncelikle kulüplerle yaptığı sözleşmeler adam gibi değil. Kaliteye bakmadan ilk soru "Kaç para istiyorsun" oluyor Böyle bir mantık olabilir mi Hangisi ucuzsa, onu alıyorlar. Neden Beşiktaş, Del Bosque'yi hemen gönderemedi, bir sürü sorun çıktı. 
- Tabii bir de Anadolu şartları var. 
- O ayrı sorun. Örneğin burada odamız bile yoktu. Başarı için zemin olmalı. Geliyorsun masa yok, sandalye yok. Bilgisayarın, televizyonun yok. Avrupa ülkelerini ve Türkiye'deki maçları izleyecek sistem yok. Analiz odası yok. Soyunma odası yok. Rize'de de aynısını yaşadım. Günde çift idman yapacaksın, ışıklı antrenman sahası yok. Böyle bir ortamda nasıl başarılı olabiliriz Kayseri'nin yeni yabancıları geldiğinde yataklara sığmadılar. Boyları uzun. Adamlar isyan etti. Yeni yatak geldi. Bizim oyuncular ise hiç sesini çıkarmıyor. Onların da konuşması gerekiyor. 
- Bir de tavır koyan ve taviz vermeyen hocalar var 
- Doğru. Örneğin milli takım boştayken, neden Fatih Terim getirilmedi. Fatih hoca hep kendi doğrularını yapar. Ahbap - çavuş ilişkilerine girmez. Kimseye, kendini kullandırmaz. Yöneticiler uysal hoca ararlar. Ben de öyleyim. Kayserispor Başkanı'nın beni bugüne kadar 10 kere kovması gerekirdi. Bağırıyorum, çağırıyorum. Ama göğüs gerdi. Türk futbolunda, Anadolu hocaları çok önemli... Futbolu onlar geliştiriyor. Büyük takımlar neden ümit milli takımlara oyuncu vermiyor. Hep bizden alıyorlar. Federasyon bunu görüp, özellikle tesis konusunda bize yardım etmeli. 
- Özel zevkleriniz ile ilgileniyor musunuz 
- Nerede Sadece kitap okuyorum. Örneğin Osman Pamukoğlu, Üstün Dökmen'i okuyorum. Ben artık futbol hastası olmuşum. Alerji yapmış bende. Sinemaya gitmek istiyorum, gidemiyorum. Şimdi kafayı, Kayseri'ye taktım. Eğer kümede kalırsak, bu kulübü Türkiye'nin en büyüklerinden biri yapacağım. Üstelik başkanımız, Kayseri'ye muhteşem yeni bir stat yapacak. 
- Örneğin Fenerbahçe'yi çalıştırmak ister misiniz 
- İstemez miyim. Ben orayı çalıştıracağım, o stadda oynayacağım, o seyirciyi tavana çakarım vallahi. Öyle bir taraftar topluluğu arkamda olacak. Neler yaparım. O futbolcuyu uçururum. Futbolcunun orada oynamaması mümkün değil. Bir buçuk puanı seyirci, diğerini teknik adam ve futbolcular alıyor. Üç puanın tümünü takım almıyor. İnanılmaz etkileyici bir taraftarı var arkadaş. Hakem de etkileniyor, rakip oyuncu da. Ayrıca Daum eleştirilerine katılmıyorum. O ve yanında bulunanlar aptal mı ki, kimi oynatacaklarını bilmiyorlar. Adam bence çok başarılı. Daum nasıl Daum olmuş. Kolay mı bu işler. Eğer gönderirlerse onu çok ararlar. Aynı bugün Lucescu'nun arandığı gibi. 

'Teşvik hep olacak' 

"Bugün belki bu çalışmayı yapanlar da mutlaka içinde olmuştur. Benim haberim yok diyen yalan söylüyordur. En tepedeki insan bile yalan söylüyordur. Bunu Türkiye'de yaşamayan var mı Futbolcusundan başkanına kadar her yerde oluyor. Milli takımlarda bile oluyor. Ne söyleyeceğim ki, hep hikaye" 

'Batıl inanç' 

"İstanbulspor maçına giderken, kapıda otobüs bekliyordu. Şoföre şöyle bir baktım. Adamın yüzünde meymenet yok. "Eyvah" dedim. Değiştirsen olmaz. Yanımdakilere dedim ki "Biz bu maçı kaybettik. baksana şoförün suratına". Maça gittik berabere kaldık. Artık şoförlerden özgeçmiş isteyeceğim." 

'Terim benzerliği' 

"Taklit diye bir şey yok. Her hocanın, maçı yaşayışı vardır. Fizik olarak benziyoruz. Dolayısıyla beden dilimiz de benzetiliyor. İstanbul'da bir maç yaptık. İkimizi aynı anda görüntülemişler. Hareketlerimiz aynı. Çok şaşırmıştım. Ayrıca sevdiğimiz, saydığımız ve her zaman örnek aldığımız bir hoca." 


</TEXT>
</DOC>
