<DOC>
<DOCNO> 302421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/soneko09.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yılda öncelik duble yolların... 
</HEADLINE>
<TEXT>

     Acil Eylem Planı'nda yer alan 15 bin kilometrelik bölünmüş duble yol projeleri, önümüzdeki yılda Karayolları Genel Müdürlüğünün yatırımında 'öncelikli yollar' arasında yer alacak. 
     Bugüne kadar 1,900 kilometre uzunluğundaki bölünmüş yol yaparak hizmete alan Karayolları Genel Müdürlüğü, bu yıl da 3 bin kilometrelik duble yolu inşa ederek hizmete almayı planlıyor. 
     Karayolu ulaşımında önceliği bölünmüş yollara veren kuruluş, belirlediği programına paralel olarak önemli bazı otoyol projelerini de önümüzdeki yıllara sarkıtmak zorunda kaldı. 
     Geçtiğimiz yıllarda Karayolları Genel Müdürlüğünün yatırım programında yer alan Ege bölgesinin en önemli güzergahları arasındaki Aydın-Denizli otoyolu ile yine 10 ayrı kesim halinde yapımı planlanan Pozantı-Ankara otoyol projelerine, 2004 yılı yatırım programında ödenek tahsis edilmedi. 
     Yapıma yönelik ihaleleri gerçekleştirilerek kredi anlaşmaları da imzalanan söz konusu paralı otoyolların 2005 yılından itibaren yeniden gündeme alınması bekleniyor. 
     Tamamlandığında paralı otoyol olarak hizmet vermesi öngörülen Aydın-Denizli otoyolu için yaklaşık 700 milyon dolarlık bir kredi kullanılması öngörülürken, bu otoyol 4 ayrı güzergahı kapsayacak. 
     Yine 1.5 milyar dolarlık bir dış kredi ile Karayolları Genel Müdürlüğünün programında yer alan Pozantı-Ankara yolunun ise 10 ayrı güzergah halinde inşası öngörülüyordu. 
     Hazinenin dış kredi ödeme programı da dikkate alınarak önümüzdeki yıllara sarkıtılan iki paralı otoyol yapımına yönelik ihaleler, geçtiğimiz yıllarda yapılarak müteahhit firmalarda belirlenmişti. 
     
</TEXT>
</DOC>
