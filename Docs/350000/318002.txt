<DOC>
<DOCNO> 318002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur23.html </URL>
<DATE> 2005/02/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Şehit teğmenin son sözleri Sizleri gökyüzünden selamlayacağım 
</HEADLINE>
<TEXT>

     Manisa yakınlarında askeri eğitim uçağının düşmesi sonucu şehit olan Deniz Teğmen Erdem Öztürk'ün, uçuş öncesi ailesini telefonla arayarak, ''Sizleri göklerden selamlamaya az kaldı. Bundan sonra sizleri gökyüzünden selamlayacağım'' dediği bildirildi. 
     Şehit Deniz Teğmen Öztürk'ün, Balıkesir'in Bandırma İlçesi'nde oturan kardeşi Sinem Öztürk, AA muhabirine yaptığı açıklamada, ağabeyinin çocukluk yıllarından beri uçma arzusuyla dolu olduğunu, bu nedenle Orta Doğu Teknik Üniversitesi ODTÜ Biyoloji Bölümü'ndeki eğitimini yarıda bıraktığını söyledi. 
     Öztürk, ağabeyinin, sonraki yıllarda girdiği Deniz Harp Akademisi sınavlarını kazarak deniz subayı olduğunu ve sonrasında Marmaris'te bir denizaltında göreve başladığını ifade ederek, ''Bana, bugüne kadar dünyanın fotoğrafını hep denizin dibinden çektiğini, bundan sonra dünyanın fotoğrafını gökyüzünden çekmek için Hava Kuvvetleri Komutanlığı'na müracaat edeceğini bildirdi. Daha sonra pilot olmak için başvurdu'' dedi. 
     Ağabeyinin, başvurusunun kabul olmasının ardından İzmir Çiğli'deki 2. Jet Hava Üst Komutanlığı'nda eğitim uçuşlarına başladığını belirten Öztürk, ''Ağabeyim, son uçuş öncesi evi telefonla arayarak, sizleri göklerden selamlamaya çok az kaldı. Bundan sonra sizleri gökyüzünden selamlayacağım. Ben doğduğum köyün üzerinden uçakla geçerken, sizler de beni el sallayarak selamlarsınız demişti. Şimdi ağabeyimin bu arzusunu yerine getirmek için köyün üzerinden geçen her uçağı el sallayarak selamlayacağız'' diye konuştu. 

     
</TEXT>
</DOC>
