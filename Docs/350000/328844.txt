<DOC>
<DOCNO> 328844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun15.html </URL>
<DATE> 2005/03/31/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Le Monde Türkiye Rumları tanımaya adım attı 
</HEADLINE>
<TEXT>

     Türkiye'nin Ankara Antlaşması'nı AB'nin yeni üyelerine genişleten protokolü kabul ederek Rum Kesimi'ni fiilen tanımaya doğru bir adım attığı öne sürüldü. 
     Fransız Le Monde gazetesi, üyelik müzakerelerinin başlamasına 6 ay kala Ankara'nın gümrük birliğini AB'nin yeni üyelerine genişletmeyi kabul ederek "bir jest" yaptığını öne sürdü. Gazete, Türkiye'nin Avrupa Komisyonu'na gönderdiği mektubun bir "paraf" yerine kabul edildiğini kaydetti. 
     Türk yetkililerin ısrarla Türkiye'nin verdiği onayın "Kıbrıs Cumhuriyeti"ni Rum Kesimi tanıma anlamına gelmediğini söylediklerine dikkat çeken gazete, Komisyon'un da bunda mutabık olduğunu yazdı. 
     Buna karşın, Komisyon'un Türkiye'nin verdiği onayın "fiili" bir tanıma olarak değerlendirileceğini de düşündüğünü ifade eden gazete, geçen Aralık ayında Hollanda Başbakanı Jan Peter Balkenende'nin AB Dönem Başkanı sıfatıyla gümrük birliğinin genişletilmesinin Rum Kesimi'nin tanınmasına doğru "önemli bir aşama" olduğunu söylediğini anımsattı. 
     Le Monde, Dışişleri Bakanı Abdullah Gül'ün protokolün, hizmetlerin serbest dolaşımına uygulanmayacağını söylediğini, böylece Türkiye'nin limanlarını ve havaalanlarını Rum gemilerine ve uçaklarına açmaya mecbur olmadığının belirtildiğini anımsattı. 
     
     TÜRK YORUMU GÜMRÜK BİRLİĞİ'NE AYKIRI 
     Ancak Avrupa Komisyonu'nun genişlemeden sorumlu Üyesi Olli Rehn'in sözcüsü Krisztina Nagy'nin protokolün metninde böyle bir ayrımdan söz edilmediği, bu nedenle Türk yorumunun gümrük birliğinin ihlali anlamına geldiği ifadesine dikkat çekti. 
     Le Monde, protokolün imzalanmasının Brüksel'in Ankara'ya empoze ettiği tek koşul olmadığını, Türkiye'nin reformları sürdürmesi de gerektiğini yazdı. 
     
</TEXT>
</DOC>
