<DOC>
<DOCNO> 301219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sondun19.html </URL>
<DATE> 2004/12/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Aşırı sağcılardan gazetelere ''Türkiye'nin AB üyeliğine hayır'' ilanı... 
</HEADLINE>
<TEXT>

     Ali H.Yurtsever bildiriyor 

Avusturya'da koalisyon hükümetinin küçük ortağı aşırı sağcı Özgürlükçüler Partisi FPÖ Viyana teşkilatının başkanı Heinz-Christian Strache, gazetelere verdiği ilanda, ''Türkiye'nin AB üyeliğine 'hayır' dediğini'' belirterek ''referandumun yasal olarak garanti edilmesini'' talep etti. 
     Strache ilanda, ''Schüssel Başbakan 'evet' dedi. Yeşiller ve Haeupel de Sosyal Demokrat Partili Viyana Valisi 'evet' dedi. Ben 'hayır' diyorum'' ifadesini kullandı. 
     ''Türkiye'nin AB üyeliğini istemediğini'' belirten Strache, şunları kaydetti 
     ''Türkiye AB'ye mi girecek Schüssel 'evet' dedi. Yeşiller ve Haeupel de 'evet' dedi. Ben 'hayır' diyorum. Türkiye Avrupa'ya ait değildir. Şimdi referandum yapılmalı ve yasal olarak garanti edilmeli. HC Strache ve Avusturyalıların büyük çoğunluğu bunu istiyorlar.'' Avusturya'da ''yabancı düşmanı'' olarak bilinen ve FPÖ içindeki radikallerin arasında yer alan Strache, eylül ayında da Halk Partisi ÖVP lideri ve Başbakan Wolfgang Schüssel'e ''17 Aralık zirvesinde Türkiye'ye müzakere tarihi verilmesine 'hayır' demesi'' çağrısında bulunmuş ve bunu yapmaması halinde ''koalisyonu bozacağı'' tehdidinde bulunmuştu. 
     Bu arada, Başbakan Schüssel koalisyon ortağı Başbakan Yardımcısı Hubert Gorbach ile ortaklaşa hazırladıkları, ''Türkiye'nin tam üyeliği için referandum yapılmasına ilişkin partiler ittifakı'' önerisi parlamentonun geçen hafta perşembe günü yapılan olağanüstü toplantısında Sosyal Demokrat Parti SPÖ ve Yeşiller Partisi tarafından reddedilmişti. 
     Schüssel, ''referandum önerisinin'' muhalefet tarafından reddedilmesi üzerine koalisyon ortağı aşırı sağcı Özgürlükçüler Partisi FPÖ Genel Başkanı Ursula Haubner ile ikili bir sözleşme imzalayarak, ''Türkiye'nin 2014 yılında sona ermesi planlanan müzakere sürecinden sonra tam üye olması halinde ülkede referandum yapılmasını'' taahhüt etmişti. 
     Başbakan Schüssel'in, Türkiye'nin tam üyeliği için 2014 yılında referandum yapılmasını AB üyesi diğer ülkelere kabul ettiremeyeceğini anımsatan Viyana'daki batılı diplomatik kaynaklar, ''Başbakan Schüssel'in koalisyon hükümetini kurtarmak için aşırı sağcı ortağının tehditlerine boyun eğmek zorunda kaldığını'' belirtiyorlar. 

     
</TEXT>
</DOC>
