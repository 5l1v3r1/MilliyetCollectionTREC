<DOC>
<DOCNO> 316755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sonspo26.html </URL>
<DATE> 2005/02/19/ </DATE>
<TIME> 21.36 </TIME>
<AUTHOR>  </AUTHOR>
<HEADLINE>
Galatasaray maçının ardından... 
</HEADLINE>
<TEXT>

     Galatasaray'ın golcü futbolcusu Hakan Şükür, Sakaryaspor karşısında ligdeki 218. golüne ulaşarak, Metin Oktay'ı geride bıraktı. 
     Geçen hafta Çaykur Rizespor'a deplasmanda 2 gol birden atan Hakan, 217 gollü merhum Metin Oktay'ı yakalamıştı. Hakan, Sakaryaspor maçında penaltıdan attığı golle lig tarihinde en golcü futbolcu sıralamasında 219 golle 2. sırada bulunan Hami'ye yaklaştı. 
     Türkiye Birinci Futbol Ligi'nin en golcü futbolcusu ise 240 golü bulunan Tanju Çolak. 
     
     AYHAN VE ERGÜN SAMSUNSPOR MAÇINDA YOK 
     Sakaryaspor maçında 4. sarı kartlarını gören Ayhan ve Ergün, cezalı duruma düştü. İki futbolcu, Galatasaray'ın gelecek hafta oynayacağı Samsunspor maçında forma giyemeyecek. 
     Bu arada, maçın 69. dakikasında Gökhan'ın Ribery'e yaptığı hareket nedeniyle sarı-kırmızılı oyuncu Necati, Sakaryasporlu futbolcularla tartıştı. Kaleci Mondragon orta sahaya kadar gelerek Necati'yi sakinleşmesi için uyardı. 
     Maçın ikinci yarısında girdiği bir pozisyonda sakatlanan Hakan Ünsal, takımı 3 oyuncu değişiklik hakkını kullandığı için, son 10 dakikayı sekerek tamamladı. 
     
</TEXT>
</DOC>
