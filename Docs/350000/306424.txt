<DOC>
<DOCNO> 306424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/soneko01.html </URL>
<DATE> 2005/01/14/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Babacan "Merkez bankası bundan sonra müdahalelerden uzak duracak" 
</HEADLINE>
<TEXT>

     Devlet Bakanı Ali Babacan, Merkez Bankası'nın, özellikle bundan sonraki dönemde müdahalelerden son derece uzak duracağını söyledi. 
     Babacan, Türkiye Turizm Yatırımcıları Derneği'nin düzenlediği toplantıda yaptığı konuşmada, ekonomideki gelişmelere değindi. 
     17 Aralık sürecine işaret eden Babacan, ''Tarih kitaplarında 17 Aralık, Türkiye için yepyeni bir dönemin başlangıcı olacak bir tarih'' şeklinde konuştu. 
     Babacan, yeni ekonomik programa da değinerek, programın uygulanıp uygulanmayacağı konusunda artık hiç kimsenin şüphesi olmadığını ifade etti. 
     Ali Babacan, Maastrich Kriterleri'ne dikkati çekerken, bu kriterlerin adeta tam üyelikten daha ağır şartları gerektirdiğini söyledi. 
     2006'da ilk Maastrich Kriteri'nin tutturulacağını ve bunun bütçe açığının GSMH'ye oranı olduğunu belirten Babacan, 2007'de de kamu borç stoğunun GSMH'ye oranı kriterinin tutturulacağını kaydetti. 
     Bakan Babacan, enflasyonun, 2007 yılından birkaç yıl sonra bu kriterlere uygun hale getirilmesini planladıklarını ifade ederek, faizlerin, bu kriterler içinde en son uyulacak kriter olduğunu ifade etti. 
     Yapısal reformların uygulanmasının önemine dikkati çeken Babacan, 2005'te özellikle sosyal güvenlik, vergi ve bankacılık konularında reformları uygulamaya başlayacaklarını söyledi. 
     
     ''SERBEST KUR REJİMİNDEN ASLA DÖNÜŞ YOK'' 
     Ali Babacan, daha önceden serbest kur rejimi ve serbest sermaye hareketi uygulamasının tavizsiz bir şekilde devam ettirileceğini söylediklerini anımsatarak, şöyle devam etti 
     ''Serbest kur rejiminden asla dönüş yok. Bunu özellikle altını çizerek vurgulamak istiyorum. Serbest sermaye hareketlerinde de en ufak bir sınırlama yok. Bunlara sınır getirsek mi, giriş çıkışlara vergi mi koysak böyle bir şey yok. Biz bunu yapmayacağız. Çok da yanlış olduğunu düşünüyoruz. Bir araştırma, dünyada ödemeler dengesi sebebiyle son 50 krizin 49'unun sabit kur rejimi olan ülkelerde çıktığını ortaya koydu. Bunlardan biri de Türkiye. 
     Biz, doğru kurun serbest piyasa mekanizması içinde oluşacağını düşünüyoruz. Merkez Bankası özellikle bundan sonraki dönemde müdahalelerden son derece uzak duracak. Özellikle aşırı oynaklık müdahalesi, bundan sonraki dönemde çok çok sınırlı, çok istisnai ve hiç de arzu etmediğimiz bir uygulamadır. Bunu tabii ki zaman gösterecek, ama mümkün olduğunca bundan uzak durulmasını arzu ediyoruz.'' Devlet Bakanı Babacan, kura herhangi bir yönde müdahaleler olduğunda riskin başladığını ifade ederek, ''Hiçbir zaman devletin kuru getirmeye çalıştığı noktanın doğru bir nokta olup olmadığına emin olamıyorsunuz. Bugünkü kuru beğenmeyenlere, doğru kurun ne olduğunu sorduğunuzda 100-200 farklı cevap alırsınız. Bunun bir bilimsel karşılığı yok'' dedi. 
     
     ''İMAR BANKASI, UFAK ÇAPLI SAVAŞ MALİYETİNDE'' 
     Babacan, son 23 yılda Türkiye'nin yaşadığı bazı sorunlara da değinirken, ''Bir gecede 6.5 milyar dolarlık İmar Bankası yükünü yüklendik. Başlı başına bir savaşın maliyeti neredeyse. Ufak çaplı bir savaş ilan edildiğinde, herhalde 6.5 milyar dolara mal olur'' diye konuştu. 
     Türkiye'de artık para politikasıyla ilgili her şeyin şeffaf olduğunu ifade eden Babacan, bu kapsamda, her ayın 8'inde Para Piyasaları Kurulu'nun toplandığını ve 2006'dan itibaren de açık enflasyon hedeflemesine geçileceğini anımsattı. 
     Babacan, 2004'ün ilk 9 aylık rakamlarına göre, Türkiye'de 45 katrilyon liralık toplam yatırım gerçekleştiğini ifade ederek, özellikle özel sektör yatırımlarının canlanmasının temel hedefleri olduğunu, bir numaralı sorun olan işsizliğin ancak özel sektör yatırımlarıyla çözülebileceğini vurguladı. 
     Turizmin önemine de değinen Babacan, 2004 Kasım ayı sonu itibariyle toplam 15 milyar 96 milyon dolarlık gelir elde edildiğini, 2004 yıl sonu için de toplam 15.7-15.8 milyar dolar arasında bir rakam öngördüklerini belirtti. 
     Babacan, geçen yıl 17 milyon 548 bin turist ile rekor kırıldığını belirterek, Bakanlar Kurulu kararıyla, turizm sektöründe kullanılan elektrik fiyatlarının, bölgedeki fiyatlarla uyumlu şekilde düşürüleceğini söyledi. 
     
     OKTAY VARLIER 
     Türkiye Turizm Yatırımcıları Derneği Yönetim Kurulu Başkanı Oktay Varlıer de 2005 yılında 20 milyon turist ve 14.5 milyar dolar civarında bir turizm geliri beklediklerini ve dolar-euro paritesinden dolayı gelirde bir düşüş yaşanabileceğini ifade etti. 
     Varlıer, önümüzdeki dönemde, 600 bin olan Türkiye'deki yatak kapasitesinin 1 milyona çıkarılması ve 15 milyar dolar daha yatırım yapılması gerektiğini kaydederek, bunun, master plan çerçevesinde teşviklerle desteklenerek gerçekleştirilmesinin doğru olacağını söyledi. 
     Oktay Varlıer, sektördeki KDV oranının yüksekliğine de işaret ederek, ''Bu konuda Bakanlar Kurulu bir kararname çıkartarak, KDV oranını yüzde 8'e indirebilir. Tabana yayılmış bir KDV oranı, hem kayıt dışını kayıt içine çekecek, hem de gelirleri artıracaktır'' dedi. 
     
</TEXT>
</DOC>
