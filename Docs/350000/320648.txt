<DOC>
<DOCNO> 320648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun32.html </URL>
<DATE> 2005/03/04/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
KKTC'de İngiliz Mahoney çifti evinde ölü bulundu... 
</HEADLINE>
<TEXT>

     KKTC'de Girne'ye bağlı Lapta'da yaşayan KKTC vatandaşı İngiliz Anne Maureen Mahoney 63 ile Lyn Mahoney 71 çifti, evlerinde ölü bulundu. 
     Mahoney çiftinin cesetleri, Mehmet Akif Sokak'taki ''Villareanne'' adlı evlerine temizliğe giden kadın tarafından bulundu. 
     Polisin verdiği bilgiye göre, her hafta temizliğe gelen kadın, bu sabah İngiliz çifti çeşitli yerlerinden bıçaklanmış halde verandada buldu. 
     Olay yerine gelen polis ekipleri, Girne Hayvanları Kurtarma Kulübü üyesi olan ve 17 yıldır KKTC'de yaşayan İngiliz çiftin öldürülmesiyle ilgili olarak evde ve çevrede yoğun incelemeler yaparak emareler aldı. Polis, olayı aydınlatmak üzere geniş çaplı soruşturma başlattı. Birkaç gün önce işlendiği sanılan cinayetin, hırsızlık amaçlı olabileceği yönünde görüşler belirtildi. 
     Polisin olay yerinde yaptığı ilk incelemede, cinayetin yeni olmadığı, cesetlerin yaklaşık 3 günlük olduğu yönünde tespitte bulunduğu öğrenildi. 
     Girne Polis Müdürü Can Sinan Karlıova ve Yardımcısı Ahmet Gökyay, Girne bölge savcıları Mustafa Fahri, Mahmut Atakara ve Erdinç Akyener de olay yerinde incelemede bulundu. 
     Olayı haber alarak eve giden ''Kyrenia Girne Animal Rescue'' Başkanı Margaret Ray ile İngiliz çiftin dostlarının, karşılaştıkları manzara karşısında göz yaşlarına boğuldukları görüldü. 
     Kulüp üyeleri, evde birkaç gündür kapalı kalan kedi ve köpekleri de Beşparmak Hayvan Barınağı'na götürdü. 
     Hayvan sevgilerinin yanında yardım amaçlı birçok sosyal etkinlikte de görev alan Anne Maureen Mahoney ve Lyn Mahoney'in, çevrelerinde çok sevilen insanlar olduğu belirtildi. 
     
</TEXT>
</DOC>
