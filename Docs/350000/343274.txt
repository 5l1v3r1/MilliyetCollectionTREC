<DOC>
<DOCNO> 343274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun42.html </URL>
<DATE> 2005/05/17/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
İran Dışişleri Bakanı Irak'ta 
</HEADLINE>
<TEXT>

     İran Dışişleri Bakanı Kemal Harrazi ve Irak Dışişleri Bakanı Hoşyar Zebari, iki ülkenin ilişkilerini normalleştirmek istediklerini belirttiler. 
     Zebari, Saddam Hüseyin’in devrilmesinden bu yana Irak’a gelen en üst düzey İranlı yetkili olan Harrazi ile düzenlediği ortak basın toplantısında, İran’ın, Ocak’ta yapılan seçimlerin ardından yeni Irak hükümetini tanıyan ilk devletlerden biri olduğunu söyledi. Zebari, "Bu ziyaretin, iki ülke arasındaki ilişkilerde yeni ufuklar açacağından hiç şüphem yok" dedi. 
     Her alanda karşılıklı saygı içinde ve müdahale olmadan yeni ilişkiler kurmak gerektiğini belirten Zebari, "Saddam sonrası Irak, komşularıyla barış içinde olan, savaşçı ülkelerden uzak, yeni bir Irak" diye konuştu. 
     Zebari, Harrazi’nin ziyaretinin siyasi mesajının, çok önemli olduğuna da işaret ederek, "Bu, İranlı yöneticilerin Irak halkına verdiği önemin bir göstergesi" dedi. 
     Irak Dışişleri Bakanı Zebari, "kardeş Arap ve Müslüman ülkeleri, bu zor dönemde, terörle mücadele etme konusunda Irak’a yardım etmeye" de çağırdı. 
     
     İRAN DIŞİŞLERİ BAKANI HARRAZİ 
     Harrazi de, Irak’ın kendi işlerinden sorumlu olduğunu, herhangi bir müdahalenin Irak halkına hakaret anlamına geleceğini söyledi. 
     İran Dışişleri Bakanı Harrazi, "İran, Irak ile her alanda işbirliğine hazırdır" diye konuştu. 
     Harrazi, ayrıca, İran’ın, ABD ile anlaşmazlıklarını düzeltmek için Irak topraklarını kullanma niyetinde olmadığını belirtti. 
     İran Dışişleri Bakanı, "ABD ile ilişkilerimiz ne olursa olsun, Irak’ı ABD ile anlaşmazlıklarımızı düzeltmek için kullanmak istemiyoruz" dedi. 
     İran’ın Irak ile işbirliğinin, ABD ile olan ilişkilerle bağlantısı olmadığını vurgulayan Harrazi, iki ülke arasındaki tarihi ilişkileri güçlendirmek istediklerini söyledi. Ortak sınırları kontrol etmek için tüm çabalarını ortaya koyduklarını belirten Harrazi, "Irak’a silah sokmaya çalışan çok sayıda kişiyi yakaladık. Sınırların güvenliğinin İran’ın güvenliğinin bir parçası olduğu kanısındayız" diye konuştu. 
     Harrazi ayrıca, iki ülke arasında "güvenlik komisyonu kurulmasını" da önerdi. 
     
     İKİ ÜLKE İLİŞKİLERİNDE DÜZELME EĞİLİMİ... 
     1980’lerde 8 yıl süresince savaşan iki ülke arasındaki ilişkiler, 
     Saddam Hüseyin yönetiminin devrilmesinden bu yana düzelme eğilimi gösterdi. 
     ABD’nin öncülük ettiği koalisyonun Irak’ı işgalinden sonra yönetimde güçlenen Şiiler, İran ile ilişkileri geliştirmek için çaba harcıyor. 
     İran, ABD’nin Irak’taki tekrar yapılanma çalışmalarını engellemek için direnişçilere destek vermekle suçlanıyor. 
     
</TEXT>
</DOC>
