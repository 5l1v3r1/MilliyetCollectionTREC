<DOC>
<DOCNO> 306760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonsiy08.html </URL>
<DATE> 2005/01/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Gül, Ortadoğu barışından endişeli... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, terör ve şiddetin, başarıyla gerçekleşmiş olan Filistin başkanlık seçimleri sonrasında ortaya çıkan olumlu havayı zehirlemesine ve barış çabalarını rehin almasına izin verilmemesi gerektiğini belirtti. 
     Gül, yaptığı yazılı açıklamada, Ortadoğu'da barış ve istikrarın hakim kılınmasına yönelik çabaların yoğunlaştığı bir dönemde bölgede terör ve şiddetin tırmanma eğilimi göstermesinden endişe ve rahatsızlık, masumların ölümünden ise büyük üzüntü duyduğunu kaydetti. 
     Terör ve şiddetin barışa ulaşılmasının aracı olamayacağını, tersine barış çabalarını engelleyeceğini bir kez daha vurgulamak istediğini ifade eden Gül, intihar saldırılarının ve aşırı güç kullanılarak sivil halka zarar verilmesinin hiçbir olumlu amaca hizmet etmediğinin artık anlaşılması gerektiğini belirtti. 
     Gül, açıklamasında şunları kaydetti 
     ''Terör ve şiddetin, başarıyla gerçekleşmiş olan Filistin başkanlık seçimleri sonrasında ortaya çıkan olumlu havayı zehirlemesine ve barış çabalarını rehin almasına izin verilmemelidir. 
     Bu durumda, tüm bölgenin özlemini duyduğu barış yolundaki çabaların yoğunlaştırılması ve ortak güvenlik düzenlemeleri başta olmak üzere İsrail ve Filistin arasındaki diyalogun yeniden başlatılması, barış arayışlarına ve umutlarına sekte vurmak isteyenlere en iyi cevap olacaktır.'' Gül, her iki liderliğin gerek kendi halkları gerek uluslararası camiaya karşı sorumlulukları bulunduğunu ve bu sorumluluğun gereklerini yerine getirmelerinin beklendiğini bir kez daha hatırlatmak istediğini belirtti. 
     Dışişleri Bakanı Gül, açıklamasında, ''Tarafların bu dostça telkinimizi dikkate almalarını diliyor, terör ve şiddetin sona erdirilmesi için gerekli tedbirleri kararlılıkla almalarını ve teenni ile hareket ederek diyalog kanallarını bir an önce açmalarını bekliyoruz'' sözlerine yer verdi. 
     
</TEXT>
</DOC>
