<DOC>
<DOCNO> 338067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sondun34.html </URL>
<DATE> 2005/04/29/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Rusya'dan İran'a nükleer yakıt... 
</HEADLINE>
<TEXT>

     Rusya'nın, İran'a, Buşehr kentindeki nükleer santralde kullanılmak üzere 80 ton nükleer yakıt vereceği bildirildi. 
     Rus Rosatom kurumundan adı açıklanmayan bir yetkili, Rus haber ajansı RİA Novosti'ye yaptığı açıklamada, ''İran'a 80 ton düşük oranda zenginleştirilmiş uranyum verilecek. Bu yakıt İran'a teknolojik olarak ihtiyacı olduğunda verilecek'' dedi. 
     Yetkili, nükleer yakıtın verileceği tarih konusunda İran tarafıyla anlaşmaya vardıklarını belirterek, İran'a ileride verilmesi öngörülen yakıt konusunda bir sorun olmadığını söyledi. 
     Rus TVEL şirketi Başkan Yardımcısı Konstantin Sokolov daha önce yaptığı açıklamada, İran'a 2005 yılının sonunda veya 2006 yılının başında nükleer yakıt verileceğini söylemişti. 
     Rusya'nın, İran'ın Buşehr kentinde inşa ettiği bin megawattlık nükleer santralin ilk güç ünitesinin gelecek yıl faaliyete geçmesi planlanıyor. 
     
</TEXT>
</DOC>
