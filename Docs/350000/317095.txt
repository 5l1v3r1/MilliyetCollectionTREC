<DOC>
<DOCNO> 317095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/spor/spo02.html </URL>
<DATE> 2005/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'İlaç gibi geldi' 
</HEADLINE>
<TEXT>


Daum, Kayserispor karşısındaki farklı galibiyetin, Zaragoza öncesinde moral verdiğini söyledi, "Takımım istiyor, dürüstçe oynuyor. Buna kalitemizi de katarsak, uluslararası alanda istediğimizi yaparız" dedi 

YUSUF KOBAL 


'İşte doğru cevap' 
FENERBAHÇE Teknik Direktörü Daum, Zaragoza yenilgisinin ardından verilen en doğru cevabın, dün akşamki Kayserispor galibiyeti olduğunu söyledi. Farklı skorun, perşembe günkü rövanş için az da olsa moral verdiğini ifade eden Alman çalıştırıcı, "Takımım istiyor, dürüstçe varını yoğunu ortaya koyuyor. Buna kalitemizi de eklersek, uluslararası anlamda da istediğimiz düzeye geleceğimizi biliyorum" diye konuştu. 

'Bundan iyi olamazlar' 
DAHA iyisini verecek güçte olduklarını belirten Sarı - Lacivertli çalıştırıcı, "Zaragoza'ya iyi oynama olanağı verdik. Zaten onlar da bundan daha iyi olamazlar. UEFA'da turu geçersek bundan sonraki rakibimiz de zordur" ifadesini kullandı. Kayserispor galibiyetine dönen Daum, "Bu galibiyet herkese ilaç gibi geldi. Uzun vadeli planlamamız var. Günlük başarı veya başarısızlıklardan etkilenmeden yola devam etmeliyiz" yorumunu yaptı. 

Motivasyon kaynakları 
ÜMİT'İN oyunu değiştirmesine sevindiğini, gol sevincinin Selçuk ile paylaşılmasının birlik gösterisi olduğunu söyleyen Daum, "Oyuncularıma tepki gelince onları himaye altına alacak tek insan benim" dedi. Alman hoca şöyle devam etti "Beni olumsuz sonuçlardan sonra motive eden ilk insan, hayat arkadaşım Angelica. İkinci insan ise desteğini hiç esirgemeyen Başkan Aziz Yıldırım. Zaragoza yenilgisinden sonra hemen yanımıza koştu." 

Selçuk'un gönlü alındı 

Seyirci çıkardı 
REAL Zaragoza maçında tribünlerin yoğun protestosunu alan ve sahadan çıkarken yuhalanan Selçuk, bu kez taraftarın müthiş sevgi gösterisiyle moral buldu. Sarı - Lacivertliler, ısınmak için sahaya çıkmayan genç oyuncuyu uzun süren tezahüratlar sonrası soyunma odasından çıkarmayı başardı. Selçuk tek tek tribünleri dolaşarak taraftarları selamladı. 

Çiçek verdiler 
İKİ takım hakemlerle birlikte sahaya çıktığı sırada ise maraton üst tribünde "Selçuk" yazılı pankart açıldı. Numaralı tribünde bulunan bir grup taraftar da Selçuk ve Daum'u tribün kenarına çağırarak çiçek verdiler. Bu sırada kale arkası tribününde "Sizinle gurur duyuyoruz" yazılı pankart kaldırıldı. Ümit Özat da attığı gol sonrası Selçuk'a koştu. 

Luciano sıkıntısı 

KAYSERİSPOR maçının son antrenmanında sakatlanan Luciano dünkü maçta forma giyemedi. MR'ı çekilen Brezilyalı yıldızın sağ ayak bileğinde ödem tespit edildi. Bunu üzerine Teknik Direktör Daum, Luciano'yu kadrodan çıkardı. Kulüp doktoru Ethem Kavukçu, Luciano'nun tedavisine hemen başlandığını belirtti, "Futbolcumuzu Real Zaragoza maçına yetiştirmek için elimizden geleni yapacağız" ifadelerini kullandı. 


</TEXT>
</DOC>
