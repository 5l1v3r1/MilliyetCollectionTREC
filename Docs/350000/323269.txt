<DOC>
<DOCNO> 323269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sontur34.html </URL>
<DATE> 2005/03/12/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Akdağ Depremzedelerin geceyi geçirmeleri için gerekli hazırlıklar yapıldı 
</HEADLINE>
<TEXT>

     Sağlık Bakanı Recep Akdağ, Erzurum'un Çat ve Bingöl'ün Karlıova ilçelerinde, depremde evleri hasar gören vatandaşların, geceyi geçirmeleri için gerekli hazırlıkların yapıldığını bildirdi. 
     Bakan Akdağ, Karlıova'ya bağlı Dörtyol Köyü ile ilçe merkezinde incelemelerde bulundu. 
     Karlıova Devlet Hastanesi'ni ziyaret eden Akdağ, burada yaptığı açıklamada, depremde can kaybı olmamasının en büyük teselli olduğunu belirtti. 
     Depremde evleri hasar gören vatandaşların, geceyi geçirmeleri için Valilik tarafından gerekli önlemlerin alındığını kaydeden Akdağ, şunları söyledi 
     ''Depremzedelerin geceyi devlet binalarında geçirmeleri daha yararlı olacaktır. Bunun için Karlıova'daki depremzede vatandaşlar YİBO'da konaklandırılacaklar. Şu anda gerekli çalışmalar sürüyor. Kırsalda ihtiyaç olursa çadırlar kurulacak. Özellikle bu gece devlet binalarında konaklatmak daha doğru. Muhtarlarla görüşülerek, buralarda konaklatılacak aileler belirlenecek'' Akdağ, Karlıova İlçesi'nde depremde 15 kişinin hafif yaralandığını, bunlardan yalnızca birinin kolunun kırık olduğunu ve Bingöl'e sevk edildiğini bildirdi. 
     Akdağ, ayrıca yarın bölgeye, İçişleri Bakanı Abdulkadir Aksu ve Bayındırlık ve İskan Bakanı Zeki Ergezen'in geleceğini söyledi. 
     Yaşanan depremin ardından sivil savunma, sağlık, ve jandarma ekiplerinin kısa sürede deprem bölgelerinde organize hale gelerek çalışma yaptıklarını belirten Akdağ, ''Ekiplerimiz giderek daha organize hale geliyor. Gerekli bütün faaliyetler zamanında hızlı ve etkin bir şekilde yerine getirildi'' diye konuştu. 
     
     DEPREMZEDE İLE SOHBET 
     Karlıova Devlet Hastanesi'nde, depremde hafif şekilde yaralanan Ahmet Sezen ile bir süre sohbet eden Akdağ, kış şartları nedeniyle depremin ardından bazı köylere ulaşılmakta zorluk çekildiğini, fakat bunun da kısa sürede aşıldığını söyledi. 
     Depremezede Sezen ise Kızılçubuk Köyü'nde yaşadığını, deprem anında çöken damın altında kaldığını belirterek sağlık durumunun iyi olduğunu fakat deprem sırasında büyük bir korku yaşadığını söyledi. 
     Öte yandan, Karlıova'da ulaşılmayan iki köyle de irtibat kurulduğu, buralarda can kaybının olmadığının öğrenildiği bildirildi. 
     
</TEXT>
</DOC>
