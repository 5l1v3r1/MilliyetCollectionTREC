<DOC>
<DOCNO> 318966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/siyaset/axsiy01.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Topbaş selefini silmek istememiş 
</HEADLINE>
<TEXT>


İstanbul Belediye Başkanı, Gürtuna'yı belediye internet sitesinden silenleri "kraldan kralcılar" diye tanımladı 

İSTANBUL Milliyet 


İstanbul Büyükşehir Belediye Başkanı Kadir Topbaş, belediyenin resmi internet sitesinden Ali Müfit Gürtuna dönemine ilişkin arşivin çıkarılması yönünde talimat vermediğini belirterek "Arşiv yeniden düzeltildi" dedi. 
Topbaş, olaya çok üzüldüğünü anlatarak, böyle bir talimatı kesinlikle vermediğini söyledi. Topbaş, "İstanbul'a hizmet veren herkese teşekkür ederim. Kesinlikle kompleksim yok... Yanlış yapmışlar. Bana yansıyan, 'siteden eski programları kaldırmak için böyle bir çalışma yapıldığı' yönünde. Ama onu da kaldırmışlar" diye konuştu. 
Topbaş, geçmişte güzel hizmetler yapıldığını, Gürtuna, Başbakan Recep Tayyip Erdoğan ve hatta Bedrettin Dalan döneminden kalan projelerin sürdüğünü dile getirdi. 

İşgüzarlık yapmışlar 
Topbaş, şunları söyledi "Gürtuna'yla Beyoğlu Belediye Başkanlığı dönemimde de kavgamız olmadı. İşgüzarlık yapmışlar. Her dönem kraldan çok kralcılar olur. Hoş da değil, doğru da değil. Belediyeye hizmet eden herkes sitede olmalı. Bunu yapmazsam, yarın benim ismimi de silerler." 


</TEXT>
</DOC>
