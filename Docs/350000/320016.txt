<DOC>
<DOCNO> 320016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy31.html </URL>
<DATE> 2005/03/02/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Süleyman Demirel Gayet iyiyim, yakında eve çıkacağım 
</HEADLINE>
<TEXT>

     Dokuzuncu Cumhurbaşkanı Süleyman Demirel, hastaneden yaptığı açıklamada "Üşütmüşüm. Enfeksiyon da yapınca, bizim eve yoğun insan akını olduğu için bu tedavinin hastanede daha iyi yapılacağını düşünerek geldik. 
     İyi de oldu. Gayet iyiyim ve yakında eve çıkacağım" dedi. 
     ANKA muhabiri ile önce Demirel'in doktoru Aylin Cesur görüştü ve şu bilgiyi verdi 
     "Medyada biraz abartılı bilgilerin yer aldığını da gördük, ama inanın ki, sadece bazı tetkiklerin yapılması için buradayız. Ayağının kırılmasından sonra bu durumun ortaya çıkması, belki yanlış yorumlara da neden oldu, ama Sayın Cumhurbaşkanımızın sağlığı gerçekten çok iyi durumda. 
     Solunum yollarında bir rahatsızlığı vardı. Eve gelen giden çok olunca, ben özellikle hastanede tedavinin daha yerinde olacağını söyledim ve sağ olsunlar kırmayıp geldiler. Tabii, hazır gelmişken, örneğin boyun ağrıları için masaj yapılmasını sağlamak üzere bir doktor geldi ve bu da maksatlı sanıldı. Gayet iyi." Doktor Aylin Cesur'dan sonra telefonu alan 9'uncu Cumhurbaşkanı Süleyman Demirel de aynı doğrultuda açıklamalar yaptı ve şöyle konuştu 
     "Hiç merak edilecek bir şeyim yok. Üşütmüşüm ve enfeksiyon yapınca, öksürük ve aksırık olunca, biliyorsunuz bizim eve gelen giden çok oluyor, buraya yatmamın daha iyi olacağı söylendi, geldik. İyi de oldu. Çünkü, sabah akşam laboratuvar incelemeleri falan yapılıyor. Hazır gelmişken, diğer tetkikler de olsun, istedik. Hekimler gelip gittiler ve yakında hastaneden çıkacağım. Çok arayanım oldu. Tüm vatandaşlarıma teşekkür etmeyi bir borç biliyorum." 
     
     DENKTAŞ, ALİYEV VE EVREN İLE GÖRÜŞTÜ 

     Geçirdiği alt solunum yolu enfeksiyonu nedeniyle Güven Hastanesi'nde tedavi altında olan 9. Cumhurbaşkanı Süleyman Demirel'in, Azerbaycan Cumhurbaşkanı İlham Aliyev, KKTC Cumhurbaşkanı Rauf Denktaş ve 7. Cumhurbaşkanı Kenan Evren ile telefonla görüştüğü bildirildi. 
     Demirel'in özel doktoru Aylin Cesur ile Ankara Güven Hastanesi Başhekim Yardımcısı Tevfik Ali Küçükbaş'ın yaptığı yazılı açıklamada, Demirel'in tedavisinin devam ettiği belirtildi. 
     Açıklamada, Demirel'in, kendisini arayarak geçmiş olsun dileklerini ileten Azerbaycan Cumhurbaşkanı Aliyev, KKTC Cumhurbaşkanı Denktaş, 7. Cumhurbaşkanı Evren ve çeşitli ülkelerin temsilcileri ile telefon görüşmeleri yaptığı ifade edildi. 
     Süleyman Demirel, 26 Şubat'tan bu yana Güven Hastanesi'nde tedavi görüyor. 
     
</TEXT>
</DOC>
