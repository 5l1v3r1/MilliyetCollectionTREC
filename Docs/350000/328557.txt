<DOC>
<DOCNO> 328557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy12.html </URL>
<DATE> 2005/03/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
YEDAŞ'ın Gümrük Birliği davası... Avrupa Komisyonu kendini savundu... 
</HEADLINE>
<TEXT>

     Otomotiv yan sanayi ürünü rulman üreten YEDAŞ'ın, Gümrük Birliği nedeniyle uğradığı zararın tazmini istemiyle açtığı davada, davalılar AB Konseyi ve Komisyonu savunmasını verdi. AB Asliye Mahkemesi, bu aşamadan sonra karar verecek. 
     AB Komisyonu savunmasında, Türkiye'nin, iki taraf arasında Gümrük Birliği'ni kuran 1 95 No'lu kararın rulman sektöründe zorluk yaratması durumunda, ''koruma mekanizmasını'' devreye sokabileceğini belirterek, ''Türkiye bunu yapmamıştır. Ancak bu türden bir mekanizma Türk tarafınca iyi bilinmektedir'' denildi. 
     YEDAŞ'ın avukatı Selim Sarıibrahimoğlu, A.A muhabirine yaptığı açıklamada, davada, AB Asliye Mahkemesi'nin, ''davanın görülemeyeceği'' yolundaki itirazları reddettiğini ve davayı esastan görüşmeye başladığını anımsattı. 
     Davanın bu aşamasında, mahkemenin, davalılar AB Konseyi ve Komisyonu'na, ''mesafe uzaklığının süre uzatımı için haklı neden olamayacağını'' belirterek, esasa ilişkin savunmalarını sunmaları için süre verdiğini ifade eden Sarıibrahimoğlu, AB Konseyi ve Komisyonu'nun savunmalarını verdiğini anlattı. 
     Mahkemenin, davacı YEDAŞ'ın daha önce verdiği dilekçeler, kapsamlı ve ayrıntılı olduğu için savunmalara cevap vermesine gerek olmadığını kararlaştırdığını belirten Sarıibrahimoğlu, davanın karar aşamasına geldiğini söyledi. 
     
     AB KONSEYİ'NİN SAVUNMASINDAN 
     AB Konseyi'nin, AB Asliye Mahkemesi'ne sunduğu savunmasında, başvurunun amacının, Türkiye ile Gümrük Birliği'nin bir tür yeniden müzakeresini yapma çabası olduğu ifade edildi. 
     Davanın Avrupa Ekonomik Topluluğu ile Türkiye arasında ortaklığı kuran Ankara Anlaşması'na ve Avrupa Topluluğu ile Türkiye arasında Gümrük Birliği'ni kuran 1 95 No'lu karara atıfta bulunduğu ifade edilen savunmada, Ankara Anlaşması'nın 12 Eylül 1963'te imzalandığı, 1 Aralık 1964'te yürürlüğe girdiği anımsatıldı. Ankara Anlaşması'na iliştirilen protokollerle yapılacak mali yardımların belirtildiği ifade edilen savunmada, ilk protokolle 175 milyon, ikinci protokolle 267 milyon, üçüncü protokolle 310 milyon hesap biriminin taahhüt edildiği, dördüncü protokolün 1981 yılında parafe edildiği, ancak hiçbir şekilde yürürlüğe girmediği anlatıldı. 
     Savunmada, 1 95 No'lu karara eklenen herhangi bir mali protokol bulunmadığı ifade edilerek, ''Bu noktanın altının çizilmesi önemlidir. Davacı, bu karara iliştirilmiş mali taahhütlere yasadışı bir şekilde saygı gösterilmemesi ya da uyulmamasından dolayı konseye karşı yasal takibatta bulunmaktadır, halbuki karar mali taahhütleri içermemektedir'' denildi. 
     Savunmada, Türkiye'nin AB'ye üye olabileceğinin kabul edilmesinin ardından Gümrük Birliği'ni yoğunlaştıracak önlemlerin uygulanmasıyla ilgili alınan kararda ''Topluluk, Gümrük Birliği'nin yoğun hale getirilmesi ile bağlantılı olan tüm alanlarda AB ile daha yakın ilişkiler kurmak suretiyle topluluğa giriş için hazırlanmasında Türkiye'ye yardımcı olacaktır'' denildiği anlatıldı. Savunmada, 2000 yılından 2002 yılına kadar olan dönemle ilgili bu düzenlemenin uygulanmasıyla ilgili mali referans tutarının 15 milyon Avro olacağının ifade edildiği kaydedildi. 
     
     ''MALİ YARDIM YAPILDI'' 
     Gümrük Birliği'nin sağlamlaştırılması amacıyla 4 Aralık 2000 tarihinde Avrupa Yatırım Bankası tarafından yaklaşık 450 milyon Avro yardım öngörüldüğü, 22 Ocak 2001 tarihli Avrupa Parlamentosu ve Konsey tarafından ''ekonomik ve sosyal gelişmeyi'' ilerletmek amaçlı önlemlerin uygulanmasıyla ilgili 135 milyon Avro yardım tespit edildiği, 17 Aralık 2001'de de Konsey'in Türkiye için ön katılım mali yardımıyla ilgili olarak kabul ettiği düzenlemeyle, Türkiye'ye ayrılan bütçe tahsisatları 2002 yılında 126 milyon Avro, 2003 yılında 144 milyon Avro ve 2004 yılında ise 236 milyon Avro olduğuna işaret edildi. 
     Savunmada, ''Türkiye'ye mali yardımın görünen yetersizliği hususunda başvuranın ihtiva ettiği beyanların, bu mali yardım enstrümanlarının ışında düzeltilmesi gerekir'' denildi. 
     ''Fiili zarara maruz kalınmış olduğunu gösterecek herhangi bir şey yoktur'' denilen savunmada, davanın kabul edilemezliği nedeniyle reddedilmesi istendi. 
     
     AB KOMİSYONU'NUN SAVUNMASINDAN 
     AB Komisyonu'nun savunmasında, Ankara Anlaşması'nın amacının, ''taraflar arasında ticari ve ekonomik ilişkilerin devamlı ve dengeli bir şekilde güçlenmesini geliştirmek'' olduğu vurgulandı. 
     Savunmada, 1 95 No'lu kararın, topluluk ile Türkiye arasında tarımsal ürünlerin dışında kalan mallar ile ilgili bir gümrük birliği tesis ettiği belirtilerek, Ankara Anlaşması'nın, ''Türkiye ekonomisinin herhangi bir sektöründe ciddi bir karmaşa ya da krizin baş göstermesi, dış mali dengesinde zarara uğraması durumunda veya Türkiye'nin bulunduğu bölgedeki ekonomik durumu olumsuz yönde etkileyecek zorlukların husule gelmesi halinde, Türkiye'nin gerekli koruyucu önlemleri almasını'' hüküm altına aldığı anımsatıldı. 
     Savunmada, 1 95 No'lu kararın, iki taraf arasında ticari ilişkileri kolay hale getirdiği belirtilerek, ''Serbest ticaret fırsatlar yaratmaktadır. Ticari partnerlerin 'mukayeseli avantajlarını' kullanmalarına imkan vermektedir. Başvuran, Gümrük Birliği nedeniyle zarar ettiğini ileri sürmektedir. Gümrük Birliği, başvuru sahibinin 'mukayeseli dezavantajı' yönünde işlem görmüştür'' denildi. 
     Türk sanayi sektörünün, Gümrük Birliği'nden büyük ölçüde yarar sağladığı ileri sürülen savunmada, davanın 1 95 No'lu kararın ticarette önemli bir dengesizliğe yol açtığı ve bunun kendisi açısından kayıp ve zarara maruz kaldığı yönünde yaptığı iddiasının kabul edilemeyeceği kaydedildi. 
     
     KORUMA MEKANİZMASI 
     Türkiye'nin daha kötü etkileri önlemek için gerekli çareye başvuracak konumda olduğu vurgulanan savunmada, şöyle devam edildi 
     ''Ve aslında böyle bir konuma da sahip bulunmaktadır. Yasal açıdan, Türkiye, 1 95 No'lu kararın rulman sektöründe muhtemel bir zorluk yaratması veya probleme yol açması durumunda, koruma mekanizmasını devreye sokabilirdi, bunu yapmamıştır. Ancak bu türden bir mekanizma Türk tarafınca iyi bilinmektedir. Gerçekten de geçenlerde muhtelif üye ülkelerden ithal edilen belirli tekstil ürünleri ile ilgili olarak koruma önlemleri almış bulunmaktadır. Gümrük Birliği'nin bu veya şu tarafın sınırları içinde belirlenmiş şirketler için kötü etkilerinin olması durumunda sorumluluğun sadece tek tarafa yüklenmesi olanaksız olacaktır. Türkiye'nin de topluluğun aynen kendisinin olduğu gibi aynı konumda olmak üzere Ankara Anlaşması'nın tarafı olduğundan hareketle minimum düzeyde de olsa sorumluluğu paylaşması zorunluluk arz etmektedir. Üstelik yasal açıdan bakıldığında, topluluğun, Türk makamlarının üstlenmesi gerekenden daha büyük bir sorumluluğu Türkiye'de kurulu bir şirket karşısında nasıl üstlenebileceğini anlamak zor olmaktadır.'' Davacının uğradığı zararın karşılığı olarak 4 milyon 578 bin 518 Avro tazminat istediği belirtilen savunmada, tazminata ilişkin talebin maruz kalınan bir zararla komisyon ve konsey açısından herhangi bir illegal veya zararlı fiil arasında doğrudan bağlantının ispat edilememesi nedeniyle reddedilmesi gerektiği bildirildi. Savunmada, başvurunun reddedilmesi istendi. 
     
</TEXT>
</DOC>
