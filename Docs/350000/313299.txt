<DOC>
<DOCNO> 313299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/ekonomi/eko07.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
G7, kur istikrarını sağlamada uzlaştı 
</HEADLINE>
<TEXT>


İki gün süren toplantılarda ABD'nin cari açığını azaltmasına odaklanan G7 ülkeleri, kurlarda istikrar sağlamak konusunda görüş birliğine vardı 


Sanayileşmiş yedi ülkenin maliye bakanları ve merkez bankası başkanları G7 toplantısından, "kurlarda istikrar" uzlaşması çıktı. Avrupa Merkez Bankası Yönetim Kurulu üyesi de olan Fransa Merkez Bankası Başkanı Christian Noyer, hafta sonu Londra'da gerçekleştirilen G7 toplantısıyla ilgili değerlendirmesinde, "Kurların istikrarlı hareket etmesi konusundaki vizyonumuzu tekrarladık" dedi. 
Kurlar konusunda alarm ilan edilmesine gerek olmadığını kaydeden Noyer, "Zaten pariteler, toplantı öncesinde sakinleşmişti. Fakat bu euronun h l göreceli olarak güçlü, doların ise zayıf olmadığı anlamına gelmez. Yine de buradaki durum euronun gücünden ziyade dolardaki güçsüzlükten kaynaklanıyor" diye konuştu. 

Çin ağırdan alacak 
Noyer, ABD'nin kamu finansmanı açıklarını küçültmek için bazı sert önlemler aldığını ve bu konudaki tutumunu teyit ettiğini anlatırken, "Uzun vadede piyasada istikrar için bunlar faydalı olacak. Amerikalılar bu konuda bağlayıcı ifadelerde bulundu" dedi. 
ABD, Japonya, Almanya, Fransa, İngiltere, İtalya ve Kanada'nın oluşturduğu G7 grubu, geçen yıl da kurların istikrarı konusunda görüş birliğine varmıştı. G7 toplantısına bu yıl Hindistan, Brezilya ve Çin de katıldı. Böylece kurlardaki istikrar konusu, özellikle Çin'in para birimi yuanı değerlemesi konusuyla birlikte ele alındı. Çin'in gelişmiş ülkelerden gelen baskılara rağmen bu konuda hızlı adım atmaya taraftar olmadığı, öncelikli olarak ekonomideki reformları tamamlamayı hedeflediği bildiriliyor. 




</TEXT>
</DOC>
