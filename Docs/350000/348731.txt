<DOC>
<DOCNO> 348731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sontur44.html </URL>
<DATE> 2005/06/03/ </DATE>
<TIME> 23.30 </TIME>
<AUTHOR>  </AUTHOR>
<HEADLINE>
Başbakan Erdoğan, Siirtliler gecesine katıldı... 
</HEADLINE>
<TEXT>

     Başbakan Recep Tayyip Erdoğan, ABD Kongre Üyelerinin KKTC’yi ziyaretinin ’ben seni tanıyorum’ demek olduğunu belirterek, "Tanımadığınız yere gitmezsiniz" dedi. 
     Erdoğan, eşi Emine Erdoğan’la birlikte Siirtliler Dayanışma Vakfı tarafından düzenlenen Siirtliler Gecesi’ne katılmak üzere geldiği Bilkent Otel’de halk oyunları gösterisiyle karşılandı. 
     Gecede konuşan Erdoğan, Siirt ve Siirtliler’in, kendi dünyasında, farklı konumları olduğunu belirterek, İstanbul Belediye Başkanlığı döneminde ve milletvekili seçildikten sonraki dönemde yaşadığı sürecin, hatıraları içinde, farklı bir yer alacağını anlattı. 
     "Sizlerle bir arada olmanın farklı bir anlamı var" diyen Erdoğan, bu gecenin farklı bir keyif ve mutluluk verdiğini söyledi. 
     Yaşanan sıkıntıların geride kaldığını ifade eden Erdoğan, önlerinde uzun bir yol bulunduğunu ve bu yolu aşmakta kararlı olduklarını kaydetti. 
     Türkiye’nin bambaşka bir ülke haline geldiğine dikkati çeken Erdoğan, Türkiye’yi siyasi ekonomik kültürel ve stratejik açıdan dünyanın en önemli ülkelerinden biri yapacak unsurun, insanlarının içindeki güç birikimi ve potansiyel olduğunu söyledi. 
     
     AB ÜYELİK SÜRECİ 
     Başbakan Erdoğan, "AB’ye üyelik sürecinde müzakere tarihi alacağız" dediğinde birilerinin güldüğünü anlatarak şöyle konuştu 
     "3 Kasım seçimleri sonrasında ’AB ülkelerini dolaşacağım’ dediğimde birileri gülüyordu. ’Hangi sıfatla gidiyorsun sıfatın ne’ diyorlardı. O zaman benim için siyaset, parlamentoya girme noktasında yasaktı. Ama bir parti Genel Başkanı olmamın önünü kesememişlerdi ve Genel Başkan Sıfatıyla gittim. Ve bu gelişmeler bizi 17 Aralık sürecine getirdi. 17 Aralık’ta da Türkiye’nin 3 Ekim’de müzakere sürecini başlatmasıyla ilgili karar alındı. 
     Ve oldu... olduktan sonra ’oh bu işi başardık’... Bu bir sevinçtir , bunu yaşayalım dediğimizde birileri bunu kıskandı ve dediler ki ’bunu bir bayram olarak ilan ediyorlar’, hüzün günü mü ilan edecektik 
     Tabii bu da bir bayramdı. 40 yıl bu kapıda bekletilmişsiniz, 40 yıl ama 40 yılda başarılamayanı 2 yılda başaran bir hükümet olmuşuz, tabii ki bunu da milletimizle paylaşacağız. Olay bu kadar basit. Ankara Büyükşehir Belediye Başkanı kısa sürede bir organizasyon yaptı ve bizi havaalanında karşıladılar. Nasıl karşılarmış efendim.... karşılar ... 
     alışacaksınız bunlara." Başbakan Erdoğan, konuşmasında Siirt’e park yaptıran Ankara Büyükşehir Belediye Başkanı Melih Gökçek’e teşekkür etti. Erdoğan, Siirt’e yapılan yatırımları anlatırken salondan "sayenizde" sesleri yükseldi. "Geldiğimiz yeri, özümüzü, kökümüzü unutmamalıyız" diye konuşan Erdoğan, bir milletin, bunlar unutulmadıkça, ayağa kalkacağını söyledi. Önlerine bir hedef koyduklarını, bunun "medeniyet hedefi" olduğunu belirten Erdoğan, bu hedefe ulaşmak için özgüven duygusu ve istikrara ihtiyaç bulunduğunu kaydetti. Türkiye’nin, hiç bir ülkeden eksiği olmadığını belirten Erdoğan, "Eksiğimiz ne biliyor musunuz Eksiğimiz özgüven, heyecan ve kompleks. Bunlardan sıyrılmamız lazım. Biz bunları aşarız" diye konuştu. 
     
     KIBRIS MESELESİ 
     Konuşmasında Kıbrıs meselesine ve Kıbrıs’ta yapılan referanduma değinen Erdoğan, şunları kaydetti 
     "Biz on yıllarca Kıbrıs’la ilgili mevcut politikaları sürdürmüş olsaydık bugün bizim durumumuz nereye benzerdi buluyor musunuz aynen Lübnan ile Suriye arasındaki duruma benzerdi. Ve birileri gelir dayatır, ’Kıbrıs’tan çıkın’ derdi. Bir yere kadar dayanır, ondan sonra kuzu kuzu çıkardık. Peki Türkiye ne yaptı Türkiye, masadan kaçmadı, masada durdu ve muhataplarımız masadan kaçtı. KKTC’deki kardeşlerimiz BM Planına ’evet’, güney ’hayır’ dedi. Şu anda izolasyon kısmen devam ediyor. Ama KKTC üzerinde farklı bir siyasi baskı uygulamaya kimsenin yüzü yok. ABD Kongresi heyeti üyeleri KKTC’yi ziyaret ettiler, siyaseten bunun adı ’ben seni tanıyorum’ demektir. Tanımadığınız yere gitmezsiniz. Bundan sonra da bu süreç böyle devam edecektir. Bugüne kadar çektiğimiz sıkıntıları böylece aştık, böylece aşacağız." Erdoğan, Türkiye’nin dış politikada "iyi ama yeterli bir noktada bulunmadığını" ifade etti. 
     
     ÜNİVERSİTE 
     Çıkardıkları Teşvik Yasası’nı anlatan Erdoğan, Siirtlileri Siirt’e yatırım yapmaya çağırdı. 
     Siirtlilerin Siirt’e üniversite istediğini anlatan Erdoğan, Üniversiteden önce altyapının hazırlanması gerektiğini kaydetti. 
     Erdoğan, 15 adet üniversite kurulmasını öngören yasayı çıkaracaklarını belirterek, yasama ve yürütme olarak üzerlerine düşeni yapacaklarını söyledi. Erdoğan, "Bundan sonra bunu engellemek isteyenler olursa, bunun hesabını da millet olarak siz soracaksınız. Öğretim üyesi yetiştirmek başbakanın görevi değil ki YÖK’ün görevi... yetiştir öyleyse" diyen Erdoğan şunları kaydetti 
     "Bizi ideolojik yaklaşımlarla suçlayanlar, asıl ideolojik yaklaşım içerisindedirler. Bunu da açıkça söylemek zorundayız. 
     Türkiye’de bugün Öğretim üyesi olmak isteyip de olamayan nice gençlerimiz var. Bir üniversiteden 83 tane araştırma görevlisinin işine, ideolojik nedenlerle son verildi. Bununla ilgili TBMM’de araştırma komisyonu kuracağız. Bunların üzerine eğilmek lazım. Bunları aşmadığımız birbirimize ön yargılarla baktığımız sürece bir yere varamayız. Bilimde objektif yaklaşım vardır iki kere ikiyi kimse 3 yapamaz, iki kere iki 4’tür". 
     Erdoğan, Türkiye’de geçen yıl 60 katrilyon liralık yatırım yapıldığını, Cumhuriyet tarihinde böyle bir yatırım bulunmadığını söyledi. 
     Eğitimde ve sağlıkta önemli düzenlemeler yaptıklarını anlatan Erdoğan, bu yıl sonuna kadar Türkiye genelindeki ilk öğretim ve lise eğitimi veren bütün okullarda internet ağı oluşturmayı hedeflediklerini, her okula bilgisayar laboratuarı kurmak istediklerini kaydetti. 
     Erdoğan sözlerini, "Gelin Siirtimiz’e hep beraber sahip çıkalım" diyerek tamamladı. 
     Konuşmasının ardından Emine Erdoğan, eşi Başbakan Erdoğan’a bir tabak hediye etti. 
     Geceye Milli Eğitim Bakanı Hüseyin Çelik, Sağlık Bakanı Recep Akdağ, AK Parti Siirt Milletvekilleri Öner Ergenç ve Öner Gülyeşil, AK Parti İstanbul Milletvekili Egemen Bağış, Ankara Büyükşehir Belediye Başkanı Melih Gökçek, Siirtliler Dayanışma Vakfı Başkanı Yılmaz Helvacıoğlu da katıldı. 
     
</TEXT>
</DOC>
