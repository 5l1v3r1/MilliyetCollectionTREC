<DOC>
<DOCNO> 344733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/siyaset/siy06.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Devekuşu siyaseti izlendi' 
</HEADLINE>
<TEXT>



Emekli Büyükelçi ve CHP Milletvekili İnal Batu, Türkiye'nin Ermeni meselesine karşı yıllarca devekuşu politikası izlediğini savundu. Atatürk Üniversitesi Kültür Merkezi'nde, "AB Müzakere Süreci ve Türkiye" konulu panele katılan Batu, Avrupa'ya yaptığı gezilerde konunun birinci sırada yer aldığını görmesinin kendisini hayrete düşürdüğünü ifade etti. Batu, "Ermeni meselesinde yıllarca devekuşu politikası izledik. Çember daralmaktadır. Bazı Avrupa ülkeleri gerek oy kaygısı, gerekse Türkiye'nin AB'ye girmede yolunu kapatma adına böyle bir tutum içerisine girmişlerdir" dedi. Batu, "Yunanlılar AB'ye girdikten sonra bize 20 yıl kan kusturmuşlardır. Kıbrıs sorununu Türkiye - Yunanistan meselesinden çıkarıp Türk - AB meselesi haline getirmeyi başarmışlardır" diye konuştu. 


</TEXT>
</DOC>
