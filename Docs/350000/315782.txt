<DOC>
<DOCNO> 315782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy23.html </URL>
<DATE> 2005/02/16/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Erkan Mumcu'nun istifası, AKP'de nasıl yankı buldu 
</HEADLINE>
<TEXT>

     Kültür ve Turizm Bakanı Erkan Mumcu'nun istifası AKP'de, "Görüş ayrılıkları bahane. Başbakan olmak istiyor" şeklinde değerlendirildi. 
     Mumcu'nun istifasının ardından Başbakan Recep Tayyip Erdoğan yurt dışında bulunduğu için AKP Merkez Yürütme Kurulu MYK Başbakan Vekili Abdullah Gül başkanlığında toplandı. Toplantıda Mumcu ile bir polemiğe girilmemesi, Mumcu'nun AKP'nin siyasi rakibi gibi algılanabileceği bir görüntüye izin verilmemesi görüşü benimsendi. Gül de, istifanın büyütülmemesi gerektiğini, siyasetin doğasında bulunduğunu belirterek bu istifayla hükümetin ve partinin kendini sorgulamasını gerektirecek bir durum olmadığını, yollarına aynı doğrultuda devam edeceklerini söyledi. 
     
     AKP'DE LİDER OLAMAYACAKTI 

     AKP'de yapılan değerlendirmelerde ise Mumcu'nun istifa sonrasında yaptığı açıklamalarında dile getirdiği görüş ayrılıkları için, "Uzun süredir zamanlaması planlanan istifanın bahanesi" nitelemesi yapıldı. AKP'de Mumcu için, "Partiye katıldığı günden bu yana hiç AKP'li olmadı. Artık onu bakanlık da kesmiyor. AKP'de lider olması mümkün değildi. O lider ve Başbakan olmak istiyor" görüşü ifade edildi. 
     
     İÇ KABİNE DIŞINDA KALDI 

     AKP içinde 3 Kasım seçimleri öncesi propaganda işleri sorumluluğuna, Ardından kurulan iki AKP hükümetinde de önemli bakanlıklara getirildiği vurgulanarak, Başbakan Erdoğan'ın Mumcu'ya fazla önem verdiği eleştirileri de dile getirildi. Erdoğan'a yönelik bu eleştiriler ağırlıkla parti yönetiminden ve Milli Görüş kökenlilerden geldi. Mumcu'nun kendisini her zaman "Parti içinde parti" gördüğü ve özellikle Erdoğan'ın iç kabinesi denilen ve yakın danışmanlarının bulunduğu ekibe girememesinin de istifasına yol açan nedenlerden biri olduğu AKP'deki değerlendirmeler içinde yer aldı. 

     
</TEXT>
</DOC>
