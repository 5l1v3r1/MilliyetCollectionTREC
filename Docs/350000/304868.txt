<DOC>
<DOCNO> 304868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/soneko04.html </URL>
<DATE> 2005/01/09/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Doğalgaz ağı genişliyor... 
</HEADLINE>
<TEXT>

     Doğalgazın yeni illere yaygınlaştırılması çalışmalarına, bu yıl da devam edilecek. 
     Enerji Piyasası Düzenleme Kurulu EPDK , doğalgaz piyasasının oluşturulmasında ve serbestleştirilmesinde çok büyük bir rol üstlenen şehir içi doğalgaz dağıtım tesislerinin özel sektör tarafından kurulması ve işletilmesi amacıyla gerçekleştirdiği doğalgaz dağıtım lisansı ihalelerine yenilerini ekleyecek. 
     Bu doğrultuda EPDK, bu yıl şehir içi doğalgaz dağıtım yapılması düşünülen yeni kentleri belirledi. EPDK, bu yıl içinde özellikle Doğu ve Güneydoğu Anadolu ile Karadeniz bölgesindeki şehirlerde doğalgaz dağıtım lisansı ihalelerini gerçekleştirecek. 
     EPDK uzmanları tarafından yerinde incelemeleri tamamlanarak, şehir içi ve sanayide doğalgaz kullanımının etkin bir şekilde yaygınlaştırılması için 9 şehir belirlendi. 4646 Sayılı Doğalgaz Piyasası Kanununu kapsamında bu şehirler için 6 adet ihale yapılması öngörüldü. 
     İnceleme ve değerlendirme çalışmaları tamamlanan iller arasında Adana-Osmaniye-İskenderun, Isparta-Burdur,Aydın, Afyon,Mersin ve Antalya bulunuyor. Doğalgaz dağıtım şebekesinin tesisine yönelik ihale şartnamelerinin hazırlıklarının tamamlanmak üzere olduğu ve önümüzdeki günlerde peyder pey ihale ilanlarının yapılacağı belirtiliyor. 
     Programa göre yılın ilk çeyreğinde, bu şehirlerin doğalgaz ihalelerinin tamamlanması planlanıyor. 
     
     İHALE HAZIRLIKLARI SON AŞAMADA 
     EPDK, BOTAŞ'ın iletim hatlarının tamamlanmasıyla birlikte 2005 yılı iş programı çerçevesinde Rize, Trabzon, Amasya, Tokat,Giresun, Erzincan,Karaman, Diyarbakır, Van ve Elazığ illeri için ihale ilanına çıkmayı hedefliyor. 
     Şehir içi doğalgaz dağıtım lisansı ihaleleri bir önceki ihalelerde olduğu gibi açık eksiltme yöntemi ile yapılacak. Dağıtım lisansı 30 yıllık süre için verilecek. İhale ile belirlenen ''Birim Hizmet ve Amortisman Bedeli'', lisans yürürlülük tarihinden başlamak üzere ilk 8 yıl boyunca sabit olarak uygulanacak. Bu sürenin bitiminden sonra ise her yıl Kurul tarafından fiyat tavanı yöntemi ile belirlenecek. 
     
</TEXT>
</DOC>
