<DOC>
<DOCNO> 303050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/soneko34.html </URL>
<DATE> 2005/01/03/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Otomotiv ihracatı yeni yılı rekorlarla kapattı... 
</HEADLINE>
<TEXT>

     Dış pazarlara yönelen Türk otomotiv sektörünün ihracatı, 2004 yılında yüzde 48.8 oranında artarak, 10 milyar 705 milyon dolara ulaştı. 
     Sektör, bu rakam ile 2003'te gerçekleştirilen 7 milyar 191 milyon dolarlık ihracattan, 3 milyar 514 milyon dolar daha fazla satış yaptı. 
     A.A muhabirinin, Uludağ İhracatçı Birlikleri UİB verilerinden derlediği bilgiye göre, ihracat kalemleri arasında binek otomobiller 3 milyar 943 milyon 365 bin dolar ile ilk sırayı alırken, bunu 3 milyar 46 milyon 300 bin dolar ile yan sanayii, 2 milyar 223 milyon 779 bin dolar ile de eşya taşımaya mahsus motorlu taşıtlar izledi. 
     En fazla ihracat artışı, eşya taşımaya mahsus motorlu taşıtlar, çekiciler ve binek otomobillerde gerçekleşirken, hava ve uzay taşıtları, demiryolu taşıtları, tanklar ve zırhlı savaş taşıtları, özel amaçlı diğer çekiciler ile traktörlerde gerileme yaşandı. 
     2004'te yüzde 48.8 oranında artarak 10 milyar 705 milyon 806 bin dolara ulaşan ihracat, 2003'te 7 milyar 191 milyon dolarda kalmıştı. Sektör bir önceki yıla göre 3 milyar 514 milyon dolar daha fazla satış yaptı. 
     Aralık ayında ise yüzde 65'lik artışla 1 milyar 246 milyon 768 bin dolara ulaşan ihracat, 2003 yılının aynı ayında 754 milyon 890 bin dolarda kalmıştı. 
     
     16 ÜLKEYE İLK KEZ İHRACAT 
     Sektör, 2004'te 14 serbest bölgenin yanı sıra 180 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya 1 milyar 671 milyon 182 bin dolarla ilk sırada yer alırken, bu ülkeyi İtalya, Fransa, İngiltere ve İspanya izledi. 
     Sektör, bu dönemde Amerikan Okyanusu, Brunei, Maldiv Adaları, Fransız Guyanası, Komor Adaları, Guam, Faroe Adaları, Barbados, Trinidad ve Tobago, Grenada, Alaska, Lichtenstein, Dominik Cumhuriyeti, Kutup Bölgeleri, Nepal ve Nikaragua ile Denizli Serbest Bölgesi'ne ilk kez ihracat yaptı. 
     
</TEXT>
</DOC>
