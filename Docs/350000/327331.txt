<DOC>
<DOCNO> 327331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/soneko11.html </URL>
<DATE> 2005/03/26/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Coşkun Ekonomimiz sürdürülebilir bir büyüme hedefine ulaştı... 
</HEADLINE>
<TEXT>

     Sanayi ve Ticaret Bakanı Ali Coşkun, ekonominin sürdürülebilir bir büyüme hedefine ulaştığını belirterek, ''ekonomimiz büyüyor, Türkiye kalkınıyor, darboğazlar aşılıyor. Ancak gelinen noktada her şey halledilmedi, işsizlik sorunuyla mücadelemiz devam ediyor'' dedi. 
     Coşkun, Samaş İç ve Dış Ticaret A.Ş'nin Sincan Yenikent'teki meyve suyu, meyveli soda ve ıslak mendil üretim tesisinin açılış törenine katıldı. 
     Ali Coşkun törende yaptığı konuşmada, AK Parti'nin tek başına iktidar olmasına rağmen, tek başına hükümet etme eğiliminde olmadığını, meslek odaları, sivil toplum örgütleri ve doğrudan sanayiciyle temas ederek, sorunları en kısa zamanda çözüme kavuşturduğunu söyledi. 
     Hükümetin ekonomik depremin yıkıntıları arasından yeniden ekonomiyi inşa etmeye muvaffak olduğunu ifade eden Coşkun, 2003 yılında makroekonomik dengelerin sağlandığını hatırlattı. 
     Bunun ardından 2004 yılında ekonomiyi üretim, yatırım ve ihracat seferberliğine dönüştürme hedefine ulaştıklarını kaydeden Coşkun, 67 milyar dolarla Cumhuriyet döneminin en yüksek ihracat rakamını yakaladıklarını, bunun üretim alanını sürüklediğini söyledi. 
     Sanayide kapasite kullanım oranlarının yüzde 75'lere ve hatta yüzde 84'lere ulaştığını vurgulayan Coşkun, halkı bezdiren ve hayat pahalılığının ana sebebi olan enflasyonun 30 yıldan bu yana ilk defa tek haneli rakamlara çekildiğini hatırlattı. 
     Coşkun, ekonomiyi baskı altında tutan yüksek faiz olgusunu kırarak, reel faizleri yüzde 10'ların altına indirdiklerini, 2007 yılında enflasyonu yüzde 4'lere, faizleri yüzde 5'lere çekerek, AB kriterlerine ulaşmayı hedeflediklerini söyledi. 
     ''Özel sektör öncülüğünde kalkınma modelinin başarılı sonuçlarını görüyoruz'' diyen Coşkun, işsizlik olgusunu çözmenin tek yolunun üretim ve yatırım olduğunu belirtti. 
     
     ''YATIRIMCILAR BU GÜVEN ORTAMINDA YARIŞA GİRDİLER'' 
     Sanayi ve Ticaret Bakanı Ali Coşkun, şunları kaydetti 
     ''Organize sanayi bölgelerinde yatırımcılar bu güven ortamında yarışa girdiler. İşyeri açıyorlar, istihdam sağlıyorlar. İhracat yaparak, döviz kazanıyorlar. İthalatı ikame ederek, döviz tasarrufu sağlıyorlar. 
     Ekonomimiz sürdürülebilir bir büyüme hedefine ulaştı. Ekonomimiz büyüyor, Türkiye kalkınıyor, darboğazlar aşılıyor. Ancak gelinen noktada her şey halledilmedi, işsizlik sorunuyla mücadelemiz devam ediyor.'' Coşkun, ayrıca fabrikanın ortaklarından milli sporcu Sinan Şamil Sam'ın bir sporcu olarak sanayiye de yönelmesinin takdir edilecek bir davranış olduğunu belirterek, bunun diğer sanatçı ve sporculara örnek olması dileğinde bulundu. 
     Konuşmanın ardından Ankara Ticaret Odası Başkanı Sinan Aygün, Sinan Şamil Sam'a bir plaket sunarak, ''Türkün adını dünyada bir yerlere yazıyorsa kahramandır. Bir Türk vatandaşı olarak kendisiyle gurur duyuyorum'' dedi. 
     Daha sonra Bakan Coşkun fabrikanın açılışını yaparak, fabrikayı gezdi. 
     Törende, Ankara Gökler Halk Oyunları ekibi de gösteri sundu. 
     
</TEXT>
</DOC>
