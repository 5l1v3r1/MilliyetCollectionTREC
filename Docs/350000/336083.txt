<DOC>
<DOCNO> 336083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/siyaset/asiy.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bizi tehlikeli sürece çekmek isteyen var' 
</HEADLINE>
<TEXT>


Trabzon ve Mersin olaylarını hatırlatıp provokasyon uyarısında bulunan Sezer, Türkiye'nin bir gerginlik ortamına çekilmek istendiğini söyledi 

ANKARA Milliyet 


Cumhurbaşkanı Ahmet Necdet Sezer, Türkiye'nin tehlikeli bir sürece ve gerginlik ortamına çekilmek istendiği uyarısında bulunarak, "Yurttaşlarımızı yönlendirmelerden, kışkırtmalardan etkilenmeden, akıl ve sağduyu ile davranmaya çağırıyorum" dedi. 
Sezer, Ulusal Egemenlik ve Çocuk Bayramı mesajında, Trabzon ve Mersin'deki olayları isim vermeden hatırlatarak, provokasyon uyarısında bulundu. Türkiye'deki barış ve huzur ortamından rahatsız olan çevrelerin her dönemde ortaya çıktığını belirten Sezer, şunları kaydetti 

'Dikkatli olmalıyız' 
"Bu kişi ya da grupların çirkin emellerine ulaşmak için başlattıkları temelsiz girişimlere karşı uyanık ve dikkatli olmalıyız. Türkiye Cumhuriyeti'nin birlik ve bütünlüğüne yönelebilecek tehditler, devletimizin kararlılığı, yurttaşlarımızın bilinçli çabaları, ulusumuzun birlik ve beraberlik istenciyle amacına ulaşamayacaktır. Türk ulusunun sağduyusu geçmişte olduğu gibi bugün de kötü niyetli yönlendirmeleri yenecektir." 
TBMM'nin, "demokratik rejimin temel kurumu ve laik ve demokratik cumhuriyetin en büyük güvencesi" olduğunu kaydeden Sezer, "çoğulcu, katılımcı, özgürlükçü bir yönetim biçimiyle demokrasiyi geliştirmenin cumhuriyetin en büyük ereği olduğunu" vurguladı. 
Cumhurbaşkanı Sezer, çocuklara da şöyle seslendi 
"Atatürk'ün emanetini ödünsüz koruyacak, günü geldiğinde siz de, üstlendiğiniz ağır sorumluluğu yeni kuşaklara devredeceksiniz. Cumhuriyet böylelikle emin ellerde sonsuza değin yaşatılacaktır." 


</TEXT>
</DOC>
