<DOC>
<DOCNO> 317816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun15.html </URL>
<DATE> 2005/02/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Irak'ta saldırılar... Caferi'nin partisinin yerel sorumlusu öldürüldü... 
</HEADLINE>
<TEXT>

     Irak'taki Şiilerin başbakan adayı İbrahim Caferi'nin Dava partisinin yerel sorumlusu, dün gece başkent Bağdat'ın kuzeyinde kimliği belirsiz kişilerce öldürüldü. 
     Polis kaynakları, Halil Ali Şuker'in, Mukdadiye'nin merkezinde 3 kişilik silahlı bir grup tarafından öldürüldüğünü belirtti. Aynı kaynaklar, bir mühendis olan Şuker'in kent camisinde namaz kıldıktan sonra öldürüldüğünü kaydetti. 
     Dava partisinin de yer aldığı Irak Birleşik İttifakı'nın listesi, 30 Ocak'ta yapılan seçimlerden galibiyetle çıkarak, meclisteki 275 sandalyeden 140'ını kazanmıştı. 
     
     KERKÜK 
     Bu arada, bu sabah kuzeydeki Kerkük bölgesinde düzenlenen 2 saldırıda biri polis 3 Iraklının öldüğü bildirildi. 
     Polis kaynakları, Kerkük'ün merkezinde bir lokantaya kimliği belirsiz bir kişinin ateş açması üzerine vücuduna 9 kurşun isabet eden bir polisin öldüğünü, birinin hafif yaralandığını, olayla ilgili 2 kişinin gözaltına alındığını açıkladı. 
     Aynı kaynaklar, Kerkük'ün 18 kilometre batısında RPG ile düzenlenen bir saldırıda da 2 Iraklının öldüğünü, birinin ağır yaralandığını belirtti. 
     
     MUSUL 
     Kuzeydeki Musul'da da bomba yüklü bir aracın patlaması sonucu 1 kişinin öldüğü, 10 kişinin yaralandığı bildirildi. Hastane yetkilileri, saldırının Musul'un batısındaki Yarmuk bölgesinde düzenlendiğini söyledi. 
     
</TEXT>
</DOC>
