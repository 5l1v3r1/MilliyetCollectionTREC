<DOC>
<DOCNO> 327245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/spor/spo15.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



MALATYASPOR 
Lucescu'nun taklitçisi 

Malatyaspor'un yeni teknik patronu Feyyaz Uçar, "Beni Lucescu hazırladı. Ondan çok şey öğrendim" diyerek eski hocasını göklere çıkardı. Karşıyaka'da onu taklit ederek başarıya ulaştığını ifade eden Uçar, Süper Lig'e hazır olmadığı eleştirilerini de yanıtladı, "Buraya kadar tüm basamakları geçerek geldim" diye konuştu. 

SAMSUNSPOR 
Yabancı arayışı 

Samsunspor'da, Antrenör Mutlu Topçu, Macaristan - Bulgaristan milli maçını izlemek üzere salı günü Macaristan'a gidecek. Topçu, menajerlerin tavsiye ettiği oyuncuları izleyecek. Kırmızı - Beyazlılar, iç transferde de Muhammed, Adnan ve Kenan ile anlaşma sağladı. 

AKÇAABAT SEBAT 
Kümede kalma primi 150 milyar 

Akçaabat Sebat Başkanı Veli Sezgin, sezon sonunda ligde kalmaları durumunda futbolculara 150'şer bin YTL prim vereceklerini açıkladı. Sezgin, "Kümede kaldığımız gün herkes, primlerinin çekini alacak. Sezon sonunda da herkes kümede kaldığımızı görecek" diye konuştu. 

GAZİANTEPSPOR 
'Kimse bizi küçük görmesin' 

Gaziantepspor Teknik Direktörü Nurullah Sağlam, Fenerbahçe'ye gözdağı verdi, "Antep'in iddiası kalmadı denilmesine katılmıyorum. Kimse bizi küçük görmesin" diye konuştu. Denizlispor'un Sarı - Lacivertliler'i yendiğine dikkat çeken Sağlam, "Hayal aleminde değiliz, ayaklarımız yere basıyor. Ama puan ya da puanlar hedefliyoruz" dedi. 

KAYSERİSPOR 
Ankaraspor ile oynayacaklar 

Milli maç için verilen arayı hazırlık maçıyla değerlendirmek isteyen Kayserispor, Süper Lig takımlarından Ankaraspor ile yarın karşılaşacak. Sümer Stadı'ndaki mücadele, Erciyesspor'un Elazığspor ile yapacağı maç nedeniyle 11.00'e alındı. 

KONYASPOR 
Zafer Biryol dönüyor 

Bileğindeki sakatlık nedeniyle uzun süre sahalardan uzak kalan Konyasporlu Zafer Biryol'un Denizlispor karşılaşmasına yetişeceği açıklandı. Yeşil - Beyazlılar'ın dünkü antrenmanına, sadece Ömer, Özden, Zafer Demir, Ernani, Tayfun ve PAF takımdan A takıma alınan Soner ve Muhammet Fatih katıldı. 

MERSİN İDMAN YURDU 
Boş tribüne pankart 

Mersin İdman Yurdu, kentlerinde Türk bayrağına yapılan çirkin tepkiyi protesto amacıyla, Karagümrük maçına "Bayrağa uzanan eller kırılsın" pankartıyla çıkacak. Futbol Federasyonu Başkanı Levent Bıçakcı'dan izin aldıklarını söyleyen Mersin ekibinin Başkanı Hasan Ahi, "Ev sahibi takımın cezası nedeniyle seyircisiz oynayacağız" diye konuştu. 

KIBRIS 
Tarihi gün 

Kıbrıs, futbol alanında bugün tarihi bir ana tanıklık edecek. KKTC'den Yenicami ile Rum Kesimi'nden Neo Salamina ekipleri, Güney Kıbrıs'taki Larnaka Mağusa Stadı'nda dostluk ve barış için karşı karşıya gelecek. 16.00'da başlayacak karşılaşmayı, CTP Milletvekili ve Genel Sekreter Ferdi Sabit Soyer ve Gençlik ve Spor Bakanı Özkan Yorgancıoğlu, AKEL Genel Sekreteri ve Rum Meclis Başkanı Dimitris Hristofyas da izleyecek. 

3-0 HÜKMEN 
Mardinspor'a piyango 

Karagümrük ile oynadığı maçta 2-2 berabere kalan Mardinspor, rakibinin sarı kart cezalısı futbolcu oynattığı gerekçesiyle Futbol Federasyonu'na başvuracak. Emre Eren'in 4. sarı kartı görmesini atlayan Kırmızı - Siyahlılar da hata yaptıklarını belirtti. Güneydoğu ekibinin maçı 3-0 hükmen kazanması bekleniyor. 

ŞANLIURFA BELEDİYE 
'Cizrespor'u yeneceğiz' 

İkinci yarıdaki ilk yenilgisini geçen hafta Siirt deplasmanında alan Şanlıurfa Belediyespor, yarın Cizrespor karşısında bu mağlubiyeti unutturmak istiyor. Urfa ekibinin teknik sorumlusu Haluk Seçkin, "Ligin en iyi futbol oynayan takımlarından biriyiz. ikinci yarıda çizdiğimiz istikrarlı yükselişi devam ettirmeye çalışacağız. Cizre'yi yeneceğiz" ifadesini kullandı. 

SİİRTSPOR 
Şiro Kaybetme kredimiz bitti 

Tarsus İdman Yurdu ile yarın zorlu bir maça çıkacak olan Siirtspor'un Teknik Direktörü Nurettin Şiro, "Deplasmanda alacağımız 3 puan, bize şampiyonluk yolunda çok önemli bir adım olacak" dedi. İkinci yarıdaki tüm kredilerini tükettiklerini söyleyen Şiro, "Tarsus karşılaşması, bizim açımızdan hayati önem taşıyor. Galibiyetle dönmemiz halinde tüm maçlarımız artık final havası içinde geçecek" ifadesini kullandı. 

SİVASSPOR 
Eğitimden parasal destek 

Sivas İl Milli Eğitim Müdürlüğü, Sivasspor'a 2 bin 500 YTL yardımda bulundu. Milli Eğitim İl Müdürü Ahmet Yolcu, bugüne dek Sivasspor'a yaptıkları yardım miktarının 6 bin YTL'ye ulaştığını kaydederek, bunun 10 bin YTL'ye çıkacağını açıkladı. 

ERCİYESSPOR 
Uğur Süper Lig'e inandık 

Elazığspor ile yarın karşılaşacak olan Erciyesspor Teknik Direktörü Mustafa Uğur, kendi sahalarında ilk yarının rövanşını alacaklarını iddia etti. Uğur, "Kocaelispor ve Bursaspor maçlarındaki tribün desteğini Elazığspor karşısında da bekliyoruz. Süper Lig'e inandık. Rakiplerimizi tek tek saf dışı bırakacağız" dedi. 

GAZİANTEP BELEDİYE 
Maraş'tan davetiye 

İkinci Lig B Kategorisi C Grubu'nun zirvesinde yer alan Gaziantep Büyükşehir Belediyespor, Erzincanspor maçında mutlak galibiyet hedefliyor. Başkan Erol Maraş, "Ligin bitimine 9 maç kaldı. Bundan sonraki her karşılaşma birbirinden önemli" diyerek, taraftarı tribüne davet etti. 

ERZURUMSPOR 
Hedef en az bir puan 

Erzurumspor Teknik Direktörü Mücahit Yalçıntaş, Adana Demirspor deplasmanından en az bir puanla döneceklerini söyledi. Tarsus İdmanyurdu galibiyetinin ardından Ümit Birol'dan boşalan teknik direktörlük görevine getirilen Yalçıntaş, taktik idmanlarında futbolcularını hayli hırslı gördüğünü bildirdi. 

2. Lig'de bugün 

Vefa Stadı 
13.00 F.Karagümrük - Mersin İ.Y. Seyircisiz 
Güngören M.Y.Baş Stadı 
14.30 Güngören Bld - Uşak 
Alsancak Stadı 
14.30 İzmirspor - Pendik 

3. Lig'de bugün 

14.30 Tarım Kredi - Keçiören 

HALTER 
Şampiyonlar belli oldu 

Konya'da başlayan Türkiye Halter Şampiyonası'nda iki sıklette birinciler belli oldu. Atatürk Spor Salonu'ndaki turnuvada ilk üçe girenler şöyle 56 kilo 1.Gülbeyi Akti 250 2.Mücahit Elkatmış 212.5 , 3.Bünyamin Sezer 202.5 . 62'de 1.Şükrü Bal 247.5 , 2.Hristo Rizov 245 , 3.Mücahit Yağcı 240 . 

BOKS 
3 sporcumuz yarı finalde 

Azerbaycan'daki Uluslararası Chowdhry Boks Turnuvası'nda üç boksörümüz yarı finale kaldı. 64 kiloda ringe çıkan Önder Şipal, Selçuk Aydın, 91'de Kurban Günebakan yarı finale kalan boksörlerimiz oldu. 

SUTOPU 
Millilerimiz mağlup 3-19 

Ataköy Avni Akyol Yüzme Havuzu'nda devam eden İspolo Gençler Sutopu Turnuvası'nda milli takımımız Macaristan'a 19-3 mağlup oldu. Altı ülkenin katıldığı turnuvada Ay - Yıldızlı ekibimiz üçüncü maçında ikinci mağlubiyetini aldı. 

FORMULA 1 
Schumi çok mutlu 

Formula 1 Dünya Şampiyonası'na hayal kırıklığıyla giren Michael Schumacher'in morali yeniden yükseldi. Alman pilot, Ferrari'nin 2005 model aracından oldukça memnun kaldığını açıkladı. 3 Nisan'daki Bahreyn Grand Prix'sinde yeni araçla yarışacak olması Schumi'yi daha çok sevindirdi. Henüz 2 puanı bulunan Schumacher, "Yeni araç bende çok iyi bir izlenim bıraktı" dedi. Mugello pistinde 81 tur atan Schumi en iyi zamanı 1.21.233'le yaptı. 

FUTBOL 
Son karar, tekrar yok 

BELÇİKA Futbol Federasyonu Tahkim Kurulu, kasımda yapılan Anderlecht - La Luviere maçında, bir gol öncesinde topun patlamasına ilişkin itirazları sonuca bağlayıp, mücadelenin tekrarlanmamasına karar verdi. Merkez Hakem Kurulu'nun görüşüyle federasyon, geçen ocak ayında, maçın yeniden oynatılmasını kararlaştırmış, ancak Anderlecht buna itiraz ederek Tahkim Kurulu'na gitmişti. 

FUTBOL 
Benitez yalanladı 

Liverpool Teknik Direktörü Rafael Benitez, sezon sonunda Real Madrid'in başına geçeceği yolunda İspanyol basınında çıkan haberlerin doğruyu yansıtmadığını açıkladı. İspanyol hoca, "Sözleşmem devam ediyor. Liverpool'dan ayrılmam sözkonusu değil" ifadesini kullandı. 


</TEXT>
</DOC>
