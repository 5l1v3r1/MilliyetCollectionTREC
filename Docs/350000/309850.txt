<DOC>
<DOCNO> 309850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun40.html </URL>
<DATE> 2005/01/27/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Resmen açıklandı Türk askerini yaralayan Rum askeri 
</HEADLINE>
<TEXT>

     Güney Kıbrıs Rum yönetimi Savunma Bakanlığı, 21 Ocak Cuma günü KKTC'nin Güney Kıbrıs sınırının Kaymaklı bölgesinde nöbet tutan Türk askerinin, havalı tüfekle yüzünden yaralanması olayında ateş edenin, karşı mevzideki Rum Milli Muhafız Ordusu RMMO askeri olduğunu açıkladı. 
     Lefkoşa'da Kaymaklı bölgesinde, RMMO mevzisinde görevliyken, Türk mevzisinde nöbet tutan Türk askerine ateş ederek onu yüzünden yaralayan Rum askerine disiplin cezası verildi. 
     Rum basınında çıkan haberlere göre, Rum Savunma Bakanlığı, olayla ilgili araştırmalardan sonra açıklama yaparak, ''olaydan, kendisine verilen emre itaat etmeyen RMMO askerinin sorumlu olduğunu'' bildirdi. 
     Rum Savunma Bakanlığı'nın açıklamasında, ''Milli Muhafız Ordusu, olayla ilgili öngörülen disiplin önlemlerini almış ve söz konusu asker görevinden uzaklaştırılmıştır'' denildi. Rum Savunma Bakanlığı, olayı ''münferit'' olarak niteledi ve ''bu talihsiz olaydan duyduğu üzüntüyü'' belirtti. 
     Rum askerin, havalı tüfeği evinden götürdüğünü belirten Rum basını, Rum askerin ''kendisini çeşitli şekillerde tahrik ettiği için Türk askerine ateş ettiğini'' öne sürdüğünü yazdı. Rum basını, Rum yetkililerin, Türk tarafından, olaydan dolayı özür dilediğini de duyurdu. 
     Rum yetkililer daha önce, Rum Milli Muhafız Ordusu'nun konuyla ilgisi olmadığını ve merminin Rum tarafından atıldığını gösteren herhangi bir emareye rastlanmadığını açıklamıştı. 
     Türk tarafıysa konuyla ilgili açıklama yapmamıştı. 
     
     Kayıtlara ihlal diye geçti 

     Kıbrıs'ta görevli BM Barış Gücü UNFICYP Sözcüsü Brian Kelly, Türk askerinin nöbet tuttuğu sırada bir Rum Milli Muhafız Ordusu RMMO askeri tarafından vurularak yaralanması olayını ''ihlal'' olarak nitelendirdiklerini açıkladı. 
     Kelly, olayla ilgili olarak Türk Ajansı-Kıbrıs'a TAK yaptığı açıklamada, ''Sınırda olan her olay bizi ilgilendirir. BM olarak, olayla ilgili gerekli soruşturmayı yaptık. UNFİCYP'e göre, bu olay bir ihlaldir ve BM kayıtlarına da böyle geçmiştir'' dedi. 
     Brian Kelly, olaydan duyduğu üzüntüyü de dile getirdi. 
     
</TEXT>
</DOC>
