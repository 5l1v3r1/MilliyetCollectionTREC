<DOC>
<DOCNO> 319527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun06.html </URL>
<DATE> 2005/03/01/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Rice Bombalı saldırı barış sürecini raydan çıkarmamalı 
</HEADLINE>
<TEXT>

     ABD Dışişleri Bakanı Condoleezza Rice, Tel Aviv'de geçen cuma düzenlenen intihar saldırısının, Ortadoğu'da barış sürecini raydan çıkarmaması gerektiğini söyledi. 
     İngiltere'de Ortadoğu barışı konusunda uluslararası konferansa katılmak üzere Londra'ya gelen Rice, yolda yaptığı açıklamada, yeni Filistin hükümetinin, bu tür saldırıların sorumlusu olan teröristlere karşı daha sert önlemler alması gerektiğini belirterek, ''Diğer ülkeler de Filistin Devlet Başkanı Mahmud Abbas'a mali ve siyasi destek vermeli'' dedi. 
     Rice, bu saldırıların sorumluluğunu Filistinli İslami Cihad örgütü üstlendiği zaman, bu örgüt açıkça doğrudan Filistin Yönetimi'ne meydan okuduğu için, bu konuda bir şeyler yapılması gerektiğini ifade ederek, tarafların barış sürecinde iniş çıkışlar olacağının ve bunların üstesinden gelineceğinin bilincinde olduğunu bildirdi. 
     ABD Dışişleri Bakanı Condoleezza Rice'ın, Londra'da Filistin Devlet Başkanı Mahmud Abbas ile bir araya gelmesi bekleniyor. 
     İsrail'in Tel Aviv kentinde geçen cuma günü düzenlenen intihar saldırısında 5 kişi ölmüş, 50 kişi yaralanmıştı. 
     
</TEXT>
</DOC>
