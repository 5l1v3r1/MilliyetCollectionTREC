<DOC>
<DOCNO> 308331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/ekonomi/eko05.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Teşvikli il sayısını 49'a çıkaran yasa Meclis'e geldi' 
</HEADLINE>
<TEXT>



Sanayi ve Ticaret Bakanı Ali Coşkun, teşvik kapsamındaki il sayısını 36'dan 49'a çıkaran yasa tasarısını TBMM'ye sunduklarını belirterek tasarının bir an önce yasalaşmasını beklediklerini söyledi. 
Bakan Coşkun, kişi başına düşen milli geliri bin 500 doların altında olan 36 ilde uygulanan 5084 sayılı teşvik yasasının 49 il olacak şekilde yeniden düzenlendiğini kaydetti. İllerin belirlenmesinde kriter olarak Devlet Planlama Teşkilatı'nın hazırladığı 'Sosyo Ekonomik Gelişmişlik Endeksi'nden yararlanıldığını anlatan Coşkun, buzdolabı, televizyon sayısı gibi 50'ye yakın kriterin dikkate alınarak hesaplanan bu endekste eksi değerde olan illere teşvik sağlandığını anlattı. 

'Eski fabrikalar da yararlanacak' 
Bakan Coşkun, mevcut yasaya göre kanun çıkmadan önce kurulan fabrikaların istisnalardan yararlanamadığını belirterek, "Ancak yeni işçi alırsa yasadaki imk nlardan sadece onlar için yararlanabiliyordu. Eski çalıştırdıklarına vergi ve stopaj muafiyeti yoktu. Değişiklikle daha önce kurulmuş fabrikalar da aynı teşviklerden yararlanacak" dedi. Değişiklikle Artvin, Çorum, Elazığ, Kahramanmaraş, Karaman, Kastamonu, Kilis, Kütahya, Nevşehir, Niğde, Rize, Trabzon ve Tunceli illeri de teşvik kapsamına alınıyor. 


</TEXT>
</DOC>
