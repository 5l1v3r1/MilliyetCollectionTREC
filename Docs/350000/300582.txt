<DOC>
<DOCNO> 300582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy04.html </URL>
<DATE> 2004/12/24/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Bedelli askerlik düşünülmüyor 
</HEADLINE>
<TEXT>

     Gönül, Meclis Genel Kurulu'nda milletvekillerinin sorularını yanıtladı Milli Savunma Bakanı Vecdi Gönül, bedelli askerlikle ilgili özel bir yasa çıkarmaya gerek olmadığını, düzenlemenin mevzuatta zaten bulunduğunu söyledi. 
     Vecdi Gönül, Milli Savunma Bakanlığı bütçesinin Meclis Genel Kurulu'nda görüşülmesi sırasında milletvekillerinin sorularını yanıtladı. 
     Gönül, "herkes bedelli askerlik konusunda meclisin yasa çıkarması gerektiğini düşünüyor. Oysa buna gerek yok. Düzenleme mevzuatımızda zaten var. Bedelli askerlik için en önemli şart, müracaatların Genelkurmay Başkanlığı'nın yaptığı tespitin üzerinde olmasıdır" dedi. 
     
     Mevzuat uygulanacak 
     Gönül, Başbakan Erdoğan'ın bedelli askerlikle ilgili olarak seçim öncesinde yaptığı açıklamaların durumun tespiti olduğunu belirtti. 
     Mevzuatın uygulanacağını vurgulayan Milli Savunma Bakanı, " mesele, Genelkurmay'ın tespit ettiği celbe ulaşılıp ulaşılmamasıdır" diye konuştu. 
     Gönül, bir milletvekilinin Özel Kuvvetler Komutanlığı bina inşaatındaki yolsuzluk iddialarına ilişkin sorusuna ise, "bu konudaki siyasi sorumluluğu meclis değerlendirecektir. Takdir sizindir" yanıtını verdi. 
     
</TEXT>
</DOC>
