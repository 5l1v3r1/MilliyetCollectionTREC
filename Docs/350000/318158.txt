<DOC>
<DOCNO> 318158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun20.html </URL>
<DATE> 2005/02/24/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İran AB ile görüşmelere ABD katılmasın 
</HEADLINE>
<TEXT>

     İran, AB'nin üç büyüğü Almanya, İngiltere ve Fransa ile yürüttüğü görüşmelere ABD'nin dahil edilmesi için bir neden olmadığını bildirdi. 
     İRNA'nın haberine göre, Dışişleri Bakanlığı sözcüsü Hamid Rıza Asefi, bir toplantıda yaptığı konuşmada, ABD'nin görüşmelere dahil olmasının olumlu sonucu olmayacağını belirterek, ''Avrupa, İran ile nükleer alanda yürüttüğü görüşmelerde bağımsız hareket etmeli'' dedi. 
     Avrupalıların sorunu bağımsız olarak çözebileceğini kanıtlaması gerektiğini söyleyen Asefi, Tahran yönetiminin görüşmelerde hiçbir zaman imtiyaz beklemediğini, sadece haklarının gözetilmesini istediğini söyledi. Asefi, Washington yönetiminin Avrupalılara İran ile nükleer alandaki görüşmeleri bağımsız olarak yapamayacağını ima etmeye çalıştığını belirtti. 
     İran Cumhurbaşkanı Muhammed Hatemi, dün, Avrupalıların İran ile yaptığı görüşmelerde ABD'nin baskısı altında kalması halinde İran'dan daha çok zarar göreceklerini söylemişti. 
     Uluslararası Atom Enerji Ajansı UAEA Başkanı Muhammed El Baradei, ABD'nin, İran'ın Avrupa ülkeleriyle sürdürdüğü görüşmelere katılmasının şart olduğunu belirtmişti. 
     Baradei, Alman Der Spiegel dergisine yaptığı açıklamada, ''İran ile müzakerelerde ancak Avrupalıların çabasına ABD de katılır ve ağırlığını koyarsa başarı sağlanabilir. Ortak bir cepheye ihtiyacımız var. İranlılar daha fazla askeri güvenlik, ekonomik kolaylık ve teknoloji transferi istiyor. Washington olmadan ilerleme sağlanması çok zor'' demişti. ABD ve İsrail, İran'ı, gizlice nükleer silah üretmeye çalışmakla suçlarken, İran, nükleer programının enerji elde etmeyi hedefleyen barışçıl amaçlar taşıdığında ısrar ediyor. 
     
</TEXT>
</DOC>
