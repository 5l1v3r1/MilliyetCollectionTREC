<DOC>
<DOCNO> 344162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/yasam/yas05.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte ödüllü proje 
</HEADLINE>
<TEXT>


Başkan Topbaş'ın mimarlığını yaptığı 'İstanbul Bahçesi' projesi, Japonya'da düzenlenen fuarda gümüş plaketle ödüllendirildi 

MEHMET DEMİRKAYA İstanbul 

İSTANBUL Büyükşehir Belediye Başkanı Kadir Topbaş'ın mimarlığını, Mimar Hande Aydıngün'ün de peyzaj mimarlığını yaptığı "İstanbul Bahçesi" projesi, ikincilik ödülü kazandı. İstanbul Bahçesi, Shizuoka kentinde 8 Nisan-11 Mayıs 2004 tarihleri arasında düzenlenen "Pasifik Flora 2004 Japan International" bahçe ve çiçek sergi fuarında Türkiye'yi temsil etti. 45 ülkeden katılımcılarla yarışan proje, gümüş plaketle ödüllendirildi. 
PROJESİNİ, İstanbul Büyükşehir Belediyesi'yle "kardeş şehir" anlaşması imzalayan şehirlerde de uygulamayı düşündüklerini anlatan Topbaş, "Türk bahçe kültürünü oralara götürmek, Türkiye'nin tanıtımına da hizmet edecektir. Kardeş şehirlerden, bahçe kültürlerini yansıtan birer projeyi de İstanbul'da uygulamalarını isteyeceğiz. Kültürel ilişkilerimizi geliştireceğiz" dedi. 


</TEXT>
</DOC>
