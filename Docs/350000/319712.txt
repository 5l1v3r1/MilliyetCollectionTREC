<DOC>
<DOCNO> 319712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur05.html </URL>
<DATE> 2005/03/01/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Annesini 27 YTL için öldürmüş 
</HEADLINE>
<TEXT>

     Ahmet BAYRAK DHA 

      MUĞLA'nın Gülağzı Köyü'nde el ve ayakları bağlandıktan sonra boğulan 79 yaşındaki Ummuhan Adanır'ın, akli dengesi bozuk oğlu 41 yaşındaki İbrahim Adanır tarafından öldürüldüğü ortaya çıktı. Kendisine para vermeyen annesini öldürüp üzerindeki 27 YTL'yi 27 milyon lira aldığını itiraf eden İbrahim Adanır'ın 15 yıl önce de bir kişiyi boğarak öldürüp 4 yıl cezaevinde yattığı, akli dengesi yerinde olmadığına dair rapor alarak cezaevinden çıktığı öğrenildi. 
     Gülağzı Köyü'nde akli dengesi bozuk oğluyla birlikte yaşayan Ummuhan Adanır, dün sabah elleri ve ayakları bağlanmış, boğazı eşarpla sıkılarak öldürülmüş halde köylüler tarafından bulundu. Jandarma ekipleri olayın ardından akli dengesi yerinde olmayan İbrahim Adanır'ı gözaltına aldı. Yapılan sorgulama sonucu yaşlı kadının oğlu İbrahim Adanır tarafından boğularak öldürüldüğü saptandı. Adanır'ın annesini öldürüp, üzerindeki kesesinden 27 YTL'yi 27 milyon lira aldığı öğrenildi. Para, gözaltına alınan zanlı İbrahim Adanır'ın üstünden çıktı. 
     İbrahim Adanır'ın 15 yıl önce yine bir kişiyi boğarak öldürmek suçundan 4 yıl cezaevinde yattığı, akli dengesi yerinde olmadığına dair rapor alarak cezaevinden çıktığı öğrenildi. 
     Annesini öldüren İbrahim Adanır'ın ifadesinde, ayrıldığı eşinin kendisinden para istemesi nedeniyle annesiyle sürekli bu konuda tartıştığı, "Olay günü sabah saatlerinde avluya çıkan annemin arkasından giderek ellerini ve ayaklarını bağladım, parası için, başındaki eşarpla boğarak öldürdüm'' dediği öğrenildi. Adanır, polisteki sorgusunun ardından adliyeye sevkedilecek. 
     
</TEXT>
</DOC>
