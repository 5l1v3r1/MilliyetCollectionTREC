<DOC>
<DOCNO> 333726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonspo03.html </URL>
<DATE> 2005/04/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Liverpool kazanmasın da kim kazanırsa kazansın 
</HEADLINE>
<TEXT>

     Şampiyonlar Ligi’ni Liverpool haricinde diğer üç takımdan biri kazanırsa, Süper Lig şampiyonu olacak ekibimiz ön eleme oynamayacak 
     
     Ülke puanı yetmiyor ama 
     Türk futbolu adına Avrupa kupalarında büyük şans doğdu. Son 7 haftasına girilen Süper Lig’de bu nefes nefese süren yarış sonunda şampiyonluğa ulaşacak takımımız, büyük bir olasılıkla geçen sezon olduğu gibi yine ön eleme oynamadan Şampiyonlar Ligi’ne katılacak. Ülke puanı değerlendirmesinde 32.291 puanla 10. sırada bulunduğumuz için normal şartlar altında mutlu sona ulaşacak bu şanslı takımımızın tek ön eleme turu oynaması gerekiyor. 
     
     Bir takımlık kontenjan 
     Ancak Devler Ligi’nde yarı finale kalan 4 ekipten 3’ü zafere ulaşmaları halinde ülke liglerindeki konumları itibariyle organizasyona doğrudan katılma hakkına sahip olacakları için bir takımlık kontenjan boşa çıkacak. Sadece Liverpool’un şampiyonluğu durumunda Türkiye Ligi’ni zirvede bitirecek takımın ön eleme oynama durumu doğacak. Çünkü İtalya’dan Devler Ligi’ne 2 takım direkt gidiyor. 3. Inter’e 14 puan fark atan Milan’ın bu avantajı kaybetmesi mucize. 
     
     Şu an her şey lehimizde 
     Chelsea zaten Premier Lig’den de direkt Şampiyonlar Ligi vizesini şimdiden haketti. PSV de, Alkmaar’ın 10 puan önünde. Hollanda şampiyonunun da direkt katılma hakkı olduğu için Kırmızı - Beyazlılar’ın Devler Ligi’nde zafer kazanması işimize gelecek. Bu tabloya göre Süper Lig’de açık ara önde bulunan Fenerbahçe’ye geçen sezonki gibi yine bir kontenjan piyangosu vuracak. Ancak ikinci, yine iki ön eleme oynayacak. 
     
</TEXT>
</DOC>
