<DOC>
<DOCNO> 349103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sondun23.html </URL>
<DATE> 2005/06/05/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Zebari "Zerkavi yakalansa da şiddet sürebilir" 
</HEADLINE>
<TEXT>

     Irak Dışişleri Bakanı Hoşyar Zebari, "El Kaide örgütünün lideri Ebu Musab El Zerkavi yakalansa bile ülkede şiddetin devam edebileceğini" bildirdi. 
     Zebari, CNN televizyonuna yaptığı açıklamada, Zerkavi’nin yakalanması halinde direnişçilerin eylemlerinin azalıp azalmayacağına ilişkin bir soru üzerine, "Devrik Baas rejiminin üyeleri, Saddam yanlıları her şeyi yok etmek istiyor çünkü seçimlerle iktidara yeniden gelme şansları yok" dedi. 
     Zerkavi’nin yaralandığı yönündeki haberlere ilişkin de Zebari, bunun "mümkün olabileceğini" belirterek, "yabancı bir ülkenin Zerkavi’ye vereceği tıbbi yardımın hükümet tarafından ’düşmanca bir eylem’ olarak kabul edilebileceğini" de kaydetti. 
     Ebu Musab El Zerkavi’ye ait olduğu belirtilen, ancak gerçek olup olmadığı saptanamayan hafta başında yayımlanan sesli mesajda, Zerkavi "ağır yaralandığına" dair yapılan açıklamaları yalanlayarak, "Ağır yaralandığıma ilişkin bilgilerin ardından, size garanti veririm ki bunlar tamamen temelsizdir ve kesinlikle dedikodudan ibarettir, hafif bir şekilde yaralandım" demişti. 
     
</TEXT>
</DOC>
