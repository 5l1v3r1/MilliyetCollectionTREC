<DOC>
<DOCNO> 322129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun25.html </URL>
<DATE> 2005/03/09/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Denktaş Annan Planı yeniden referanduma sunulursa sandıkları kırarız 
</HEADLINE>
<TEXT>

     KKTC Cumhurbaşkanı Rauf Denktaş, ''bağımsızlığı pazarlık etmemek için halkın arasına döndüğünü'' ifade ederek, ''Annan planı bağımsızlıktan taviz verilerek yeniden referanduma sunulursa sandıkları kırarız'' dedi. 
     Denktaş, Kıbrıslı Türklerin 41 yıl önce Rum ve Yunan saldırıları karşısında gösterdiği direniş ve bu direnişte şehit düşenleri anmak amacıyla Güzelyurt'taki Şehitler Anıtı'nda düzenlenen törende yaptığı konuşmada, ''Kıbrıs Türk halkının bundan sonra vermesi gereken mücadelenin, Annan planının masaya getirilmemesi için el ve gönül birliğiyle mücadele etmek olduğunu'' söyledi. ''Oynanan oyunlara gelinmemesi'' uyarısında bulunan Denktaş, ''hep birlikte ses çıkarılması durumunda herkesin Kıbrıs Türk halkını dinlemek zorunda kalacağını'' vurguladı. Denktaş, '' Bağımsızım, hürüm diyen insanların elinden bu hakların ancak şehit edilerek alınabileceğini'' kaydetti. 
     Denktaş, ''Şehitlerimizin anlamı budur. Bu bağımsızlığa armut toplayarak gelmedik, çiçek toplayarak gelmedik. Ağlayarak, inleyerek geldik. Bütün felaketlere rağmen direnerek geldik. Direniş yasamızdır, direniş karakterimizdir, direniş geleceğimizdir. Şehitlerimize ve bu çocuklara sözümüz ve andımız budur'' diye konuştu. 
     

     
</TEXT>
</DOC>
