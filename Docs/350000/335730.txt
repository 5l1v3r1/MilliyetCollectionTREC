<DOC>
<DOCNO> 335730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/guncel/gun01.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öcalan'dan uzak durun' 
</HEADLINE>
<TEXT>


DEHAP'lı Baydemir'i konuk eden büyükelçiler, 'Öcalan ve PKK'yla aranıza mesafe koyun. AB şiddeti desteklemez' uyarısında bulundu 

UTKU ÇAKIRÖZER Ankara 

AB ülkelerinin Ankara'daki büyükelçileri, Diyarbakır Belediye Başkanı DEHAP'lı Osman Baydemir'i "şiddet yanlısı politika izlememesi ve Abdullah Öcalan'dan uzak durması" yönünde uyardı. 
Başbakan Erdoğan'ın "AB'den bizi parçalamaya yönelik tezler geliyor" ve Genelkurmay Başkanı Özkök'ün "PKK isteklerini AB vasıtasıyla dikte ettirmeye çalışıyor" açıklamalarının ardından aylık toplantıda bir araya gelen büyükelçiler, Baydemir'i konuk etti. Dönem Başkanı Lüksemburg'u Türkiye'de temsil eden Hollanda Büyükelçisi Sjoerd Gosses ile Almanya Büyükelçisi Wolf-Ruthart Born'un başını çektiği Avrupalı diplomatlar, toplantıda Baydemir'e şu uyarılarda bulundu 
1. Öcalan ve PKK'yla aranıza mesafe koyun. AB şiddeti desteklemedi, desteklemeyecek. Şiddetin alevlenmesi kimsenin yararına değil. 
2. AB bölünmenin değil, bütünleşme ve entegrasyonun teşvik edildiği bir projedir. Ayrılıkçılığı ve federalizmi kesinlikle tasvip etmiyoruz. 
3. AB belli bir kesimin değil, Türkiye halkının hak ve özgürlüklerinin geliştirilmesinden yanadır. Türkiye'nin parçası olan Kürt kökenli vatandaşlar da bunun dışında değil, parçası olarak içinde yer almaktadır. 

Kendini savundu 
Baydemir, "kendisinin de şiddeti meşru görmediğini" dile getirdi. "Güneydoğu Anadolu'da ve Kürt kökenli vatandaşlara devletin eşit davranmamasının, sorunun asıl sebebi olduğu"nu savunan Baydemir, Güneydoğu'daki operasyonları kastederek, "Silahlı çatışma ortamı ortadan kalkarsa PKK'ya destek azalır" yorumunu yaptı. 

'Batı yakası' ifadesi 
Baydemir, TMMOB'yi ziyaretinde "Türkiye'nin batı yakası" ifadesini kullandı. Baydemir, "Bölgemizdeki gelişmelerden, Türkiye'nin batı yakasındaki gelişmelerden dolayı duyulan kaygılar var" dedi. Cumhurbaşkanı Sezer ile Başbakan Erdoğan, DEHAP'lı başkanların randevu talebine yanıt vermedi. 


</TEXT>
</DOC>
