<DOC>
<DOCNO> 325593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonsiy23.html </URL>
<DATE> 2005/03/21/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Emeklilikte ''ne kadar ekmek o kadar köfte'' dönemi 
</HEADLINE>
<TEXT>

     ANKARA Milliyet 

Sosyal güvenlik alanında köklü değişiklikler getiren Sosyal Güvenlik Reformu ve Sağlık Sigortası Yasa Tasarısı, dün Bakanlar Kurulu'nda imzaya açıldı. Adalet Bakanı ve Hükümet Sözcüsü Cemil Çiçek, tasarının yasalaşmasıyla az prim ödeyene çok maaş döneminin sona ereceğini belirterek, "Emeklilikte ne kadar ekmek o kadar köfte anlayışının" yerleşeceğini söyledi. 
     Sosyal Güvenlik Reformu'na ilişkin 150 madededen ve emeklilik, genel sağlık sigortası ile yapısal reformları kapsayan 3 bölümden oluşan yasa tasarısı Bakanlar Kurulu'nda imzaya açıldı. 2005'te yasalaşması öngören yasa tasarısı ile ilgili bilgi veren Çiçek, "Bu sene gelir - gider dengesini tutturmak için 22 katrilyonu aşan bir meblağ Emekli Sandığı, SSK ve Bağ-Kur'a aktarıldı. Türkiye'nin yatırım bütçesinin iki katı kadar sosyal güvenlik kuruluşlarına kaynak aktarıyoruz. Şu an da özel sandıklarla birlikte 7 milyon 229 bin kişi bu sosyal güvenlik sistemiyle irtibatlıdır. Her sene 400 bin kişi bu sisteme dahil olmaktadır" dedi. 
     Sözkonusu düzenlemeleri yaparken kazanılmış haklara riayet etme konusuna dikkat ettiklerini belirten Çiçek, "Kuruluşlara bağlı olarak kişilerin elde ettiği ne gibi hakları varsa, bunların hiçbirisinde en ufak bir gerileme söz konusu olmayacağından emin olunması gerekir" diye konuştu. 
     Emeklilik reformuyla nimet - külfet dengesini eşit hale getirmek için tek bir sistemi getirmeye çalıştıklarını vurgulayan Çiçek, şunları söyledi 
     "Az primle çok maaş almak gibi bir alışkanlığımız var. Devlet baba geleneği diyoruz da babanın cebinde de bir şey olmayınca kimseye verecek bir şeyi olmuyor. Emeklilik sisteminde ne kadar ekmek o kadar köfte anlayışı vardır. En az prim yatırıp en fazla maaş almak dünyanın hiç bir yerinde yok." 
     
     Belli bir tarihten sonra artış olabilir 

     "Emeklilik yaşında bir yükselme söz konusu olacak mı" sorusuna Çiçek, "Kimsenin kazanılmış haklarına dokunmak diye bir durum söz konusu değil. Belli bir tarihten sonra bir artış olabilir, buna o zaman bakmak lazım. Bugün için sıkıntı söz konusu değil" yanıtını verdi. 
     Çiçek, sağlık sigortasıyla amacın, "Katılımın zorunlu olduğu, primin gelire göre alındığı, hizmetin ihtiyaca göre verilmesinin sağlandığı bir sağlık sigortacılığını gerçekleştirmek" olduğunu söyledi. 

     
</TEXT>
</DOC>
