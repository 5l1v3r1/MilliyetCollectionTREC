<DOC>
<DOCNO> 315791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy32.html </URL>
<DATE> 2005/02/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Tan ABD'nin yığınak yaptığına dair bilgimiz yok 
</HEADLINE>
<TEXT>

     Dışişleri Bakanlığı Sözcüsü Namık Tan, ABD'nin Irak'ın kuzeyine yığınak yaptığı yönünde bilgilerinin olmadığını söyledi. 
     Tan, haftalık basın toplantısında, ''Türkiye'nin Kerkük'ün Kürtlerin kontrolüne geçmesi durumunda bu kente müdahalesi olasılığına karşı, ABD'nin Irak'ın kuzeyine yığınak yaptığına'' dair Guardian gazetesinde yer alan haberin hatırlatılması üzerine, şunları söyledi 
     ''ABD tarafından orada herhangi bir yığınak yapıldığına dair bilgimiz yoktur. Bir kez daha hatırlatmak isterim ki ABD bizim dostumuz ve müttefikimizdir.'' 
     
     ''IRAK'A BAKIŞIMIZ STRATEJİK BİR BAKIŞTIR'' 
     Irak seçimleri ve Kerkük'e ilişkin sorular üzerine Tan, seçimlerin yapılabilmiş olmasının Iraklıların tercihlerini demokrasiden yana olduğunu gösterdiğini belirtti. 
     Seçime ilişkin bazı itirazların olduğunu hatırlatan Tan, Irak Seçim Komisyonu'nun yapılan usulsüzlük iddialarını özenle inceleyip, gerekli adımları atmasını, BM'nin de 1546 sayılı BM Güvenlik Konseyi kararı çerçevesindeki sorumlulukları bağlamında gerekli tespitleri yapmasını beklediklerini söyledi. 
     ''Biz Irak'ın demokratik bir yapı olarak bir an önce ayağa kalkmasını istiyoruz'' diyen Tan, Türkiye'nin, Irak halkının bütün kesimleriyle diyalog içinde olmaya, Irak'ın ulusal birlik ve toprak bütünlüğünü güvence altına alan demokratik anayasal düzenini kurma yönünde atacağı adımları desteklemeye, bölgesel ve uluslararası planda kalıcı barış ve istikrarın tesisi için sürdürülen uluslararası işbirliğine de aktif olarak katılmaya devam edeceğini kaydetti. 
     Türkiye'nin bu çerçevede bundan sonra muhataplarıyla görüşmelere devam edeceğini ifade eden Tan, ''Biz Irak'ın bütününe bakıyoruz. Bugüne kadar büyük haksızlıklara uğrayan ve haklarını gereği şekilde alamayan Türkmenleri elbette destekliyoruz ancak Irak'a bakışımız bütünüyle Türkmenlerle sınırlı değil, stratejik bir bakıştır'' diye konuştu. 
     Kerkük'ün bir Irak kenti olduğunu ve Iraklılara ait olmaya devam etmesi gerektiğini söyleyen Tan, ''Hiçbir grup ya da unsurun bu şehrin üzerinde hakimiyet kurmaması gerekir'' dedi. 
     Türkmenlerin oy oranının düşük olmasıyla ilgili bir soru üzerine Tan, Türkiye'nin Irak'taki seçimlerin doğrudan müdahili olmadığını belirterek, ''Bu soruların muhatabı Irak vatandaşı olan Türkmenlerdir. Bizim vermeye çalıştığımız mesaj, bundan sonra orada meydana gelen usulsüzlüklerin, haksızlıkların önümüzdeki dönemde tekrar etmemesidir. Bu konuya büyük hassasiyetle eğiliyoruz. Muhataplarımıza bu yönde telkinlerde bulunmaya devam edeceğiz'' diye konuştu. 
     
     AVRUPA KOMİSYONU RAPORU 
     Tan, Avrupa Konseyi bünyesinde faaliyet gösteren ''Irkçılıkla ve Ayırımcılıkla Mücadele Komitesi'' ECRI tarafından hazırlanan rapora ilişkin bir soru üzerine de ''Biz elbette bu raporu gereği şekilde inceleyeceğiz ve bu çerçevede de tepkilerimizi ortaya koyacağız'' dedi. 
     
</TEXT>
</DOC>
