<DOC>
<DOCNO> 318779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/yazar/asik.html </URL>
<DATE> 2005/02/26/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Avrupa sonrası 
</HEADLINE>
<TEXT>


Şükrü Saracoğlu Stadı'nın soyunma tünelinde şu ibarenin asılı olduğunu yazdı gazeteler geçenlerde 
"Burası Kadıköy, burdan çıkış yok" 
Sanılır ki, bu ibare rakipler kadar Fenerli futbolcuları da etkiliyor. Takım bir türlü Kadıköy'den Avrupa'ya çıkamıyor... 
Fenerli dostumuz yazıyor "Anelka Sorunlu futbolcu diye Avrupa'da gözden düşmüş... Alex Avrupa'da oynayamamış... Pierre von Hooijdonk 36 yaşında Avrupa'daki kariyerinin son günlerini Türkiye'de geçiriyor. Rüştü Avrupa'da yedek kaldı... Daum Uyuşturucu yüzünden Avrupa'daki kariyeri zedelendi... Ve biz Avrupa'da top oynayamayan futbolcularla Avrupa'da kupa hedefliyoruz..." 
Elbet alınan olumsuz sonuçların başka özel ve genel sebepleri de var. 
Futbola mafya ve cinayet girdi. Taraftar futboldan soğudu. Küçük takımlar artık iyiden iyiye futbolcu ticareti ve küme düşmeme hedefine yöneldi. Rakiplerin zayıflaması, üç büyüklerin futbolunu düşürdü. Türkiye'de futbol zaten ağır çekim oynanıyor. Fenerbahçe'nin yıldıza dönük oyun sistemi bireysel futbolu körüklüyor. Takım oyununu ve ruhunu zayıflatıyor. Taraftar kolay başarıları alkışlarken futbolcuları rehavete sevk ediyor vs..vs... Sebep çok... 
Bir Türk teknik direktörün yönetiminde takım ruhu edinmiş, medyanın şişirmelerine kulak asmadan kendini Avrupa'ya endekslemiş bir Fener, herhalde çok daha iyi sonuçlar alacaktır... 

Kapkaççıların yüzde 70'i organize şekilde çalışıyormuş. 
Yine de henüz siyasi parti kurup Hazine'yi soyacak kadar organize olmuş değiller. 
Haldun Ertem 

Alman gibi yaşamak Berlin'de son 4 ay içinde 5 töre cinayeti işleniyor. Bunların dördünü işleyen bizimkiler. Berlin'de öldürülen bir çocuk annesi Hatun Sürücü 23 ile ilgili röportajlar yayımlanıyor. Hatun Sürücü'nün neden öldürüldüğünü bir yakını şöyle belirtiyor 
- Alman gibi yaşıyordu... 
Die Zeit soruyor 
- Türk erkekleri ne sanıyor Alman kadınları birer fahişe mi 
40 yıldır Almanya'dayız. Aradaki sosyo kültürel duvar yıkılacağı yerde kalınlaşıyor. 

Marihuana dumanı Başkan Bush, şöyle konuştu geçenlerde "Marihuana'yla ilgili sorulara yanıt vermeyeceğim. Çünkü çocuklara iyi örnek olmak istiyorum... 
Komedyen Jay Leno, televizyonda dedi ki 
- Evet bu durumda bir çocuk babasına, "Baba marihuana içmek istiyorum, Başkan Bush da zamanında içmiş" diyemez. Ama babası oğluna 
- Oğlum marihuana içiyor musun diye sorduğunda çocuk şu cevabı vermeyecek mi 
- Söyleyemem baba, Başkan da söylemiyor... 

Okumuşlar Profesör Nuri Akkaş yazıyor... "Yazıklar olsun bana... Okudum okudum da ne oldu sanki Sayın Başbakanım Recep Tayyip Erdoğan'ın da harika gözlemi sonucu vurguladığı gibi, 'Şimdi sefilleri oynuyorum ben ' Sayın Başbakanım şu veciz cümleleri ile nasıl da beni tanımlıyor 
'Benim zamanımda nice arkadaşım vardı. Çok okurlardı, hep 10 alırlardı. Şimdi sefilleri oynuyorlar. Okumak lazım ama pratik de önemli...' 
Tavşanlı'nın İstiklal İlkokulu'nda hep sınıf birincisi oldum da ne oldu Ortaokulda, lisede pek çok 9 - 10 aldım da ne oldu Çocuklarım Amerika'da okusun diye, bana her sene yüz bin dolar veren bir dostum bile yok Yazıklar olsun bana Okudum, yazdım, ODTÜ'lerde profesör bile oldum. Kitaplar yazdım. Ama şimdi Sayın Başbakanımın veciz ifadesi ile, sefilleri oynuyorum Üniversitelerde laboratuvarlarım oldu da, yığınla öğrenci yetiştirdim de ne oldu ki Benim gibi çok okuyan bazı arkadaşlarım tıp doktoru, tıp profesörü oldular. Sayın Başbakanım onlara iğne bile yaptırmıyor. Çünkü pratikleri yok efendim. Sayın Başbakanım Allah göstermesin kolu filan kırılsa, kesin mahallenin çıkıkçısına gider. Doktorlarımızın bu konuda pratiği yok çünkü Sayın Başbakan, dün TOBB Üniversitesi'nde bu gerçekleri vurguladı. Aslında amacı benim de şahsen çok inandığım üniversite - sanayi işbirliğinin gerekliliğini vurgulamaktı. Ama işte konuşması rahatlıkla benim hicvettiğim anlama da çekilebildi. Benim naçizane önerim, Sayın Başbakan konuşmalarını önceden birine okutsun, asla irticalen konuşmasın." 



</TEXT>
</DOC>
