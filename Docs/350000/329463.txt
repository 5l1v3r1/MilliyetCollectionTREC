<DOC>
<DOCNO> 329463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur55.html </URL>
<DATE> 2005/04/01/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Özel Kuvvetler yolsuzluk davasında sorumluluk tartışması 
</HEADLINE>
<TEXT>

     Gölbaşı'ndaki Özel Kuvvetler Komutanlığı binasının inşaatında yolsuzluk yapıldığı iddiasına ilişkin davada, sanıklar arasında görev ve sorumluluklarına ilişkin tartışma çıktı. 
     Genelkurmay Başkanlığı Askeri Mahkemesi'ndeki davanın öğleden sonraki oturumunda, sanıklar savunma yapmaya devam etti. 
     Milli Savunma Bakanlığı MSB Ankara İnşaat Emlak Başkanlığı İnşaat Şube Müdürlüğü'nden emekli Binbaşı Zafer Toklu'nun, ''rüşvet aldığı iddiasının asılsız olduğu ve bu yönde delil olmadığına'' ilişkin savunmasına yanıt veren Askeri Savcı Binbaşı Zekeriya Duran, ''rüşvetin, maddi unsuru olarak bir sözleşmenin varlığını aramanın, bu suçu işlenemez hale getireceğini'' kaydetti. 
     Ankara İnşaat Emlak Başkanlığı'nda mühendis olarak görev yapan Ahmet Öğretir, savunmasında, ''inşaatta kullanılan alüminyum malzemenin tartılması, suni granit döşeme kaplama ve çatı yapımı işlerinde görevini kötüye kullandığı'' iddiasını kabul etmedi. Öğretir, ''inceleme makamı olduğunu, dosyalar konusunda karar verme yetkisi bulunmadığını'' belirterek, onay makamının, MSB İnşaat Emlak Daire Başkanlığı olduğunu söyledi. Öğretir, yapılan işlemler konusunda sorumluluğu olmadığını öne sürerek, beraatını istedi. 
     Askeri Savcı Binbaşı Duran, Öğretir'in ''inceleme mühendisi olarak gerçekleştirdiği işlemler dolayısıyla değil, yeni fiyat analizleri düzenleyip onaya sunmaktan sorumlu tutulduğunu'' söyledi. 
     
     ''VİCDANLARINA VE ETİĞE UYGUN BEYANDA BULUNSUNLAR'' 
     MSB İnşaat Emlak Daire Başkanlığı'ndan emekli Albay Hüseyin Tekel, savunmalarda bir takım anlamsızlıklar olduğunu öne sürerek, ''Ön inceleme mühendisinin, sadece matematiksel hesaplamalar yaptığı düşüncesi, işini küçümsemesi anlamını taşır'' dedi. 
     Daire Başkanlığı'nın, işlerin fiyat tespitlerinin nasıl yapılacağı konusunda şubelere gönderdiği emirler olduğunu belirten emekli Albay Tekel, ''Arkadaşların, daire başkanlığına yönelik beyanlarında hem vicdanlarına hem de etiğe uygun beyanda bulunmalarını talep ediyorum'' diye konuştu. 
     
     ''İŞLER ALLAH'A EMANET GİDİYORMUŞ'' 
     Sanıklardan Şükran Tuncay da söz alarak, Ankara İnşaat Emlak Başkanlığı'nda çalışan sanıkları dinleyince hayrete düştüğünü söyledi. Şükran Tuncay, ''Kontrol mühendisleri, 'işlerimiz çok yoğundu, fiyatları inceleyemiyoruz' diyor, inceleme mühendisleri ise 'matematiksel inceleme yapıyoruz' diyor. Bunları dinleyince, iyi ki biz, MSB İnşaat Emlak Daire Başkanlığı varmış diyorum. Yoksa işler, Allah'a emanet gidiyormuş'' dedi. 
     Sevgi Deniz de Ankara İnşaat Emlak Başkanlığı'nın dosyalar üzerinde matematiksel bir değerlendirme yaptığı yönündeki görüşe katılmadığını kaydetti. 
     
     ''MÜHENDİSLİĞİ KİMSEYE KÜÇÜLTTÜRMEM'' 
     Tekrar söz verilen Ahmet Öğretir, görev ve yetkisine ilişkin açıklama yaptığını, Ankara İnşaat Emlak Başkanlığı'nın fiyat tespiti yapmadığını kastetmediğini söyledi. 
     Mesleğine yönelik eleştirilere sinirlenen Öğretir, mühendislik bilgisine güvendiğini, bunu tartıştırmayacağını ifade ederek, ''Mühendislik mesleğini kimseye küçülttürmem'' dedi. 
     Askeri Savcı Binbaşı Duran, bilirkişilerin, 6 aylık bir idari çalışma sonucunda, mesleki yetenekleri ve geçmişleri dikkate alınarak seçildiğini belirtti. Duran, davanın amacının, ne kimseyi üzüp bunaltmak ne de işlenmiş bir suçu yok saymak olmadığını anlatarak, iddianamedeki yorumların kendisine ait olduğunu kaydetti. 
     Daha sonra, Hakim Yarbay Aykanat Kaçmaz, dosyaya gelen bilgi ve belgeleri okudu. 
     
     MSB, MÜDAHİL OLACAK 
     Kaçmaz, MSB Baş Hukuk Müşavirliği ve Davalar Daire Başkanlığı'nın, davaya müdahil olunması için Ankara Muhakemat Müdürlüğü'ne yazı yazıldığı konusunda mahkemeye bilgi verildiğini, ancak Ankara Muhakemat Müdürlüğü'nden henüz bir cevap gelmediğini söyledi. 
     Kaçmaz, İstanbul Cumhuriyet Başsavcılığı Basın Bürosu'nca, Nazlı Ilıcak'ın internet sitesinde 11 Ocak 2005 tarihinde fiyat artışlarına ilişkin yayınlanan bir yazısı dolayısıyla, eski Jandarma Genel Komutanı emekli Orgeneral Şener Eruygur'un avukatının şikayetçi olduğu, bu nedenle söz konusu yazıda yer alan iddialar açısından Eruygur hakkında herhangi bir soruşturma ya da dava bulunup bulunmadığı konusunda bilgi istendiğini belirtti. 
     Kaçmaz, duruşmaya verilen aradan sonra alınan ara kararları açıkladı. 
     
     BİLİRKİŞİ RAPORUNUN YOK HÜKMÜNDE SAYILMASINA RET 
     Sanık ve avukatlarının, özel kuvvetler binası inşaatında kontrol mühendisi olarak görev yapan Yüzbaşı Ayhan Ünal'ın bilirkişi heyetinde yer almasına karşı, Genelkurmay Askeri Savcılığı'na suç duyurusunda bulunabileceklerini kaydeden Kaçmaz, raporun yok hükmünde sayılması talebinin reddine karar verildiğini bildirdi. 
     Kaçmaz, İstanbul Cumhuriyet Başsavcılığı Basın Bürosu'na, mahkemelerinde Şener Eruygur ile ilgili bir davanın bulunmadığının bildirilmesine, hakkında soruşturma olup olmadığı konusunda Askeri Savcılığa yazı yazılmasına karar verildiğini belirtti. 
     Duruşma, 3 Mayıs'a ertelendi. 
     İddianamede, 39 kişi hakkında 1,5 ile 45 yıl arasında değişen hapis cezaları isteniyor. 
     
</TEXT>
</DOC>
