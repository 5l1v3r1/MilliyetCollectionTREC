<DOC>
<DOCNO> 328289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur60.html </URL>
<DATE> 2005/03/29/ </DATE>
<TIME> 20.44 </TIME>
<AUTHOR>  </AUTHOR>
<HEADLINE>
Lisede silahlı dehşet Sanığın kimliği netlik kazanmadı... 
</HEADLINE>
<TEXT>

     Beşiktaş'ta polisten kaçarken girdiği okulda bir öğretmen ve bir laborantı yaklaşık 3 saat rehin tuttuktan sonra kendini silahla ağır yaralayan saldırganın gerçek kimliği, henüz netlik kazanmadı. 
     AA muhabirinin üst düzey bir emniyet yetkilisinden aldığı bilgiye göre, olay yerinde polise kimliğini İran uyruklu 1974 doğumlu Berdan Muhammet Ali Rızai olarak açıklayan saldırgandan, sağlık durumu biraz düzelince hastane ortamında parmak izi alındı. 
     Bu parmak izi, Olay Yeri İnceleme Şube Müdürlüğü laboratuvarındaki incelemede, sonucu daha önceden poliste kaydı olan Filistin uyruklu 1982 doğumlu Muhammed El Fuat'ın parmak iziyle uyuştu. 
     Ancak bu kaydın, 2001 yılında yurda pasaportsuz giriş yaparken yakalanan kişinin kendi kimlik beyanına göre hazırlandığı için gerçek olmayabileceği belirtildi. 
     Kayıtta, Fuat'ın, bıçakla yaralama, sahte kimlik kullanma, Beyoğlu ve Beşiktaş ilçelerinde kaldırımcılık ile evden hırsızlık olaylarına karıştığı yer alıyor. 
     
     RIZAİ'NİN SUÇ DOSYASI DA KABARIK 
     Bu arada, saldırganın polise kendi kimliği olarak beyan ettiği Berdan Muhammet Ali Rızai'nin suç dosyası da kabarık çıktı. 
     Rızai'nin, 27 Haziran 2001 tarihinde Mersin'de bir evden hırsızlık yapmaya çalışırken ev sahibi tarafından balkonda yakalandığı ve üzerinden, evden çalınan 1 cep telefonu ile 1 milyon 300 bin lira çıktığı anlaşıldı. 
     Üst aramasında Hakan Kangal adına düzenlenmiş nüfus cüzdanı çıkan Rızai'nin, kendisini Muhammet Batur olarak tanıttığı ve terör örgütü üyesi olduğunu bildirdiği belirtildi. 
     Poliste sorgusu yapılan Rızai'nin, İran'a teslim edilmemek için Muhammet Batur kimliğini ve örgüt üyesi olduğunu beyan ettiği, Türkiye'ye yasadışı yollardan giriş yaptığını ve parasız kaldığı için hırsızlık yaptığını söylediği tespit edildi. 
     Hakan Kangal adına düzenlenmiş kimliği de Kız Kalesi'nde gezerken bulduğunu ifade eden Rızai'nin, sevk edildiği Mersin Adliyesi'nde 28 Haziran 2001 tarihinde tutuklanarak cezaevine konulduğu ve 28 Eylül 2001 tarihinde tahliye olduğu, 3 Ekim 2001 tarihinde de Gürbulak Kapısı'ndan sınırdışı edildiği belirlendi. 
     Rızai'nin, 6 Şubat 2002 tarihinden sonra yapılan yolcu sorgulama bilgisayar kayıtlarında Türkiye'ye giriş kaydına rastlanmadığı ifade edildi. 
     
     TABANCA İNCELEMEYE ALINDI 
     Öte yandan, halen Yedikule Göğüs Hastalıkları ve Göğüs Cerrahisi Eğitim ve Araştırma Hastanesi Yoğun Bakım Ünitesi'nde tedavisi süren saldırganın vücudunun çeşitli yerlerinde, hilal ve benzeri dövmeler bulunduğu görüldü. 
     Bu kişinin olayda kullandığı tabanca da balistik incelemeye alındı. 
     
</TEXT>
</DOC>
