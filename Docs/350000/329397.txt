<DOC>
<DOCNO> 329397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonspo43.html </URL>
<DATE> 2005/04/01/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Ümit Milli Futbol Takımı Menajeri Satır, görevinden alındı... 
</HEADLINE>
<TEXT>

     Ümit Milli Futbol Takımı Menajeri Burhan Satır, görevinden alındı. 
     Futbol Federasyonu Genel Sekreteri Lütfi Arıboğan, Burhan Satır'a durumu kendisinin ilettiğini belirterek, ''Kurumsal yapılanmadan dolayı böyle bir karar alındı'' dedi. 
     Arıboğan, milli takım organizasyonu içinde her takımın kendi yöneticisinin olacağını ifade ederek, Ümit Milli Takım'ın da idari işlerine bakan bir idarecisinin olacağını kaydetti. 
     
     SATIR ''1 NİSAN ŞAKASI YAPTILAR'' 

     Burhan Satır, bugün böyle bir tebligat aldığını ifade ederek, ''Gürcistan'da herşey çok güzeldi. 1 Nisan şakası yaptılar. Üzüldüm'' dedi. 
     Medyatik biri olmadığını ve yalnızca işini yaptığını ifade eden Satır, A.A muhabirine yaptığı açıklamada, ''30 senedir bu işin içindeyim. Yaklaşık 150 milli maça çıktım, işimi iyi yaptığımı düşünüyorum. Beni tanımadan yanlış karar aldılar'' diye konuştu. 
     ''Haluk Ulusoy'a yakın insanlar gönderiliyor'' biçimindeki yorumlarla ilgili olarak Satır, şunları söyledi 
     ''Ulusoy benim dostum olabilir. Bundan onur ve gurur duyarım. Ama beni bu göreve Ulusoy getirmedi. Federasyon yönetiminde birçok arkadaşım var. Böyle bir ortamda milli takımın içine bomba bırakmanın anlamı yok. Beni sevmiyor olabilirsiniz ama Türk futbolu için politik davranabilirsiniz. Ümit Milli Takım'a zarar gelmesini istemem.'' 
     
</TEXT>
</DOC>
