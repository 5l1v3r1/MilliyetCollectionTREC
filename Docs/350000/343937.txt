<DOC>
<DOCNO> 343937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun09.html </URL>
<DATE> 2005/05/19/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Galloway açtı ağzını yumdu gözünü 
</HEADLINE>
<TEXT>

     Britanyalı vekil Galloway, ABD Senatosu'nun 'Saddam'dan rüşvet aldın' iddiasına 'Irak'ta asıl yolsuz sizsiniz' yanıtını verdi. 
     Britanya'da Irak işgaline karşı muhafeletiyle Başbakan Tony Blair'in belalısı olan milletvekili George Galloway, kendisini Saddam'dan rüşvet almakla suçlayan ABD Senatosu'yla fena kapıştı. Britanyalı vekil, ABD'yi görülmemiş yolsuzluklara bulaşmak ve Irak'ın parasını çarçur etmekle suçladı. Senato alt komitesi, Galloway'i BM'nin 1991'den beri Irak'a uyguladığı 'gıda karşılığı petrol' programında 20 milyon varil petrol kontratı karşılığı komisyon almakla suçlamıştı. Komiteyi ifadesini almadan rapor hazırlamakla eleştirince Washington'a davet edilen Galloway, önceki gün komite üyeleriyle kozlarını paylaştı. "Asla petrol taciri olmadım. Kimse de benim adıma bu işlere girişmedi" diyen Galloway, iddiaların sahte belgelere dayandığını söyledi. 
     Galloway, Saddam'dan paraları lösemi hastası Iraklı bir çocuğa yardım için kurduğu Mariam Appeal'in başkanı Fawaz Zurekat aracılığıyla aldığı suçlamasına, "Zurekat bana petrol, kek, ekmek ya da başka bir anlaşma karşılığı bir peni vermiş değil" dedi. Galloway, asıl hesap vermesi gerekenin Irak işgaliyle felakete yol açan ABD olduğunu belirterek, "Sizin yaptığınız felaketi durdurmak için kalbimi ve ruhumu verdim. Irak operasyonu yalanlar üzerine kuruluydu. Siz ise haksız çıktınız ve 100 bin insan canıyla bunun bedelini ödedi" dedi. Galloway, "Şimdi gerçek skandala bir bakın. Bağdat sizin denetiminizdeyken 14 ayda Irak'ın 8.8 milyar dolarlık serveti havaya uçtu" diye konuştu. 
     
     'Rumsfeld silah satmıştı' 
     Galloway, devrik liderle tıpkı ABD Savunma Bakanı Donald Rumsfeld gibi iki kez görüştüğünü belirtip, "Rumsfeld Saddam'la silah ve harita satmak için görüştü, bense yaptırımları ve savaşın acılarını durdurmak için" dedi. Galloway, Irak'a ambargoyu yönetimin göz yummasıyla ABD şirketlerinin deldiğini dile getirdi ve Bush yönetiminin kaçak petrol satışına göz yumduğu belirten Amerikan raporunu hatırlattı. Britanyalı vekil, daha önce "Adalet beklemiyorum. Bu hükümet, Guantanamo'yu, Ebu Garib'i yaratan hükümettir, dolayısıyla Bush usulü adalet olacaktır" demişti. Galloway, Irak işgalini eleştirince İşçi Partisi'nden kovulmuş ama 5 Mayıs seçiminde Blair'in adayını hezimete uğratmıştı. 
     
</TEXT>
</DOC>
