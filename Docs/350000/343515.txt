<DOC>
<DOCNO> 343515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/siyaset/asiy.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör maddesine Ankara'dan itiraz 
</HEADLINE>
<TEXT>


Avrupa Konseyi Zirvesi sonuç bildirgesinde, terörle mücadele maddesine 'insani hukuk' ifadesini ekletmek istemeyen Ankara'nın isteği üzerine değişiklik yapıldı 

Utku Çakırözer 


Varşova'da 2 gün süren Avrupa Konseyi Zirvesi sonuç bildirgesinin hazırlıkları sırasında, "terörle mücadelenin şekli" konusunda büyük bir tartışma yaşandı. Türkiye'nin bildiriyi imzalamayacağını açıklamasının ardından, söz konusu maddede değişikliğe gidildi. 
Zirve, sonuç bildirgesi ve eylem planı adı altında 2 belge yayımlanmasıyla sona erdi. Bildirgede, Avrupa İnsan Hakları Mahkemesi'nin AİHM etkin çalışması, demokrasi ve insan haklarının güçlendirilmesi, terörizmle, kara para aklanmasıyla ve insan kaçakçılığı ile mücadele kararı alan konsey, "cinsiyet, ırk ve dine dayalı hoşgörüsüzlük ve ayrımcılığı" kınadı. 

'İslamafobi' ilk kez 
Bu bölümde, dini ayrımcılık ve hoşgörüsüzlük için Yahudi düşmanlığının antisemitizm yanı sıra İslam karşıtlığı da İslamofobi örnek olarak gösterildi. Kaynaklar, Türkiye'nin girişimleriyle metne konan 'İslamofobi' ifadesinin Avrupa belgelerinde ilk defa yer aldığını söyledi. Sonuç taslağı hazırlanırken İsveç, Norveç ve Danimarka, bildirgenin terörle mücadeleyi içeren 8. maddesine, bu mücadelenin "insani hukuku"nun da dikkate alınmasını isteyen bir ifade konmasını istedi. "İnsani hukuk" ifadesi ile savaş durumunda uygulanan Cenevre Sözleşmesi'nin ve diğer uluslararası mevzuatın teröristlere uygulanabileceği endişesi taşıyan Türkiye, Rusya ve İspanya ise, metnin değiştirilmesini gündeme getirdi. 
Ülkelerinde terörle karşı karşıya olan bu ülkeler, "Bu ifadeler terörle mücadeleyi erozyona uğratır. En temel insan hakkı olan 'yaşama hakkını' vatandaşlarımızın elinden alır. Terörle mücadelede insani hukuk uygulanamaz" diye karşı çıktı. NTV'nin haberine göre Ankara, taslağa önceki gece son halini veren Polonyalı yetkililere söz konusu ifadenin değişmemesi durumunda zirvenin sonunda dün yayımlanan nihai sonuç bildirgesine onay vermeyeceğini bildirdi. 
Tartışmalar sonunda metin Türkiye'nin de aralarında bulunduğu ülkelerin isteği doğrultusunda değiştirilerek, "insani hukuk" ifadesi çıkarıldı. Bunun yerine "özgürlükler, insan hakları ve diğer ilgili uluslararası zorunluluklar" ifadeleri konuldu. 

AİHM Başkanı ile görüştü 

Açıklanan eylem planıyla, 46 ülkenin lideri AİHM'nin yargı kararlarını tam olarak uygulama sözü verdi. Başbakan Erdoğan da, Varşova'daki temasları sırasında AİHM Başkanı Luisus Wildhaber ile görüştü. Erdoğan, Wildhaber ile yaptığı görüşmenin ardından düzenlediği basın toplantısında, AİHM'nin Öcalan kararıyla ilgili Türkiye'nin uluslararası sözleşmelerden kaynaklanan yükümlülüğünü yerine getireceğinden şüphe duyulmaması gerektiğini söyledi. Erdoğan, ancak güçler ayrılığı ilkesi nedeniyle Öcalan davası konusunda sözün Türk yargısında olacağını açıkladı. 


</TEXT>
</DOC>
