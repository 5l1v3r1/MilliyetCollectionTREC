<DOC>
<DOCNO> 337770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/soneko43.html </URL>
<DATE> 2005/04/28/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Tevfik Altınok IMF ile anlaşmaktan başka çıkış yolu yoktur 
</HEADLINE>
<TEXT>

     Eski Hazine ve Dış Ticaret Müsteşarı Dr. Tevfik Altınok, ''Türkiye'nin IMF ile anlaşmaktan başka çıkış yolunun bulunmadığını'' söyledi. 
     Dr. Tevfik Altınok, Sakarya Üniversitesi'nde SAÜ düzenlenen ''Son Ekonomik Gelişmelerin Değerlendirilmesi'' konulu konferansta, Türkiye'de bütçe açığının yüzde 10 seviyelerinde bulunduğunu, dış ticaret açığının büyüdüğünü kaydederek, son 25 yılda ekonomik gelişmelerin beklenildiği gibi gitmediğini belirtti. 
     Uluslararası Para Fonu'nun IMF kapısının anlaşma için çalındığını ifade eden Altınok, Türkiye'nin Avrupa Birliği'ne AB girebilmesi için ekonomik kriterlerinin iyileşmesi ve enflasyonun yüzde 3'ün altına inmesi gerektiğini kaydetti. 
     Kısa vadedeki faiz oranlarının yüzde 30'ların altına düşmesi gerektiğine işaret eden Altınok, şöyle konuştu 
     ''Türkiye IMF ile yeni bir Stand-By anlaşması için mektup göndermiştir. Türkiye'nin başka çıkış yolu yoktur. AB'ye girmek için ciddiysek, kamu açığını durdurmak ve hatta aşağıya çekmek istiyorsak, enflasyonu aşağıya çekeceksek buna mecburuz. Para ve kur politikalarında serbest piyasanın gereklerini yerine getirmek zorundayız. Belirli ekonomik ve mali reformlar yapılmalı. Bunları IMF'nin istediği için değil, Türkiye'nin ihtiyacı olduğu için yapıldığını bilmeliyiz.'' Ekonomiyle ilgili ileriye dönük değerlendirmelerin geniş perspektifte ele alınması gerektiğini ifade eden Altınok, günlük borsa sonuçları ve vergideki gelişmelerle ekonomiyi değerlendirmenin yanlış olacağını savundu. 
     Türkiye'nin özelleştirmede başarılı olamadığını belirten Altınok, ''İtalya 125 milyar dolar özelleştirme geliri elde ederken, biz 25 yılda 6 milyar dolar civarında gelir elde ettik. Hala özelleştirmeyi bekleyen bir çok kuruluş, ekonomiye zarar verir bir biçimde çalışıyor'' diye konuştu. 
     
</TEXT>
</DOC>
