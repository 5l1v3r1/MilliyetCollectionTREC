<DOC>
<DOCNO> 313465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko26.html </URL>
<DATE> 2005/02/08/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Teşvik Yasası'nın genişletilmesi FT'de... 
</HEADLINE>
<TEXT>

     Türkiye'de halen 36 il için uygulanan teşvik yasasının 49 ili kapsayacak şekilde genişletilecek olmasının, Uluslararası Para Fonu ile mutabakat sağlanan ''10 milyar dolarlık yeni stand-by anlaşmasının onaylanmasını geciktirebileceği'' iddia edildi. 
     Hazine Müsteşarı İbrahim Çanakcı ise teşvik yasasının genişletilmesi halinde bütçe üzerine biraz yük binebileceğini, ancak bunu dengelemek için yeni önlemler bulunacağı konusunda şüphesi olmadığını söyledi. 
     Financial Times gazetesinde, Vincent Boland imzasıyla yer alan haberde, IMF Türkiye Temsilcisi Hugh Bredenkamp'ın ''teşvik yasasının genişletilmesine' dönük görüşlerine yer verildi. 
     
     IMF TÜRKİYE TEMSİLCİSİ 
     ''Eğer Türkiye'nin bütçe rakamları gerçeklerle örtüşmezse, 10 milyar dolarlık stand-by düzenlemesinde ilerleme olmaz. Şu anda içinde bulunduğumuz ortam da bu'' diyen Bredenkamp, Başbakan Recep Tayyip Erdoğan'ın açıkladığı teşvik yasasından faydalanan il sayısını artırma kararını, ''ödemeleri dramatik şekilde artıracak'' şeklinde değerlendirdi. 
     Bredenkamp, teşvik yasasının 36 ilden 39 ile genişletilmesinin maliyetinin ne olacağı konusunda ise rakam vermedi. 
     
     HAZİNE MÜSTEŞARI ÇANAKCI 
     Financial Times haberinde, Hazine Müsteşarı İbrahim Çanakcı'nın görüşlerine de yer verildi. 
     Teşvik yasasının genişletilmesi halinde, bütçe üzerine biraz yük binebileceğini kaydeden Çanakçı, ''ancak hükümet yüzde 6.5 olan faiz dışı fazlayı tutturmaya kararlıdır. Bunu dengelemek için yeni önlemler bulunacağı konusunda şüphem yok'' şeklinde konuştu. 
     Financial Times'a konuşan Garanti Menkul Değerler Araştırma Birimi Başkanı Mahmut Kaya ise ''geçmişte de gecikmeler yaşandı. Fakat Türkiye'nin IMF'nın isteklerini yerine getirmesiyle bunlar aşıldı. Yine benzer bir durum olmasını bekliyorum'' şeklinde görüş bildirdi. 
     
</TEXT>
</DOC>
