<DOC>
<DOCNO> 316599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/guncel/axgun02.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Edirne'yi sel aldı 
</HEADLINE>
<TEXT>


Bulgaristan ve Yunanistan baraj kapaklarını açınca, Meriç Nehri taştı. Çatılara çıkan halkı, zırhlı askeri personel taşıyıcılar kurtardı 

KEMAL ÖZGÜLER, KEREM KURUL Edirne DHA - Milliyet gökyüzünde MURAT ÖZTÜRK 

Yunanistan ve Bulgaristan'ın baraj kapaklarını açması sonucu taşan Meriç Nehri Edirne'yi sular altında bıraktı. Bosna köyünde geceyi traktör römorkları ve çatılarda geçiren vatandaşları askeri personel taşıyıcılar kurtardı. 
Karların erimesiyle Meriç ve Arda nehirleri üzerindeki barajlar dolarken, Tunca Nehri'nin debisi de 2 kart arttı. Önce Tunca Nehri'nin taşmasıyla Kırkpınar Güreşleri'nin yapıldığı Sarayiçi ile Balkan Şehitliği'ni su bastı. Tarihi Kanuni ve Yalnızgöz köprüleri de sulara gömüldü. 

Mahsur kaldılar 
Meriç Nehri'nin su seviyesi yükselince Karağaç Mahallesi'ne giden yol trafiğe kapatıldı. Nehir kenarındaki bağ evlerinde yaklaşık 10 saat mahsur kalan 10 kişi, gece bölgeye ulaşan bir dozerin kepçesinde taşınarak kurtarıldı. DSİ, Trakya Üniversitesi, Emniyet ve Milli Eğitim'e ait sosyal tesisler selden etkilenirken, Söğütlük Ormanı piknik alanında 3 otomobil sular altında kaldı. İpsala Gümrük Müdürlüğü depoları, taşkın tehlikesine karşı boşaltıldı. 
Edirne'ye 15 kilometre uzaklıktaki 50 haneli Bosna köyünde taşkını fark eden bazı vatandaşlar kaçmayı başardı. Hayvanlarını kurtarmaya çalışan 30 kişi ise sular gittikçe yükselince çatılara ve traktör römorklarına çıktı. Suda gitme özelliği bulunan 8 zırhlı personel taşıyıcı köye ulaşarak 30 vatandaşı kurtardı. Su yüksekliğinin yer yer 3 metreyi aşması nedeniyle araçlar zor anlar yaşandı. Çok sayıda büyükbaş hayvanın telef olduğunu söyleyen vatandaşlar, yetkililerden yardım istedi. 

'Bize bildirilmedi' 
Yunanlı ve Bulgar yetkililerle görüşen Edirne Valisi Nusret Miroğlu, barajlardaki suyun kontrollü olarak bırakılmasını istedi. 2000'de Bulgaristan ve Türkiye arasında düzenlenen protokolde, nehirlerdeki su artışının Türk yetkililere bildirilmesinin kararlaştırıldığını anımsatan yetkililer, "Ancak artış bize bildirilmedi" dedi. Meriç Nehri'nde su seviyesinin son 21 yılın en yüksek seviyesine çıktığı belirtiliyor. Yunanistan'ın kuzeydoğu sınır bölgesinde de olağanüstü hal ilan edildi. 


</TEXT>
</DOC>
