<DOC>
<DOCNO> 318603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonspo21.html </URL>
<DATE> 2005/02/25/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Macabi'ye farklı yenilen Ülker, İstanbul'a döndü 
</HEADLINE>
<TEXT>

     Basketbolda ULEB Erkekler Avrupa Ligi 2. tur grubundaki ilk maçında deplasmanda Maccabi Elite Tel Aviv'e 31 sayı farkla yenilen Ülkerspor yurda döndü. 
     Ülkerspor Antrenörü Ergin Ataman, gruptaki en zor deplasman maçını yaptıklarını belirterek, ''Kazanmamız sürpriz olurdu. Ancak bu kadar büyük farkla yenilmeyi beklemiyordum. Bir anda oyundan kopunca rakibin hücum gücü yüksek oyunculardan kurulu olması nedeniyle fark yedik. Bunun suni bir fark olduğunu düşünüyorum'' dedi. 
     Ataman, savunmada 13 top kaybıyla oynadıkları bir karşılaşmada rakibin skorer oyuncularını durdurmakta zorlandıklarını söyledi. 
     Ataman, şöyle konuştu 
     ''Şayet Kerem Tunçeri ilk yarıdaki performansını ikinci yarıda da sahaya yansıtabilseydi sonuç daha farklı olabilirdi. Gruptan çıkma şansımızı sürdürebilmek için artık bu maçı unutup önümüzdeki Cibona Zagrep maçını mutlaka kazanmak zorundayız.'' 
     
     BAŞKAN, OYUNCULARIN PERFORMANSINDAN MEMNUN DEĞİL 
     Ülkerspor Kulübü Başkanı Ali Doğan da Maccabi Elite Tel Aviv maçıyla ilgili olarak, rakibin güçlü olduğunu ancak kendilerinin de çok kötü oynadıklarını bildirdi. 
     Doğan, şunları kaydetti 
     ''Karşılaşmanın dönüm noktasını rakip takım daha iyi değerlendirdi ve maçı kazandı. Hiçbir oyuncumuzdan beklediğimiz verimi alamadık. Zor bir grup ancak ikinci turdaki grubumuz da zordu ve biz oradan çıkmayı başardık. Henüz birşey bitmiş değil. Yolun başındayız, kötü başladık, ancak inşallah iyi bitireceğiz.'' 
     
</TEXT>
</DOC>
