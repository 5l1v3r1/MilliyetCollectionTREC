<DOC>
<DOCNO> 345252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/yasam/axyas01.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Vejetaryenseniz bol soya fasulyesi yiyin 
</HEADLINE>
<TEXT>


Etin yanı sıra süt, yumurta gibi hayvansal ürünleri de tüketmeyen vejetaryenler, protein açıklarını kapatabilmek için soya fasulyesini sofralarından eksik etmemeli 

TAYLAN KÜMELİ bir kibrit kutusu lezzet 

1997 yılı itibariyle ABD'de 14 milyon vejetaryen olduğu tespit edilmiştir ve bu sayı çığ gibi büyümektedir. İngiltere'de deli dana hastalığının ortaya çıkmasıyla haftada yaklaşık 28 bin kişinin vejetaryenler kervanına katıldığı tahmin ediliyor. 
Pek çok mineral ve vitamin, hayvansal gıdalardan karşılanır. Ancak bu, bitkisel bir beslenme biçiminin yetersiz olacağı anlamına gelmez. Bitkisel yiyecekler birbirini tamamlayacak şekilde tercih edilir, bir de yumurta ve süt gibi hayvansal besinler tüketilirse eksiksiz beslenmek olasıdır. Bunun yanında, bitkisel beslenmenin, hayvansal beslenme biçimine kıyasla bazı üstünlükleri olduğu da unutulmamalıdır. Örneğin, bitkisel besinlerdeki yağların hayvansal besinlerdeki gibi kolesterol birikimine yol açmadığı ileri sürülür. 

Vitamin desteği de lazım 
Ancak beslenme uzmanları, vejetaryenliğin yararları olduğu gibi bazı zararları olduğunu da belirtmektedir. Protein değeri yüksek olan eti tüketmeyip bunun eksikliğini başka protein içeren besinlerle kapatmamak bir süre sonra vücutta hasara neden olabilir. Etin dışında, süt ve sütlü ürünlerde, yumurta, baklagil, tahıl ve sebzelerde bolca protein bulunur. Hiçbir hayvansal ürünü tüketmeyen vejetaryenler, soya fasulyesini sofralarından eksik etmemelidir. Günde kilo başına 1 gram protein almaları gerekmektedir. Doktor kontrolünde B2, B12, demir ve çinkoyu tablet halinde almalarında yarar vardır. Bunun yanı sıra B vitaminleri ile güçlendirilmiş kahvaltılık tahıl ve buğday tüketmeleri faydalıdır. 

Demir eksikliği nasıl giderilir 

Vejetaryenler dengeli beslenmedikleri takdirde demir eksikliği riski söz konusu olabilir. En kaliteli demir ette bulunur. C vitaminli besinlerle birlikte tüketildiğinde demir daha güçlü bir şekilde emilir. Vejetaryenlerin iyi bir demir kaynağı olan baklagil, yeşil yapraklı sebzeler, kuru meyveler, pekmez, yumurta, kuruyemiş ve soya ürünlerini tüketmeleri gerekir. Ancak yemeklerle birlikte tüketilen çay ya da kahve, demir ve çinko alımını azaltır. Bu içeceklerin yemekten 1 saat önce ya da 2 saat sonra içilmesinde yarar vardır. 

Haftanın besini 
Aspirin yoksa kirazı deneyin 
100 gramında 40 kalori bulunan, C, E vitaminleri ve potasyum bakımından zengin olan kirazın pek çok olumlu etkisi vardır. Kansere karşı koruyucu, kan dolaşımını hızlandırıcı, kolesterol seviyesini dengeleyici ve böbrekleri çalıştırıcı özelliği vardır. Gut hastalığına yakalanma riskini de düşürür. Ağrı kesici özelliği olan kiraz, Aspirin etkisi gösterir. 20 kirazda 12 - 25 miligram arasında antosiyanin bulunmaktadır, bu da bir aspirinden on kat daha etkilidir. 


</TEXT>
</DOC>
