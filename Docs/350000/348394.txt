<DOC>
<DOCNO> 348394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/ekonomi/aeko.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç'un yabancısı içinden çıktı... 
</HEADLINE>
<TEXT>


Türk Telekom'da Sabancı ile yollarını ayıran Koç Grubu, Promena'da ortak olduğu yatırım fonu Carlyle Group ile ortaklığı değerlendiriyor 

EKONOMİ SERVİSİ 

Türk Telekom'un taliplerinden Koç Holding, 24 Haziran'da yapılacak ihaleye, Türkiye'de yeni ekonomi alanında birlikte iş yaptığı ABD'li hisse ve yatırım danışmanlık grubu Carlyle Group ile girme hazırlığında. Koç Holding, özelleştirmede Carlyle Group şirketlerinden TC Group LLC ile birlikte hareket etme konusunu değerlendirmek üzere görüşmelere başladığını açıkladı. İhale şartnamesi gereğince Carlyle Group'un imzalaması gerekli bulunan gizlilik taahhütnamesinin alınması için Özelleştirme İdaresi Başkanlığı'na başvuruldu. 
İki grubun Türkiye'deki ortaklığı 2001 yılına dayanıyor. 2001'de yüzde 50 Koç Holding, yüzde 50 Carlyle Group ortaklığıyla kurulan Promena, Koç Bilgi Grubu bünyesinde, elektronik satınalma e - satınalma ve e - ihale konularında faaliyet gösteriyor. 

Üçüncü ortak olabilir 
Geçtiğimiz ay Sabancı Grubu ile Telekom özelleştirmesinde birlikte hareket etmeme kararını alan Koç Grubu'nun, 10 Haziran'a kadar oluşturulması gereken konsorsiyum yapısına bir şirketi daha ekleyeceği, bunun da büyük olasılıkla Avea'nın ortağı olan Telecom Italia olacağı konuşuluyor. 
Telecom Italia Başkanı Marco Tronchetti Provera da 10 Mayıs'ta yaptığı konuşmada, "İki olası ortakla görüşüyoruz. Bunlardan biri finans diğeri de sanayi alanından şirketler. Ama biz yine de bu özelleştirme için birkaç yüz milyon euro ayıracağız" demişti. Bu açıklamada kastedilen şirketin Koç Grubu olduğu yorumu yapılıyor. 
Bu yoruma göre, Koç Grubu Türkiye'deki yapısı ve mali gücü, ABD'li Carlyle Group sermaye desteği, Telecom Italia ise telekom sektör tecrübesi ile ihalede iddialı olabilir. Son teklif verme günü 24 Haziran'a ertelenen ihaleye katılacak şirketlerin nihai konsorsiyumları oluşturmaları için son tarih ise 10 Haziran. 

Ortaklarını saklıyor, adı baba Bush'la anılıyor Özel hisse ve yatırım grubu olarak faaliyet gösteren Carlyle Group, içerisinde 28 fonun yer aldığı, 24.8 milyar dolarlık yatırımı yönetiyor. Grubun yatırım alanları arasında savunma, enerji, medya, telekom, ulaşım, sağlık, gayrimenkul, perakende ve yeni ekonomi bulunuyor. Grubun 14 ülkede operasyonları var. 
Kurulduğundan bu yana toplam 13 milyar dolar yatırım yapan Carlyle Group, ortaklarını sır gibi saklıyor. Bu yüzden ortakları ile ilgili sık sık spekülasyon yapılıyor. Bu spekülasyonların önemli bir kısmı Carlyle Group'un yönetiminde yer almış eski hükümet görevlilerinden kaynaklanıyor. Şirket, söylentilere karşı internet sitesinde, 'soru - cevap' şeklindeki bir metinle tüm bu konulara açıklık getiriyor. 
George Soros'un da yatırımcıları arasında bulunduğu iddia edilen grupta eski ABD Başkanı H.W. George Bush, eski ABD Dışişleri Bakanı James A. Baker ve eski İngiltere Başbakanı John Major yönetici olarak yer almış. Şirketin bu yöntemle etkin lobi faaliyeti yürüttüğü iddia ediliyor. 


</TEXT>
</DOC>
