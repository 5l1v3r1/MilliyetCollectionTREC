<DOC>
<DOCNO> 340542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sontur28.html </URL>
<DATE> 2005/05/07/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Lise öğrencisine jandarmadan dayak iddiası... 
</HEADLINE>
<TEXT>

     Tekirdağ’ın Şarköy İlçesi’nde DYP Şarköy İl Genel Meclisi Üyesi ve Şarköy Ziraat Odası Başkanı Ömer Düzgen, lise öğrencisi oğlu M. Düzgen’in 17 , hıdırellez şenliğinde jandarmayla arasında çıkan tartışmada dövüldüğü iddiasıyla suç duyurusunda bulundu. 
     AA muhabirinin edindiği bilgiye göre, ilçeye bağlı Saray Bayırı mevkiinde, hıdırellez şenliğinde arkadaşlarıyla eğlenen Şarköy Lisesi son sınıf öğrencisi M. Düzgen, kontrol amacıyla bölgeye gelen jandarma ekipleriyle tartışmaya başladı. 
     Tartışma sırasında küfür ettiği öne sürülen M. Düzgen’in jandarma ekiplerince dövülerek başından ve vücudunun çeşitli yerlerinden yaralandığı iddia edildi. M. Düzgen, kaldırıldığı Şarköy Devlet Hastanesi’nde yapılan ilk müdahalenin ardından, Tekirdağ Devlet Hastanesi’ne sevk edildi. 
     DYP Şarköy İl Genel Meclisi Üyesi Düzgen, AA muhabirine yaptığı açıklamada, görgü tanıklarından aldığı bilgiye göre, oğlunun arabaya bindirilerek olay yerinden uzaklaştırıldığını, ellerinin kelepçelendiğini ve jandarma tarafından dövüldüğünü öne sürdü. 
     Cezayı ancak mahkemelerin verebileceğini ifade eden Düzgen, "Bu işin peşini bırakmayacağım, suç duyurusunda bulundum" dedi. 
     Jandarma tarafından dövüldüğü ileri sürülen M. Düzgen de arkadaşlarıyla hıdırellez şenliklerinde eğlenirken alkol aldıklarını ifade ederek, "Daha sonra jandarma tarafından araca bindirildiğimi hatırlıyorum. Arabanın içinde tekme tokat dövüldüm. Sonra bağlık bir alana götürerek, ellerimi kelepçeleyip ayaklarımı bağladılar. Kafama yumruklarla, vücuduma tekmelerle vurdular, daha sonrasını hatırlamıyorum" diye konuştu. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
