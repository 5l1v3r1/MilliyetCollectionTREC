<DOC>
<DOCNO> 333798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur47.html </URL>
<DATE> 2005/04/15/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Konya'da bir kadın, birlikte yaşadığı kişinin kızını döverek öldürdü 
</HEADLINE>
<TEXT>

     Konya'nın merkez Meram İlçesi'ne bağlı Kaşınhanı Beldesi'nde bir kadın, imam nikahıyla birlikte yaşadığı kişinin 3 yaşındaki kızını döverek öldürdüğü iddiasıyla gözaltına alındı. 
     Edinilen bilgiye göre, Feride Uçar, beraber yaşadığı Ali Geyik'in 3 yaşındaki kızı Fatma Geyik'in cenazesini toprağa vermek üzere Musalla Mezarlığı'na getirdi. Mezarlık morgunda defin hazırlıkları yapılırken, çocuğun cesedinde morluklar ve yanık izleri gören görevliler, durumu güvenlik güçlerine haber verdi. 
     Konya Numune Hastanesi morguna kaldırılan Fatma Geyik'e otopsi yapıldı. Üvey anne Feride Uçar ise Fatma Geyik'in ölümüne neden olduğu iddiasıyla jandarma tarafından gözaltına alındı. 
     Geyik'in yapılan otopsisinde, ciğerinde ve beyninde kanama meydana geldiği, vücudunun değişik yerlerinde morluklar ve yanık izleri olduğu belirlendi. 
     Ölen çocuğun amcası Mustafa Geyik, kardeşi Ali Geyik'in başka bir köyde çalıştığını belirterek, ''Dün akşam saatlerinde çocuğun hastalanarak sağlık ocağına kaldırıldığını ve daha sonra öldüğünü duydum. Bu konuda başka bir bilgimiz yok'' diye konuştu. 
     Fatma Geyik'in öz annesi Arife Geyik'in de 3 ay önce kendisinden 20 yaş büyük bir kişiyle kaçtığını ve 1.5, 3 ve 5 yaşındaki 3 çocuğunu tarım işçisi olarak köylerde çalışan babaları Ali Geyik'e bıraktığını belirten Amca Geyik, ''Bu gelişme üzerine kardeşim de daha sonra Feride Uçar ile imam nikahıyla birlikte yaşamaya başladı'' diye konuştu. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
