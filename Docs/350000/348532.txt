<DOC>
<DOCNO> 348532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun39.html </URL>
<DATE> 2005/06/03/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Fransa'da bakanlar kurulu ilk toplantısını yaptı... 
</HEADLINE>
<TEXT>

     Fransa’da yeni bakanlar kurulu, Cumhurbaşkanı Jacques Chirac başkanlığında bugün ilk toplantısını yaptı. 
     Cumhurbaşkanlığı Sarayı’nda 50 dakika süren toplantıdan önce, yeni bakanlar, Chirac ve Başbakan Dominique de Villepin ile geleneksel aile fotoğrafı çektirdi. 
     Hükümet sözcüsü Jean-François Cope, toplantıdan sonraki açıklamasında, Chirac’ın "gelecek haftalarda", "Fransa’nın AB’ye demir atacağı" konusunda Avrupalılara teminat vereceğini söylediğini belirtti. 
     Cope, Chirac’ın yeni hükümet üyelerinden "hükümetin icraat hükümeti olmasını" istediğini ve bakanlara "birlik ve uyum" çağrısında bulunduğunu kaydetti. 
     Dominique de Villepin, bakanlar kurulu toplantısının ardından, Cumhurbaşkanlığı Sarayı’ndan, gazetecilerin ısrarlı sorularını yanıtlamadan ayrıldı. 
     Başbakan Dominique de Villepin, 8 Haziran Çarşamba günü meclis genel kurul oturumunda yeni hükümet programını açıklayacak ve daha sonra güven oylamasına geçilecek. 
     
</TEXT>
</DOC>
