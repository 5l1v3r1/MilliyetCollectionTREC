<DOC>
<DOCNO> 328378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/spor/spo05.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet el koydu 
</HEADLINE>
<TEXT>


Dünya Kupası'na ev sahipliği yapacak Alman hükümeti, holiganların Slovenya'da çıkardığı olaylar sonrası alarma geçti. İçişleri Bakanı Otto Schilly, "Hiç şüpheniz olmasın 2006'da böyle olayların yaşanmasına izin vermeyeceğiz" dedi 


Adı dostluk maçıydı ama herhangi bir gerilimin olmadığı karşılaşmada bile Alman holiganların Slovenya'da çıkardığı olaylar 2006 Dünya Kupası öncesi endişelerin yeniden oluşmasına yol açtı. Ancak 2006'ya ev sahipliği yapacak Almanlar meydanı holiganlara bırakmamaya kararlı. İçişleri Bakanlığı derhal olaylara el koyarken, Bakan Otto Schily, holiganlara yönelik sert mesajlar verdi. Dünya Kupası öncesi imajlarının zedelediğini ve turnuva süresince çok ciddi tedbirler alacaklarını belirten Schilly, "Hiç şüpheniz olmasın polis 2006'da böyle olayların yaşanmasına izin vermeyecektir. Bizim taraftarımız barışçıldır" diye konuştu. Alman Futbol Federasyonu Başkanı Gerhard Mayer Volferder, Slovenya'da yaşananların dehşet verici olduğunu ifade edip, "Nefretle dolu suratlarını gördüm. Onlar normal insanlar değillerdi" yorumunu yaptı. 

Sicilleri kabarık 
Celje'deki olaylarda şehrin altını üstüne getiren Alman holiganlar, maç sırasında da sahaya yabancı maddeler yağdırıp, koltukları sökerek rakip taraftarlara atmışlardı. Alman Futbol Federasyonu, Slovenya'dan özür dileyip, şehirde oluşan yaklaşık 15 bin dolarlık maddi hasarı da karşılama sözü verdi. Sloven polisi, olaylarda 45'i Alman olmak üzere 65 holiganı tutuklamıştı. Futbolda şiddet konusunda sicili kabarık olan Alman holiganlar, 1998 Dünya Kupası'nda dövdükleri bir Fransız polisin komaya girmesine neden olmuşlardı. 

2006 için kritik viraj 

Dünya Kupası Avrupa Elemeleri'nde bugün birbirinden önemli maçlar oynanacak 

2006 Dünya Kupası Avrupa Elemeleri'nde bugün 21 maç yapılacak. 7. grupta zirve mücadelesi veren iki ekip, lider Sırbistan ve takipçisi İspanya Belgrad'da karşı karşıya geliyor. İki takımda da önemli bir eksik bulunmuyor. İspanyollar hınca hınç dolması beklenen Maracana Stadı'ndan galibiyetle dönecekleri inancını taşıyor. Tomas'ın savunmanın ortasında görev alacağı maçta Hırvatistan evinde Malta'yı devirirse 8. grupta zirveye yükselecek. İki Beşiktaşlı'dan Pancu, Romanya ile Üsküp'te Makedonya'ya karşı, Carew de Norveç Milli Takımı forması altında Moldova deplasmanında üç puan mücadelesi verecek. Trabzonsporlu Szymkowiak'ın 11'de forma giyeceği karşılaşmada Polonya sahasında Kuzey İrlanda'yı ağırlayacak. 6. grubun lideri İngiltere ise Azerbaycan karşısına gol şov parolasıyla çıkıyor. 

Hiçbir şey görmeden her şeye inanan adam 

UEFA ile Chelsea arasında son yıllarda görülmemiş bir soğuk savaş yaşanıyor. Belki de Avrupa futbolunu yöneten kurum, bir takıma karşı ilk defa bu kadar agresif tavırlar sergiliyor. Tüm bunların başlamasına sebep olan kişi Jose Mourinho ise bir yardım maçı için gittiği İsrail'de yaptığı açıklamayla herkesi şaşkına çevirdi. Barcelona-Chelsea maçından sonra Frank Rijkaard'ın hakem Frisk'in odasına girdiğini iddia eden Portekizli çalıştırıcı böyle bir olaya şahit olmadığını söyleyip, U dönüşü yaptı. Mourinho'nun bu sözleri üzerine İngiliz basını da "Hiçbirşey görmeden herşeyi bilen adam" diyerek Mourinho ile dalga geçti. UEFA'nın hakkında soruşturma başlattığı başarılı çalıştırıcının 5 maç ceza alması bekleniyor. 

Rui Costa ucuz kurtuldu 

MİLAN'DA forma giyen ünlü yıldız Manuel Rui Costa'nın içinde bulunduğu özel bir uçak Milano'daki Malpensa Havalimanı'na gövde inişi yaptı. İniş takımlarının arızalanması üzerine kuleden izin isteyen uçağın kaptan pilotun karbon köpüğü sıkılarak, özel hazırlanan piste sorunsuz bir iniş yaptığı bildirildi. Mısır'dan dönen uçakta ikisi çocuk 8 yolcu ve 3 mürettebat bulunduğu kaydedildi. 

Müthiş takas Torres-Vieri 

AVRUPA transfer piyasası yaza doğru yaklaşılırken, hareketlenmeye başladı. Inter'in İspanyol futbolunun yeni yıldızı Fernando Torres'in peşinde olduğu bildirildi. As Gazetesi'nin verdiği haberde genç yıldız için Vieri'yi gözden çıkaran Mavi - Siyahlı ekibin Atletico Madrid'e bu oyuncuyla takas ve bir miktar para önereceği belirtildi. 

Casillas kalıyor 

İSMİ Manchester United ile transfer dedikodularına karışan Real Madrid kalecisi Iker Casillas'ın takımında kalmak istediği açıklandı. İngiliz gazetelerinde çıkan haberleri yalanlayan 23 yaşındaki file bekçisinin menajeri Gines Carvajal, "Casillas'ın hiçbir sorunu yok. Real Madrid'de devam edecek" diye konuştu. Genç kalecinin, Real ile 1 yıllık daha sözleşmesi bulunuyor. 

Nedved sevinci 

YAKLAŞIK 1 aydır sakatlığı nedeniyle sahalardan uzak kalan Juventus'lu Pavel Nedved'in iyileştiği açıklandı. Çek yıldızın, Siyah-Beyazlılar'ın cumartesi günü Fiorentina ile oynayacağı lig maçında takımdaki yerini alabileceği bildirildi. Bu habere en çok sevinen isim ise Teknik Direktör Fabio Capello oldu. 

Başkana bomba 

KKTC'nin köklü spor kulüplerinden Çetinkaya Spor Kulübü Başkanı Cemal Bulutoğlu'un aracı bombalandı. Lefkoşa'da Yeşil Hat yakınındaki Çetinkaya Spor Kulübü otoparkında bulunan Bulutoğlu'nun arabası patlama sonucu hasar görürken olayda yaralanan olmadı. 



</TEXT>
</DOC>
