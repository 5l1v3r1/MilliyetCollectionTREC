<DOC>
<DOCNO> 332596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy21.html </URL>
<DATE> 2005/04/12/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Denktaş AB Türkiye'yi parçalamak için elinden geleni yapıyor 
</HEADLINE>
<TEXT>

     KKTC Cumhurbaşkanı Rauf Denktaş, ''Avrupa Birliği, Türkiye'yi parçalamak için elinden geleni yapıyor'' dedi. 
     Denktaş, Mustafa Kemal Üniversitesi'nce MKÜ verilecek onursal doktora belgesini almak üzere geldiği Antakya'da, Hatay Valisi Abdulkadir Sarı, Belediye Başkanı Mehmet Yeloğlu, YÖK Başkanı Erdoğan Teziç ve MKÜ Rektörü Prof. Dr. Metin Gürkanlar ile Muharip Gaziler Derneği Hatay Şubesi'ni ziyaret etti. 
     Denktaş, burada yaptığı açıklamada, Kıbrıs Rum Kesiminin Kıbrıs'ı ele geçirme mücadelesini AB üzerinden yürüttüğünü, AB'nin de tamamen Rumların arkasında olduğunu, bu nedenle Türkiye'nin, AB'nin üyelik şartlarını çok iyi tetkik etmesi gerektiğini savundu. 
     Başbakan Recep Tayyip Erdoğan'ın Norveç'te ''Türkiye'yi parçalamak istiyorlar'' diye haykırmasının boşuna olmadığını anlatan Denktaş, şunları söyledi 
     ''AB, Türkiye'yi parçalamak için elinden geleni yapıyor. 15 yılda AB'ye girer misiniz O bilinmez, girmeyeceğiniz daha muhtemel, ancak AB üyesi olmak için Atatürk ilkelerinden vazgeçmeyin. Atatürk'ün Türkiyesini Atatürk'ten soyutlamak istiyorlar. Atatürk ilkeleri bir kenara atılırsa, Türkiye 5 bin parçaya bölünür. Kıbrıs, Türkiye'nin en haklı ve güçlü olduğu davasıdır. Kıbrıs verilirse gerisi çorap söküğü gibi gelir.'' Denktaş, daha sonra ziyaret ettiği Hatay Valiliği'nde, Vali Sarı ile bir süre görüştü. 
     Vali Sarı, buradaki konuşmasında, adı Kıbrıs ve Kıbrıs mücadelesiyle özdeşleşmiş Denktaş'ı, Atatürk'ün önem verdiği ve emanet ettiği Hatay'da ağırlamaktan mutluluk duyduklarını söyledi. Adının Kıbrıs'la özdeşleşmesinin iyi olmadığını vurgulayan Denktaş, şöyle dedi 
     ''Kıbrıs'ı Rum'a, Yunan'a vermek isteyenler, temsil ettiğim değerlerin, Kıbrıs halkını canı pahasına koruduğu egemenlik ve bağımsızlık olduğunu bildiklerinden, beni bertaraf edince, Kıbrıs Türkleri'nin Türkiye'nin adadan çıkmasına ses çıkartmayacağını düşündüler. Bunun böyle olmadığını gösterme görevini artık egemenliğin asıl sahibi olan halka devrediyorum. Ama makam sahibi olmasam da, mücadelemi ölene kadar sürdüreceğim. 
     Halk değerlendirmeyi yapıp Cumhurbaşkanını seçecektir. Cumhurbaşkanı olacak kişi, bağımsızlık ve egemenliği korumakla mükelleftir. Bunu için ant içecektir. Seçilecek Cumhurbaşkanı, andına ters düşerse karşısında seçenleri ve Türk milleti olacaktır. Türk milleti bunun bilinci içindedir.'' Denktaş, daha sonra Hatay Garnizon Komutanı Albay İdris Şahin ve Belediye Başkanı Mehmet Yeloğlu'nu ziyaret etti. 
     
</TEXT>
</DOC>
