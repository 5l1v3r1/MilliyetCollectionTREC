<DOC>
<DOCNO> 341882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy13.html </URL>
<DATE> 2005/05/12/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Erdoğan'dan "derbi" yorumu "Bana baktıkça eğleniyorsunuz" 
</HEADLINE>
<TEXT>

     Başbakan Recep Tayyip Erdoğan, MİT Müsteşarı Şenkal Atasagun’un emekliliğini istediğini belirterek, emekliliği işleme konulduğu andan itibaren de atama yapılacağını bildirdi. 
     Erdoğan, Macaristan’a yapacağı ziyaret öncesinde Esenboğa Havaalanı’nda yaptığı açıklamada, kendisine Çevre ve Orman Bakanı Osman Pepe, bazı milletvekilleri, işadamları ve basın mensuplarının eşlik edeceğini söyledi. 
     İki ülke arasında Başbakan düzeyinde son ziyaretin 2000 yılında Türkiye’ye gerçekleştiğini ifade eden Erdoğan, o günden bugüne iadeyi ziyaret olmadığını söyledi. Ziyaretin, "Bu bakımdan iki ülke siyasi liderlikleri arasındaki temas eşitsizliğinin giderilmesine yönelik" olduğunu ifade eden Erdoğan, Macaristan Başbakanı ile heyetler arası ve baş başa görüşmeler yapacağını, Macaristan Cumhurbaşkanı ve Ulusal Meclis Başkanı ile de bir araya geleceğini söyledi. 
     Macar muhatapları ile yapacağı görüşmelerde, ikili ilişkilerin yanı sıra iki ülkeyi de yakından ilgilendiren, uluslararası ve bölgesel gelişmeler hakkında görüş alışverişinde bulunacaklarını anlatan Erdoğan, şunları söyledi 
     "Bildiğiniz gibi, AB çatısı altındalar ve bizler de AB çatısı altında müzakerelere başlamanın hazırlığı içindeyiz. Bizim için Macaristan yabancı bir ülke değil. Köklü tarihi ve kültürel bağlarımız var. Diğer bölgesel ve uluslararası gelişmeler, Türkiye’nin NATO ittifakı ve AB içindeki konuları, siyasi ilişkilerimizin daha da geliştirilmesi yolunda yeni imkanlar sağlamaktadır. 
     Macaristan, Türkiye’nin AB’ye üyelik sürecini destekleyen ülkelerden bir tanesidir. Ülkemizin AB ile yürüteceği katılım müzakerelerine katkı sağlamaya ve deneyimlerini de paylaşmaya kendileri hem isteklidirler hem de şu ana kadar bu desteklerini vermişlerdir. Macaristan, son dönemde ekonomik dönüşüm sürecinde önemli mesafeler kat etmiş bir ülke durumundadır. 
     İkili ekonomik ilişkilerimizin daha da geliştirilmesi ve ticari ilişkilerimizin karşılıklı yatırımlarımızın, her iki ülkenin iktisadi potansiyelleri ile olumlu bir düzeye getirilmesi önem arz etmektedir." Bakan Pepe ve işadamlarının, Macar muhatapları ile temaslarda bulunacağını belirten Erdoğan, iki ülke arasında ekonomik işbirliği anlaşmasının da imzalanacağını bildirdi. Anlaşma ile ekonomik ilişkilerin hukuki altyapısının tamamlanacağını belirten Erdoğan, Kanuni Parkı’nın bulunduğu Zigetvar Kenti’ni ve Gülbaba’yı ziyaret edeceklerini söyledi. 
     Erdoğan, Macaristan ziyaretinin, iki ülke arasındaki mevcut ilişkilerin daha da gelişmesine vesile olmasını diledi. 
     
     SORULAR 
     MİT Müsteşarı Şenkal Atasagun’un, emekliliğini istediği yönündeki haberlerin doğru olup olmadığı sorusuna Erdoğan, şu karşılığı verdi 
     "Konu doğrudur. Süre olarak zaten hemen anında da yerine ataması yapılacaktır. Ne zaman atanacağı konusu, emekliliği işleme konulduğu andan itibaren olacaktır. Ben gazetelerde bu kadar dedikodu çıktıktan sonra bunu cevaplamayı doğru buldum." 
     
     "EĞLENİYORSUNUZ" 
     Bir soru üzerine, dün akşam oynanan Türkiye Kupası final maçını izlediğini belirten Erdoğan, "Her zaman söylediğim gibi, golleri atan maçı kazanır. Tebrik ediyorum" değerlendirmesinde bulundu. 
     Başbakan Erdoğan, açıklamalarının ardından, uçağa geçerken, gazetecilere döndü ve dün akşam oynanan Türkiye Kupası Finali’ni kastederek, "Bana baktıkça eğleniyorsunuz" diye espri yaptı. 
     
</TEXT>
</DOC>
