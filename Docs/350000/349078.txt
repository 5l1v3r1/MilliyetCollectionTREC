<DOC>
<DOCNO> 349078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/yazar/theper.html </URL>
<DATE> 2005/06/05/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Hukuk, ihtilafta taraf değildir 
</HEADLINE>
<TEXT>


Emlak piyasasında kıpırdanma var. Gayrimenkul fiyatları arttı, bunun yanında okulların kapanması yaklaşınca kira bedelleri de oynamaya başladı. Malum, okul döneminde çocukları okula giden aileler mesken değiştirmeyi tercih etmediği için, okulların kapanmasına yakın şu günlerde kiralık ev aramaya çıkanlar görülüyor. Bu da kira bedellerini etkiliyor. Ancak okuyucularımdan gelen mektuplardan anlıyorum ki, kira sözleşmelerindeki bazı hususlar halen tereddüt uyandırıyor. 
En çok korkulan husus. Kira sözleşmesi son buldu. Şimdi kiralayan, kiracıya "Çık" diyecek. Kiracı çıkmak zorunda mı 
Bunun yanıtını uzun zaman önce vermiştim, ancak tekrar edeyim. Kiralayan, dönem sonunda kiracıya "Çık" deyince kiracı çıkmak zorunda değil. Ancak kanunda yazılı tahliye nedenlerinden biri varsa kiracıya "Çık" denilebilir. Bu halde dahi kiracı çıkmazsa, mahkemeye başvurup aleyhine tahliye kararı alınması şarttır. Aksi halde kiralayanın sözleşmeyi fesih hakkı yoktur. 
Sorunun devamı. Peki dönem sonunda kiralayanın istediği kira zammı yapılacak mı 
Buna da yanıt hayır... 
Kira dönemi sonunda, kiralayan, kiraya zam isteyebilir. Bunun da sınırlamaları var. Şayet kira sözleşmesi yapıldıktan sonraki ilk yıl sözleşme uzuyor ise, kira sözleşmesindeki artırım şartına uymak lazım. Yani tarafların belirlediği zammı yapmak lazım. Ondan sonraki yıllar mevzuat hükümleri geçerli. Bugün için "DİE-ÜFE 12 aylık ortalama" formülü geçerli. 
Görüldüğü gibi mevzuat kiracıyı korur nitelikte. Bir ihtilaf doğduğunda, benim her zaman tavsiyem bir meslektaşımdan yardım almaktır. Dolayısıyla kira zammının istenmesi, tahliyenin talep edilmesi hallerinde kiracıyı koruyan hükümler devrede ise kiralayanın da hakkını ortadan kaldırmamak gerekir. Yeni hazırlanan Borçlar Kanunu gündeme geldiğinde söylediğim bir hususu yinelemek istiyorum. 
"Hukukun amacı bir kesimi korumak değildir, haklıya hakkını vermektir." Unutulmasın. 



</TEXT>
</DOC>
