<DOC>
<DOCNO> 336475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sontur05.html </URL>
<DATE> 2005/04/24/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İnternet dayağı 
</HEADLINE>
<TEXT>

     Mustafa SARIİPEK- Gülşah GÜYÜK DHA 

      MUĞLA'nın Ortaca İlçesi'nde polis memuru Hacı Kurt'un, oğlunun internet kafeye gitmesini önleyemeyince, kafe sahibini dövdüğü öne sürüldü. İşletmeci, emekli öğretmen Celil Kayaalp, Kurt'tan şikayetçi olarak savcılığa suç duyurusunda bulundu. Polis hakkında adli ve idari soruşturma başlatıldı. 
     Öğretmen Celil Kayaalp 3 yıl önce Ortaca İlköğretim Okulu'ndan emekli olunca Beş Köprü Mahallesi'nde Özgür İnternet Cafe'yi açarak kendisi gibi öğretmen eşiyle birlikte işletmeye başladı. Kafeye, öğretmenin diğer eski öğrencileri gibi 17 yaşındaki A.K. da sık sık gidip gelmeye başladı. Ancak öğrencinin derslerinin giderek kötüleşmesi, sonra da Ortaca Lisesi'ni bırakmasına sinirlenen polis memuru babası Hacı Kurt, kafe sahibi Kayaalp'i birkaç uyararak "Oğlumu kafeye sokma, bu yüzden okulu bıraktı, okumasını istiyorum'' dedi. Ancak A.K, kafeye gidip gelmeye devam edince, iddiaya göre polis baba Hacı Kurt, kayınbiraderi Mehmet Doğru ile birlikte, işletmeci Celil Kayaalp'i dövdü. Sol gözü kanlanıp moraran Celil Kayaalp'e 7 günlük iş göremez raporu verildi. 
     Savcılığa suçduyurusunda bulunan, TBMM İnsan Hakları Komisyonu, İçişleri Bakanlığı, Emniyet Genel Müdürlüğü ve Muğla Valiliği'ne de başvurup şikayetçi olan Kayaalp yasal bir iş yaptıklarını, 12 yaş üstündeki herkesin özgürce kafeye gelebileceğini, bu yaşın altındakilerin ise ailesi veya ailesinin yazılı izni ile girebileceğini belirterek "Buraya gelip gittiğinde A.'ya bize yardım ettiği için harçlık da veriyorduk. Ancak yine de onu uyardım. Biz eğitimciyiz. Çocuklara nasıl davranacağımızı çok iyi biliriz. Okuması gerektiğini defalarca anlattık ama bizi de dinlemedi'' dedi. Kayaalp, dayak olayını ise şöyle anlattı 
     "Beş Köprü Mahallesi Derneği Lokali'nde maç seyrediyorduk. Hacı Kurt yanıma gelerek oğluyla ilgili konuşmak istediğini söyleyip dışarıya çağırdı. Sonradan adının Murat Doğru olduğunu öğrendiğim kişi de yanımıza geldi. Biraz karanlık bir köşeye gitmiştik ki birden bire Hacı Kurt küfür etti. Küfürü kendisine iade ettiğimi söylediğim anda da Murat Doğru birden bire vurmaya başladı. Sonra Hacı Kurt da vurdu. Çok dövdüler. Lokaldakiler sesi duyup dışarıya çıkınca, beni bırakıp gittiler. Üstüm başım kan içindeydi. Hastaneye gittim. Polis zabıt tutunca durum savcılığa intikal ettirildi ve şikayetçi oldum. Ertesi günü tekrar hastaneye gittim. 7 gün iş göremez raporu verdiler.'' Polis Hacı Kurt ise ifadesinde daha önce kafe sahibini uyardığını belirtti, "Oğlumun eğitimini sürdürmesi için oraya gitmemesi gerektiğini söyledim. Ancak umursamadı. Kendisiyle bu konuda yine konuşmak istedim. Bana küfretti. Alkollüydü. Uyarmama rağmen küfretmeyi sürdürdü. Aramızda itişme oldu'' dedi. 
     Olayla ilgili Ortaca Emniyet Müdürlüğü açıklama yapmazken Kaymakam Salih Yüce "Olay ailevi. Olayın siyasi ya da bir başka boyutu olmadığını açıklamak gereği duyduk. Olay internet kafe sahibi bir vatandaşımızla polis memuru arasında ailevi sorundan kaynaklanmış. Adli ve idari soruşturma açıldı'' dedi. 
     Emniyet Müdürlüğü yetkilileri internet kafe müşterilerinin yaşının ruhsata göre değiştiğini belirterek, "Bunlardan biri oyun, diğeri bilişim amaçlı. Oyun amaçlı olan kafelere 18 yaşından küçükler giremez. Bilişim amaçlı olanlara 12 yaşını doldurmuş çocuklar girebilir. Daha küçükler aileleri ya da ailelerinin yazılı izniyle girebilir'' diye konuştu. 
     
</TEXT>
</DOC>
