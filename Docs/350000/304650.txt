<DOC>
<DOCNO> 304650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/soneko05.html </URL>
<DATE> 2005/01/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türkiye'nin devlerinde şirket bolluğu... 
</HEADLINE>
<TEXT>

     Türk özel sektörünün 3 dev topluluğu toplam 198 şirket ile faaliyetlerini yürütüyor. 
     Koç, Sabancı ve Eczacıbaşı toplulukları, üretim, satış rakamları, yarattıkları katma değer ve istihdam ile ödedikleri verginin yanı sıra halka açık şirketleriyle de yatırımcı piyasasının önemli oyuncuları arasında yer alıyorlar. 
     Kurucusu Vehbi Koç'un, sahibi olduğu bakkal dükkanını 1926'da üzerine geçirdiği tarihi resmi kuruluş tarihi kabul edilen Koç Topluluğu, 80. yılında global bir şirket olma yolunda önemli adımlar atıyor. 
     Bakkal dükkanından bugün Türkiye'nin en büyük şirketler topluluğu haline gelen Koç'un bünyesinde, otomotivden dayanıklı tüketime, gıda ve perakendecilikten enerji ve madene, turizm ve hizmetlerden dış ticarete, bankacılık, sigortacılıktan inşaat sektörlerine kadar geniş bir alanda 23'ü yurtdışında olmak üzere 96 şirket faaliyet gösteriyor. 
     İsviçre, İtalya, Romanya, Almanya, İspanya, Fransa, İngiltere, İrlanda, Polonya, Avusturya, Bulgaristan, Hong Kong, Rusya, Özbekistan, Azerbaycan, Kazakistan ve Hollanda'da şirketleri bulunan Koç, Ford, Fiat, New Holland, Allianz, Yamaha, LG Electronics, Unicredito, Statoil, TPG'nin TNT Group de aralarında bulunduğu birçok yabancı şirketle de işbirliği yapıyor. 
     2004 yılının ilk yarısını 10 katrilyon 47 trilyon liralık konsolide gelirle kapayan Koç Holding'in temel stratejik hedeflerinin başında dünyanın sayılı şirketleri arasında yer almak geliyor. 
     
     SA TOPLULUĞU 
     Kayseri'nin Akçakaya köyünde fakir bir ailenin çocuğu olarak doğan pamuk işçisi Hacı Ömer Sabancı tarafından temelleri 1920'li yıllarda atılan Sabancı Topluluğu, bugün Türkiye'nin en büyük sanayi ve finans topluluklarından biri haline geldi. 
     Sabancı Grubu, hemen hemen tamamı faaliyet gösterdikleri sektörlerin liderleri konumunda olan 66 şirketle ticari faaliyetlerini yürütüyor. 
     Grubun temel ilgi alanları, bankacılık ve sigortacılığı kapsayan finansal hizmetler, gıda, bilişim teknolojileri, otomotiv, lastik ve takviye malzemeleri, kimya, çimento, tekstil, kağıt ve ambalaj malzemeleri, turizm ve dış ticaret. 
     Sabancı Grubu'na bağlı şirketler 11 yabancı ülkede faaliyetlerini sürdürürken, ürünlerini Avrupa, Ortadoğu, Asya, Kuzey Afrika, Kuzey ve Güney Amerika'nın çeşitli bölgelerine ihraç ediyor. 
     Sabancı Holding'in uluslararası ortakları arasında Bridgestone, DuPont, Toyota, Kraft Foods International, Bekaert, Heidelberg Cement, IBM, BNP, Dresdner Bank, Carrefour, Dia, Hilton International, Mitsubishi Motor Co., International Paper ve Philip Morris gibi dünyanın konularında önde gelen isimleri yer alıyor. 
     2003 yılını 7.3 milyar dolar tutarında konsolide satış geliri ile kapatan Sabancı Grubu, sonu SA takısı ile biten şirketleriyle tanınıyor. 
     Sabancı Grubu, bulundukları bütün iş kollarında iddialı büyüme ve karlılık hedefi ile yoluna devam ediyor. 
     
     VİTAMİN KAPSÜLÜNDEN SANAYİ TOPLULUĞUNA 
     Eczacıbaşı Topluluğu'nun temelleri, Dr. Nejat F. Eczacıbaşı tarafından 1942'de atıldı. Türkiye'de ilk hazır ilaç üretimini 1952 yılında gerçekleştiren Eczacıbaşı'nın İstanbul'da kurduğu ilaç laboratuvarının ilk ürünü D-Vital ismiyle anılan vitamin kapsülü oldu. 
     Aradan geçen yıllar içinde, 2003 yılı sonu itibariyle, sekizi yabancı ortaklı olmak üzere 36 kuruluşu, 1 milyar 700 milyon doları aşan cirosu ve 7 bin 300'ü aşan çalışanı ile Türkiye'nin önde gelen bir sanayi topluluğu haline gelen Eczacıbaşı, temel olarak ilaç, yapı malzemeleri, tüketim ürünleri üretimi alanında, ulusal ve uluslararası pazarlara yönelik olarak çalışıyor. 
     Topluluk, günümüzün en ileri teknolojisi ile donatılmış bir ilaç üretim kompleksine ve dünyanın tek çatı altında toplanmış en büyük seramik sağlık gereçleri fabrikalarından birine sahip bulunuyor. 
     
</TEXT>
</DOC>
