<DOC>
<DOCNO> 311699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonsiy10.html </URL>
<DATE> 2005/02/02/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Filistin Devlet Başkanı Abbas TBMM'de... 
</HEADLINE>
<TEXT>

     Filistin Devlet Başkanı Mahmud Abbas ve beraberindeki heyet, TBMM Başkanı Bülent Arınç'ı ziyaret etti. 
     Arınç, ziyarette yaptığı konuşmada, Abbas ve beraberindeki heyeti TBMM'de görmekten duyduğu memnuniyeti dile getirerek, Abbas'ı 9 Ocak'ta yapılan seçimlerde gösterdiği üstün başarıdan dolayı kutladı ve çalışmalarında başarılar diledi. Seçimlerde Filistin halkının zor şartlar altında demokratik olgunluk ve başarı gösterdiğini kaydeden Arınç, ''Filistin halkını Türk halkı adına kutluyorum'' dedi. 
     Türkiye'nin seçimleri izlemek üzere 15 kişilik bir heyeti Filistin'e gönderdiğini hatırlatan Arınç, heyetin, ''seçimlerin demokratik olgunluk içinde ve başarıyla sonuçlandığı'' tespitinde bulunduğunu vurguladı. 
     TBMM ile Filistin Yasama Konseyi arasındaki ilişkilerin bugüne kadar hep canlı ve samimi olduğuna işaret eden Arınç, ilişkilerin bundan sonra da güçleneceğine inancını dile getirdi. 
     TBMM'de en kalabalık dostluk grubunun Türkiye-Filistin Parlamentolararası Dostluk Grubu olduğunu ve karşılığının da Filistin Yasama Konseyi'nde bulunduğuna dikkati çeken Arınç, grubun Mayıs ayında Filistin'i zor günlerinde ziyaret ettiğini, Filistin-Türkiye Dostluk Grubu'nun ise Eylül ayında Türkiye'ye geldiğini kaydetti. 
     Arınç, ''Filistin halkının kahraman evladı'' Yaser Arafat'ın ölümü nedeniyle Kahire'de yapılan törene Başbakan Recep Tayyip Erdoğan ile Dışişleri Bakanı Abdullah Gül'ün katıldığını, ayrıca TBMM'den 3 milletvekilinin de Ramallah'taki defin töreninde hazır bulunduğunu belirtti. 
     Türkiye ile Filistin yönetimi adına Filistin Kurtuluş Örgütü arasında geçici serbest ticaret anlaşmasını içeren yasa tasarısının yarın Dışişleri Komisyonu'nda görüşüleceğini belirterek, tasarının en geç bir hafta içinde Genel Kurul'da geçeceğini bildirdi. 
     
     ''TÜRKİYE, AKTİF ROL OYNAYACAK'' 
     Filistin halkının Türk halkının kalbinde çok özel bir yeri olduğunu vurgulayan Arınç, şöyle konuştu 
     ''Halkımız sizi özel bir sevgiyle anıyor ve takip ediyor. Hiçbir halk, Türk halkının bu denli sevgisini kazanamamıştır. Aramızdaki din kardeşliği, kader birliği ve ortak tarih, bu sevginin oluşmasında en büyük etkendir. Tarih, halkımızın zihninde çok diri, aynı şekilde Filistin halkının zihninde de diri...Aramızdaki kardeşlik tarihin derinliklerinden gelip, artarak devam ediyor. 
     Kudüs, ortak sevgimizin sembolüdür. Kudüs'ü aynı duyarlılık ve inançla seviyoruz. Halkımız her fırsatta Kudüs'ün yaşadığı acıların dinmesi için dua ediyor.'' Arınç, Ortadoğu barışının dünya barışı için ''kilit nokta'' olduğuna işaret ederek, ''Bu nedenle Türkiye, Filistin sorununun çözümü için aktif rol oynayacaktır. Sorunun çözümü için üzerine düşeni yapacaktır'' dedi. 
     Arınç, Abbas'tan Türk halkının Filistin halkına sevgisini iletmesini istedi. 
     
     ''NE KADAR İFTİHAR ETSENİZ AZ...'' 
     Besmele çekerek konuşmasına başlayan Abbas, Türkiye'de olmaktan ve ''kutsal'' olarak tanımladığı TBMM'yi ziyaret etmekten duyduğu memnuniyeti dile getirdi. 
     Yurtdışına başlattığı resmi ziyaretin başında Türkiye'nin geldiğini vurgulayan Abbas, bu seçiminin bilinçli olarak yapıldığını söyledi. Bu ziyaretin, Türkiye'nin Filistin'e yaptığı yardıma teşekkür anlamı da taşıdığına dikkati çeken Abbas, Arınç'ın seçim sonuçlarına ilişkin sözlerine teşekkür etti. 
     Demokratik deneyimi nedeniyle Türkiye'yi kendilerine örnek aldıklarını kaydeden Abbas, ''Dünya ülkeleri tarafından örnek olarak alınan demokratik deneyiminizle ne kadar iftihar etseniz azdır. Biz ise deneyimimize yeni başladık'' dedi. 
     Ziyaretinin ilk gününde Cumhurbaşkanı Ahmet Necdet Sezer ve Başbakan Recep Tayyip Erdoğan ile görüştüğünü belirten Abbas, görüşmelerinde bölgesel ve uluslararası konuları ele aldıklarını ve görüş alışverişinde bulunduklarını kaydetti. Abbas, ikili ilişkilerin daha da geliştirilmesi konusunda mutabakata vardıklarını bildirdi. 
     Görüşmelerinde Ortadoğu sorununu ele alma imkanı bulduklarını anlatan Abbas, Türkiye'nin bölge ve dünyadaki yeri nedeniyle sorunun çözümünde oynayacağı rolün önemli olduğunu kaydetti. Türk ve Filistin halklarının tarihi ve ortak değerlerle birbirine bağlı olduğuna işaret eden Abbas, bu nedenle Türkiye'nin desteğinin kendileri için önemli olduğunu vurguladı. Abbas, görüşmelerde, Türkiye'nin desteğinin artarak devam edeceğinin ifade edildiğini aktardı. 
     İki ülke arasındaki işbirliğinin daha da geliştirilmesi için alınması gerekli önlemler konusunu da ele aldıklarını belirten Abbas, Mart ayının ikinci yarısında Ankara'da Filistin-İsrail-Türkiye ticaret odalarının temsilcilerinin biraraya gelerek ticari ve ekonomik konuları ele alacağını söyledi. 
     Yaser Arafat'ın, Türkiye'ye büyük önem atfettiğini, birçok kez Ankara'ya geldiğini belirten Abbas, Türk halkının yardımları ve katkısını takdir ettiğini dile getirdi. 
     
     ''KUDÜS, MUHAMMEDİ TOPRAKLAR NİTELİĞİNDE'' 
     Abbas, Arınç'ın Kudüs ile ilgili sözlerine karşılık, ''Kudüs, Muhammedi topraklar niteliğindedir. Yakın zamana kadar kutsal hac yolculuğu için yola çıkanlar Kudüs'ü ziyaret etmezlerse hac ibadetinin kabul edilmeyeceğine inanırlardı. Barışsever ulusların destek ve çabalarıyla Kudüs, Müslümanların elinde olacaktır ve oradaki ibadet kıyamete kadar sürecektir'' dedi. 
     Görüşme daha sonra basına kapalı olarak devam etti. Mermerli Salon'da yapılan görüşmeye, Abbas'a eşlik eden bakanlar ve Filistin'in Ankara Büyükelçisi Fuad Yasin, Sağlık Bakanı Recep Akdağ, Türkiye-Filistin Parlamentolararası Dostluk Grubu Başkanı Hüseyin Tanrıverdi, Filistin özel temsilcisi Vehbi Dinçerler de katıldı. 
     
</TEXT>
</DOC>
