<DOC>
<DOCNO> 347645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/ekonomi/eko01.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan adalarına direkt uçuş 
</HEADLINE>
<TEXT>


Atlas Jet, 15 Haziran'dan itibaren Yunan adalarından Santorini ve Mikonos'a seferlere başlayacak. Eylüle kadar devam edecek uçuşların gidiş dönüş fiyatları hafta içi 150, hafta sonu 250 euro olacak 

DİLEK TAŞ 

Atlas Jet Havayolları, Yunan adaları Santorini ve Mikonos'a seferlere başlıyor. 15 Haziran'dan itibaren tarifeli charter şeklinde gerçekleşecek ve eylüle kadar sürecek olan uçuşlar haftada iki gün yapılacak. Perşembe ve pazar günleri olmak üzere İstanbul - Santorini ve İstanbul - Mikonos arasında gerçekleştirilecek uçuşların yanı sıra etstur ile üç, yedi ve 10 günlük seçeneklerle tur da düzenleyecek. 
Atlas Jet Havayolları Genel Müdürü Tuncay Doğaner, Santorini ya da Mikonos adalarına bir hafta paket tatilin fiyatının 499 eurodan başladığını kaydetti. Sadece uçak bileti alacak olanlar ise hafta içi uçuşları için 150 euro, hafta sonu uçuşları için ise 250 euro ödeyecek. Bilet fiyatları haricinde 40 euro havaalanı vergisi ücreti de fiyatlara ekleniyor. Yaz aylarında Akdeniz'in en popüler tatil merkezleri haline gelen Yunan adalarından Santorini'ye bir buçuk saat, Mikonos'a ise bir saat 10 dakikada uçuluyor. ' 

Dışişlerine yazdık' 
Atlas Jet Genel Müdürü Tuncay Doğaner, uçuşların 70 kişilik Bombadier CRJ700 uçakları ile gerçekleştirileceğini söylerken şöyle konuştu "Uçuşların başlamasından daha önemli olan Türkiye - Yunan adaları uçuş hattının açılması. Çünkü 1947 yılında Türkiye ve Yunanistan arasında yapılan bir anlaşma, sadece Yunan Olimpik Havayolları ile Türk Hava Yolları'nın Selanik ve Atina'ya uçmasına izin veriyor. Biz de Dışişleri Bakanlığımıza konuyu ileterek Yunan adalarına tarifeli uçmak isteğimizi bildirdik. İki ülke dışişleri bakanlıkları nezdinde bir toplantı yapılarak karar verildi." Doğaner pek çok ülkenin uçuş hakları ile ilgili anlaşmalarını güncellemesi gerektiğini de dile getirdi. 




</TEXT>
</DOC>
