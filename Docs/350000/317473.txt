<DOC>
<DOCNO> 317473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun05.html </URL>
<DATE> 2005/02/22/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Bush'un Avrupa'yı ikna turu sürüyor 
</HEADLINE>
<TEXT>

     ABD Başkanı George W. Bush, Avrupa ile ilişkileri düzeltme arayışında. Bush'un NATO zirvesi çerçevesindeki Avrupa ziyaretinin ilk durağı Brüksel'di. 
     Bush, Avrupalı liderlere, "geçmişteki anlaşmazlıkları bir kenara bırakma" çağrısı yaptı ve "bizi hiçbir güç ayıramaz" dedi. 
     ABD Başkanı, konuşmasında, İran ve Suriye'ye daha önce yaptığı uyarıları da tekrarladı. 
     Bush, Suriye'den, askerlerini Lübnan'dan çekmesini istedi. İran'a da teröre verdiği desteği kesme ve nükleer silah geliştirme çabalarına son verme çağrısı yaptı. 
     Bush, en önemli görüşmelerinden birisini ise Irak savaşına karşı çıkan Fransa Cumhurbaşkanı Jacques Chirac'la gerçekleştirdi. 
     İki lider yaptıkları ortak açıklamada, Lübnan'ın yabancı hakimiyetinden kurtulması gerektiğini vurgulayarak, Suriye'ye "bu ülkeden çekil" mesajını verdiler. 
     ABD Başkanı bugün de Almanya Başbakanı Gerhard Schröder ve Rusya Devlet Başkanı Vladimir Putin'le görüşmek üzere Almanya ve Slovakya'ya gidecek. 
     
</TEXT>
</DOC>
