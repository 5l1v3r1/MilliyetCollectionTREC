<DOC>
<DOCNO> 326925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/yazar/gunes.html </URL>
<DATE> 2005/03/25/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Deutsche Bank'ın 'Resimlerle Türkiye' raporu 
</HEADLINE>
<TEXT>
Ekonomi yavaşlar cari açık da düşer 

Birkaç gün önce Deutsche Bank "Resimlerle Türkiye" Turkey in pictures başlıklı 16 sayfalık bir rapor yayımladı. Raporun yazı kısmı yarım sayfayı bulmuyor. Geri kalanı ise sayfalarca grafik. Tevfik Aksoy ve David Folkerts-Landau'nun imzalarını taşıyan bu rapor, ekonomik gelişmelerle ilgili tartışmaların yeniden alevlendiği bir dönemde, çeşitli grafiklerle kafalardaki sorulara yorumsuz yanıtlar vermeye çalışıyor. 
Rapor öncelikle gerek beklentilerde, gerekse gerçek üretimde yavaşlama sinyallerine işaret ediyor. Sanayi üretiminde kapasite kullanımında, otomobil satışlarında, hammadde stoklarında gözlenen bu eğilimin de büyüyen cari açığı frenleyeceğini savunuyor. 
Deutsche Bank'ın 2005 büyüme beklentisi yüzde 5. Yani Bu hükümetin tahminiyle aynı. Üstelik ertesi yıl bunun süreceği beklentisinde. Açıkcası, 2004'ün o olağanüstü büyüme performansından sonra bu yıl belli bir soğumanın yaşanması çok doğal. Çünkü geçen yıl gecikmiş, ya da ertelenmiş yatırımlar gerçekleşmişti. 
Deutsche Bank'ın cari işlemlerle ilgili 2004 tahmini milli gelirin yüzde 5.2'si kadar açığın ortaya çıkması yönünde. Bu hemen hemen belli. Ancak 2005 yılında bunun durulması ve milli gelirin yüzde 4.2'sine düşmesi bekleniyor. Sıcak paranın FED faizlerinin yükselişiyle ülkemizde çıkışı kur üzerinde olumlu bir etki yaratarak cari açığı da frenleyebilir. Kaldı ki, 2006 yılında IMF'ye borç ödemeleri nedeniyle döviz talebi kamudan gelmeye başlayacak. 
Deutsche Bank'ın 2005 enflasyon beklentisi de piyasadaki beklentiyle örtüşüyor. MB'nin düzenlediği anketteki enflasyon beklentisi ise şu anda 7.6. Deutsche Bank'ın tahmini ise biraz daha aşağıda yüzde 7. Oysa Merkez Bankası'nın hedefi yüzde 8. Ancak 2006'da hedef yüzde 5 olarak ilan edildiğinde rapor bunun tutmayacağını, olasılıkla yüzde 6 olarak gerçekleşeceğini belirtiyor. 
Deutsche Bank'ın 2005 mali disiplin beklentisi ise farklı. Birincisi, yılın ilk iki ayında yıllık hedefin yüzde 25'ine ulaşıldığı belirtiliyor. Fakat yıl sonunda milli gelirin yüzde 6.3'ü kadar, yani geçen iki yıla göre daha az başarılı bir mali performansın sağlanacağı belirtiliyor. 2006'da da bu gevşemenin biraz daha artması bekleniyor. 
Deutsche Bank kamu borç dinamiklerinde de iyimser. Geçen yıl milli gelirin yüzde 77'sine inen kamu borcunun bu yıl yüzde 74'e, 2006'da da yüzde 71'e inebileceğini belirtiyor. Bize kalırsa TL'nin bu denli değer kazanmasına rağmen, kamu borç oranının ancak bu denli küçülmesi aslında sıkıntının atlatılmadığını gösteriyor. 
Kısacası, Deutsche Bank 2005 yılında dengelerin biraz daha yerine oturacağını düşünüyor. 

2003 2004 T 2005 T 2006 T GSYİH 5.8 7.9 5.0 5.1 TÜFE 18.4 9.3 7.0 6.1 Faiz dışı fazla GSYİH -11.2 -7.1 -6.3 -4.8 Cari açık GSYİH -3.3 -5.2 -4.2 -4.3 Kamu borcu GSYİH 83.3 77.1 74.4 71.0 MB rezervleri 33.7 36.0 36.0 33.0 



</TEXT>
</DOC>
