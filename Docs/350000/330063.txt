<DOC>
<DOCNO> 330063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun23.html </URL>
<DATE> 2005/04/04/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ağca'nın Papa suikastine yönelik tartışmalar alevlendi 
</HEADLINE>
<TEXT>

     Papa İkinci Jean Paul'un vefatı, Mehmet Ali Ağca'nın 1981 yılında Papa'yı hedef alan suikast girişimini yeniden gündeme getirdi. Papa için "dua ettiği"ni söyleyen Ağca'nın hiç bir zaman "pişmanlık" göstermediğine dikkat çekilirken İtalyan Parlamentosu'nun yeni bir komisyon oluşturduğu, Ağca'nın ifadesini almak üzere Türkiye'ye bir komisyonun gönderilebileceği belirtildi. 
     Fransız Le Figaro gazetesi, Papa'nın ağır yaralı olarak kurtulduğu 13 Mayıs 1981 tarihindeki suikasti araştırmak üzere İtalyan Parlamentosu'nun bir komisyon kurduğunu kaydetti. 
     1979 yılında gazeteci Abdi İpekçi'nin öldürülmesi nedeniyle Türkiye'de cezaevinde bulunan Mehmet Ali Ağca'nın, "kardeşi Papa için dua ettiği"ni söylediğine dikkat çeken gazete, Ağca'nın suikast girişimini tek başına gerçekleştirip gerçekleştirmediğinin bilinmediğini belirtti. 
     Le Figaro, çok kişinin suikastın, KGB'nin emri ve Demokratik Almanya'nın istihbarat örgütü Stasi'nin katkısı ile Bulgar gizli servislerince tertiplendiğine inandığını, ancak "Bulgar bağlantısı"na ilişkin araştırmaların kanıt yokluğu nedeniyle terkedildiğini, Bulgaristan'ın da bu iddiaları hep reddettiğini anımsattı. 
     
     
     YENİ BELGELER 

     Ancak iki yeni unsurun ortaya çıktığına işaret eden gazete, eski Çekoslovakya'nın istihbarat örgütü STB'nin arşivlerinde KGB'nin bir kriptosunun bulunduğunu, bu belgede Papa'nın otoritesinin yıkılması istenirken gerekli olması halinde "yok edilebileceğinin" belirtildiğini kaydetti. 
     Diğer belgenin Papa'nın bir süre önce yayınlanan anılar kitabı olduğunu belirten gazete, Papa'nın kitabında Ağca için "Profesyonel bir katil. Bu demektir ki suikastin inisiyatifini almadı. Başkası planladı ve başkası emir verdi" diye yazdığına dikkat çekti. Gazete, Papa'nın Polonyalı sekreteri Stanislaw Dziwisz'in de Ağca'nın bir an olsa bile pişmanlık göstermediğini vurguladığını anımsattı. 
     Fransız gazetesi, yeni gelişmeleri dikkate alarak İtalya yargıcı Giancarlo Capaldo'nın Stasi belgelerini elde etmek için girişimde bulunacağını belirtirken KGB'yi araştıran bir komisyona başkanlık eden Forza İtalya milletvekili Paolo Guzzanti'nin ise, "Cezaevinden çıkmadan önce Ağca'yı Türkiye'de dinleyecek ikinci bir komisyonu dışlamıyorum" dediğini kaydetti. 
     Mehmet Ali Ağca'nın suikast girişiminden sonra gözaltına alınmasının ardından bir yıl sessiz kaldığını, bundan sonra da İtalyan makamlarına Bulgar gizli servislerini suçlayan bir ifade verdiğini anımsatan gazete, buna karşı mahkemedeki duruşmalar sırasında bazan deli görüntüsü vermesine karşın çok zeki olduğunu gösterdiğini öne sürdü. 

     
</TEXT>
</DOC>
