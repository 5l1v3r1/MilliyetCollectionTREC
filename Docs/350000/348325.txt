<DOC>
<DOCNO> 348325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur18.html </URL>
<DATE> 2005/06/02/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Polisten oğluna kelepçeli ceza 
</HEADLINE>
<TEXT>

     Mesut IŞIK- Şenol AYDIN GEBZE Kocaeli , DHA 

      GEBZE’de sigara içerken yakaladığı, aralarında kendi oğlu da bulunan 3 çocuğu, ekip otosuna bindirip ıssız bir yere götürerek ceza olsun diye beton direğe kelepçeleyip bıraktığı ileri sürülen polis memuru Recep B., çocukların aileleri tarafından Cumhuriyet Savcılığı’na şikayet edildi. 
     Gebze Emniyet Müdürlüğü Önleyici Hizmetler Amirliği'nde görev yapan polis memuru Recep B., ekip otosuyla devriye gezerken, oturduğu semt Yenikent Mahallesi Mutlukent Blokları yakınında 12 yaşındaki oğlu M.B. ile aynı yaştaki arkadaşları M.T.B. ve T.K.'yi sigara içerken yakaladı. Öfkelenen polis Recep B., iddiaya göre çocukları azarladıktan sonra onları korkutmak için kelepçeleyip ekip otosuna bindirdi. Daha sonra çocukları Balküpü Şeker Fabrikası'nın yanında bulunan boş bir araziye götürdü. Çocukları burada araçtan indiren polis Recep B.,, birbirlerine kelepçe ve ayakkabı bağı ile bağlayıp boş arazide bulunan beton diğere kelepçeledi. Burada onları copla dövdüğü de ileri sürülen polis memuru, daha sonra çocukları direğe bağlı halde bırakıp, yanındaki polis arkadaşıyla birlikte olay yerinden ayrıldı. 
     
     SİTE YÖNETİCİSİNE ANLATTI 
     Polis Recep B. daha sonra mahalleye dönerek, site yöneticisine çocuklara yaptığını anlattı ve ekip otosu ile görevine döndü. Site yöneticisi Kadri Eyigün, belirtilen yere giderek 1.5 saat beton direğe bağlı kalan çocukları kurtarıp kelepçelerini çıkardıktan sonra mahalleye getirdi. 
     Çocuklardan M.T.B. korktuğu için yaşadıklarını ailesinden bir süre sakladı. Ancak korku nöbetleri geçirmesi ve uykusunda ağlaması üzerine ailesi onu biraz sıkıştırınca başına gelenleri anlattı. Babası Musa B. olayı öğrenince, çocuklardan T.K.'nin babası Yaşar K.’yı da yanına alarak polis Recep B.'nin evine gitti. Polis memuru Recep B., diğer çocukların babalarına, Böyle bir şey yaptım ama bir baba şefkatiyle yaptım'' dedi. Ancak iki babanın, Böyle baba şefkati mi olur '' diyerek tepki göstermesi üzerine, Ben yaparım kardeşim, Gidin nereye şikayet ederseniz edin'' diyerek onları kovdu. 
     
     SAVCILIĞA ŞİKAYET 
     Bunun üzerine M.T.B.'nin babası Musa B., Gebze Cumhuriyet Başsavcılığı’na giderek polis memuru hakkında şakiyet dilekçesi verdi. 
     Gebze Cumhuriyet Savcılığı’ndan bugün ifade vermek üzere çağırılan polis memuru, gazetecilerin görüşme isteğini reddederken, Gebze Emniyet Müdürlüğü yetkilileri ise olayın soruşturulduğunu bildirdi. 
     Bu arada oğlunu Gebze Devlet Hastanesi'ne getirip psikolojik muayeneden geçirten Musa B., çocukların sigara içerek hata yaptıklarını, ancak ne olursa olsun kimsenin onlara bu şekilde davranmaya ve hakaret etmeye hakkı olmadığını söyledi. Musa B., En güvendiğimiz kurumun bir görevlisi tarafından çocuğumuz dağ başına kaçırılarak kelepçeledi. Bu yetmezmiş gibi çocuklarımıza cop gösterilip hakaretler yağdırıldı. Bu bizi çok derinden üzmüştür. Yaşananlardan dolayı çocuğumuzun psikolojisi bozuldu. Ev dışına çıkamaz duruma geldi.'' diyerek tepkisini dile getirdi. 
     
</TEXT>
</DOC>
