<DOC>
<DOCNO> 335419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/spor/spo30.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Bir basamak yükseldik 

FIFA Milli Takımlar Dünya klasmanında nisan ayı sıralaması açıklandı. Milli Takımımız, geçen aya göre 1 basamak yükselerek, 15. sıradan 14. sıraya yükseldi. Ay - Yıldızlılar, 14 puan toplayarak 719 puana çıktı. Sıralamada 834 puanla Brezilya zirveye çıkarken, Çek Cumhuriyeti ikinci, Arjantin ise üçüncülükte yer aldı. 

Turnuva başlıyor 

Şampiyonlar Ligi Finali öncesi düzenlenecek olan 24 saat halı saha turnuvası başlıyor. Lütfi Kırdar'ın önünde hazırlanan özel sahadaki ilginç turnuvada, takımlar Asia Atletic ve Europa United adı altında toplandı. İki takım adına 24 saat boyunca yüzlerce futbolsever maç yapacak. Ayrıca Ersun Yanal'ın da yer aldığı federasyon karması bugün 18.40'da medya karması ile karşılaşacak. 

Mersin'den tepki var 

Yıldızlar Türkiye Birinciliği'nin Konya grubunda Antalya Kepez'i 2 - 1 yenerek Türkiye Şampiyonası finallerine katılma hakkını kazanan Mersin Kuvayi Milliye'den, Kepez'in şike suçlamasına tepki var. İkinci Başkan Kemal Gündüz, suçlama ile ilgili dosyanın tüm itirazlara rağmen Şike Tahkik Kurulu'na gönderildiğini belirterek, "Federasyon hiç bir delil ve belge olmadan basit bir dilekçe ile müracaatı işleme koydu" dedi. 

İkinci kez Haliç 

Haliç Üniversitesi, İstanbul Üniversitelerarası 1. Lig Futbol Şampiyonası Finali'nde İstanbul Üniversitesi'ni 3 - 0 yenerek "İstanbul Şampiyonluğu"na adını yazdırdı. Grubunda oynadığı 4 maçı da kazanarak finale yükselen Haliç, İstanbul Üniversitesi'ni devirerek, üst üste ikinci kez şampiyon oldu. 

Mehmet Terzi sert çıktı 

Atletizm Federasyonu Başkanı Mehmet Terzi, Süreyya Ayhan'ın kamp talebinin reddedilmesiyle ilgili kuralları uyguladıklarını söyledi. IAAF'ın prasedürüne göre hareket ettiklerini belirten Terzi, "Hukuk Kurulu, Süreyya'nın talebini inceleyerek, kurallar çerçevesinde karar vermiştir. Hiçbir sporcumuzun önüne, çalışma koşullarıyla ilgili engel çıkarmadık" dedi. 

Millilerimiz iyi başladı 

istanbul'da başlayan Uluslararası Ahmet Cömert Boks Turnuvası'nın ilk gününde 9 sporcumuz tur atladı. Ahmet Cömert Spor Salonu'nda yapılan müsabakalarda erkekler 48 kiloda Abdülkadir Koçak, 51'de Güven Aydemir, 69'da Abdülkadir Köroğlu ile Adem Kılıççı, 81'de Yıldırım Tarhan, bayanlar 57'de Sabriye Şengül ile Nagihan Gül, 63'te Elif Işılak ile Kıymet Karpuzoğlu bugün ikinci tur maçlarına çıkacak. 

Efes, Kecman'ı gönderdi 

Basketbol Ligi'nde normal sezonu lider bitirmeyi garantileyen Efes Pilsen, sezon ortasında aldığı Sırbistan Karadağlı Dusan Kecman ile yollarını ayırdı. 28 yaşındaki oyuncunun Belçika'nın Oostende takımı ile anlaştığı öğrenildi. 

Heyecan dorukta 

Mavi Kupa Üniversitelerarası Basketbol Şenliği'nin İstanbul ayağındaki maçlarda alınan sonuçlar şöyle Kadir Has-Bilgi 55-57, Yeditepe-İstanbul 78-67, Kültür-İstanbul Ticaret 43-56. 


</TEXT>
</DOC>
