<DOC>
<DOCNO> 334480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonsiy06.html </URL>
<DATE> 2005/04/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Çelik'in Sezer ile karşı karşıya geldiği 14 bürokrat 
</HEADLINE>
<TEXT>

     Milli Eğitim Bakanı Hüseyin Çelik, Bakanlık üst düzey kadrolarına atanmaları için uğraştığı 14 bürokratı, Cumhurbaşkanı Ahmet Necdet Sezer'in vetosuna karşın bu makamlara vekaleten oturttu. 
     Sezer, MEB üst düzey kadrolarında vekaleten bulunan Müsteşar Yardımcısı Şaban Şimşek, Yurt-Kur Genel Müdürü Hasan Albayrak, İlköğretim Genel Müdürü Servet Özdemir'in de aralarında bulunduğu bu bürokratların kararnamelerini iade ederken, bu kişiler söz konusu görevleri vekaleten sürdürüyor. 
     ANKA'nın, Cumhurbaşkanı Sezer'in MEB'de asaleten atanmasına onay vermediği bürokratlara ilişkin edindiği belge, Bakan Çelik'in bürokrat atamalarının toplam 14 kez Sezer tarafından veto edildiğini ortaya çıkardı. Tamamı Bakanlığın üst düzey kadrolarını oluşturan söz konusu bürokratların "veto"lu olmalarına karşın Bakan Çelik'in istediği makamlarda görevlerini sürdürdüğü belirlendi. 
     
     KİMLER NİYE VETO EDİLDİ 
     Milli Eğitim Bakanlığı'nda veto edilenlerin başında Bakan Çelik'in Van'dan arkadaşı olan Doç. Dr. Şaban Şimşek bulunuyor. Çelik göreve gelir gelmez ilk olarak Köşk'e gönderdiği Şimşek'in kararnamesi, Sezer tarafından geri gönderildi. Sezer'in kararnameyi, Şimşek'in uzmanlığının eğitimle ilgili olmayan göz doktorluğu dalında olması nedeniyle imzalamadığı kaydedildi. 
     Vetolu bir diğer isim de Yurt-Kur Genel Müdürlüğünü şu anda vekaleten yürüten Hasan Albayrak. Albayrak'ın genel müdürlük için yeterli kriterleri taşımadığı kaydedilirken, yapılan bir yönetmelik değişikliğiyle genel müdürlüğe vekaleten getirildiği belirtildi. 
     
     İLAHİYATÇI DA VETOLU 
     Sezer, Dışilişkiler Genel Müdürlüğü'ne vekaleten getirilen Doç. Dr. İbrahim Özdemir'in de kararnamesini iade etti. Özdemir'in aynı genel müdürlükte genel müdür yardımcısı olarak görev yapması için yazılan kararnamesi Köşk'ten dönmesine karşın, adı "sınav skandalı"na karışan İbrahim Kapaklıkaya'nın genel müdürlükten ayrılması üzerine Bakan Çelik, Özdemir'i genel müdürlüğe vekaleten görevlendirdi. Sezer'in, İbrahim Özdemir'in kararnamesini imzalamamasında, ihaliyat fakültesi mezunu olmasının etkin olduğu belirtildi. 
     Sezer'in veto ettiği, ancak şu anda etkin görevlerde bulunan diğer bürokratlar şöyle 
     "-Cemal Taşar İlköğretim Genel Müdürlüğü'nde daire başkanıyken Personel Genel Müdür Yardımcılığı'na atanmak istedi, ancak kararnamesi Köşk'ten döndü. Şimdi Özel Öğretim Kurumları Genel Müdürlüğü'nü vekaleten yürütüyor. 
     -Murat Kıraç Bakanlık APK Kurulu Başkanlığı'nda uzmanken Eğitim Araçları ve Donatım Dairesi Başkanlığı'na getirilmesi için hazırlanan kararnamesi Köşk'ten döndü, ancak aynı göreve Bakan Çelik tarafından vekaleten getirildi. 
     -Doç. Dr. Servet Özdemir Gazi Üniversitesi Eğitim Fakültesi'nde öğretim görevlisiyken MEB Yükseköğretim Genel Müdürlüğü'ne atanmasına iliqşkin kararnamesi Sezer'den döndü, bunun üzerine bu görevi uzun süre vakeleten yürüttü. 
     Özdemir, yenilenen ilköğretim müfredatı nedeniyle İlköğretim Genel Müdürlüğü'ne vekaleten kaydırıldı. 
     -Hasan Kaplan Yaygın Eğitim Enstitüsü'nde öğretmenken Yurtdışı Eğitim Öğretim Genel Müdürlüğü'ne atanması gündeme geldi, ancak kararnamesi döndü, bunun üzerine aynı göreve vekaleten getirildi. 
     -Ahmet Ergün Bedük Bakanlık müşaviri olarak görev yaparken Talim ve Terbiye Kurulu üyesi yapılmak istendi, kararnamesi Köşk'ten döndü, bu görevi vekaleten sürdürüyor. 
     Bakanlık müfettişlerinin "kitap inceleyemez" dediği üye şu anda TTK'da kitap inceliyor. 
     -Yusuf Esener Aksaray'da vergi denetmeniyken Bakanlık İdari ve Mali İşler Daire Başkanlığı'na getirilmek istendi, ancak Sezer'e takıldı. Bu görevi şu anda vekaleten sürdürüyor. 
     -Nurettin Konaklı Devlet Planlama Müsteşarlığı personeliyken Bakanlık APK Kurulu Başkanlığı'na getirilmesi için hazırlanan kararname geri döndü, şu anda aynı görevde bulunuyor. 
     -Emin Gürkan Ortaöğretim Genel Müdürlüğü'nde daire başkanıyken aynı genel müdürlükte genel müdür yardımcısı yapılmak istendi, ancak kararnamesi imzalanmadı, buna karşın şu anda genel müdür yardımcılığı yapıyor. 
     -İsmail Toksöz Özel Eğitim Rehberlik ve Danışmanlık Hizmeti Genel Müdürlüğü'nde genel müdür yardımcılığı için hazırlanan kararnamesi döndü, Yükseköğretim Genel Müdürlüğü Yardımcılığına vekil olarak bakıyor. 'Yurt dışına personel göndermede yaşanan usulsüzlükler' nedeniyle yargılanmıştı. 
     -Hüseyin Acır Bakanlık başmüfettişiyken Erkek Teknik Genel Müdürü olarak atanması için hazırlanan kararname Köşk'ten döndü, ancak şu anda genel müdürlüğü vekaleten sürdürüyor." Öte yandan Sezer'le Çelik'in atamalarda, il milli eğitim müdürleri düzeyinde de karşı karşıya geldiği ve Sezer'in 20 aşkın ismin il milli eğitim müdürlüğüne onay vermediği, ancak bu kişilerin şu anda müdür olarak görev yaptığı bildirildi. 
     
</TEXT>
</DOC>
