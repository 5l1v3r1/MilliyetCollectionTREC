<DOC>
<DOCNO> 333367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonsiy16.html </URL>
<DATE> 2005/04/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Kızılay'ın yarın yapacağı Genel Kurul'a tedbir kounuldu 
</HEADLINE>
<TEXT>

     Türkiye Kızılay Derneği'nin yarın yapacağı Olağan Genel Kurulu, Ankara 6. Asliye Hukuk Mahkemesi'nin, ihtiyati tedbir kararıyla durduruldu. 
     Ankara 6. Asliye Hukuk Mahkemesi'nden Olağan Genel Kurul için ihtiyati tedbir kararı isteyen Kızılay eski yöneticilerinden Özbek Saran, verdiği dilekçede, Danıştay'ın, eski Kızılay yöneticilerinin görevden alınmasına ilişkin Bakanlar Kurulu kararının yürütmesini durdurmasının ardından, Kızılay'ın 7 Ağustos'ta yapılacak olağanüstü genel kurulunun ihtiyati tedbir yoluyla durdurulduğunu anımsattı. 
     Saran, buna rağmen olağanüstü genel kurulun yapıldığını, 15. Asliye Hukuk Mahkemesi'ne açılan dava sonunda kongrenin iptal edildiğini hatırlattı. Bu kararın temyiz edilmesi üzerine, dosyanın Yargıtay'da olduğunu, dosya sonucu beklemeden bu kez Kızılay Olağan Genel Kurulu'nun toplanacağının ilan edildiğini ifade etti. 
     Saran, Anayasa Mahkemesi'nin iptal kararının ardından geçersiz konuma düşen Kızılay'ın mevcut yönetiminin 15 Nisan'da yapacağı genel kurul toplantısının ihtiyati tedbir yoluyla durdurulmasını istedi. 
     Saran, dilekçesinde, yarınki kongrenin yasallığının tartışmaya açık olduğunu ve dava konusu olabileceğini öne sürerek, ileride telafisi imkansız durumların ortaya çıkmasının engellenmesi amacıyla ihtiyati tedbir istedi. 
     Hakim Hürriyet Yıldırım da ihtiyati tedbir talebini yerinde bularak, yarın yapılacak Olağan Genel Kurul'un ihtiyati tedbir yoluyla durdurulmasına karar verdi. 
     Kızılay yetkilileri ise ihtiyati tedbir kararının kuruma tebliğ edilmediğini, bu nedenle yarın olağan genel kurulun toplanacağını bildirdiler. 
     
</TEXT>
</DOC>
