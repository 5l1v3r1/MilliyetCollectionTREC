<DOC>
<DOCNO> 305952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonyas25.html </URL>
<DATE> 2005/01/12/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Evrenin 'en büyük' haritası çıkarıldı 
</HEADLINE>
<TEXT>

     Astrofizikçiler, evrenin 'en büyük' haritasını çıkardılar ve evreni ölçmek için yeni birim geliştirdiler. 
     Projeyi yürüten uluslararası iki ekipten birinde görev yapan Arizona Üniversitesi'nden Daniel Eisenstein, 260 binden fazla galaksiyi içeren evren haritasını çıkardıklarını açıkladı. 
     Eisenstein, yaptıkları gözlemlerin, evrenin 'düz' ya da 'yassı' olduğunu, genişleme halinde bulunduğunu ve evrenin bir uçtan diğerine 'büyük patlama'nın ardından kalan şok dalgalarıyla dolu olduğunu doğruladığını söyledi. 
     
     Kütle çekimi başrolü oynadı 

     Galaksilerin bugün evrendeki dağılımının bu şok dalgalarıyla ilgili olduğunu da söyleyen Eisenstein, ''tespitlerimize göre, kütle çekimi galaksilerin ve galaksi kümelerinin oluşumunda başrolü oynadı'' dedi. 
     
     46 bin galaksi arasında bu dalgaları görüyoruz 

     ''Bu şok dalgaları, evrenin dokusuna sindi. Bunlar, büyük patlamanın yol açtığı ışınımı hatırlatıyorlar'' diyen kozmolog, ''bizler, yaklaşık 4 milyar ışık yılı uzunluğundaki bir bölgede gözlemlenebilen çok parlak 46 bin galaksi arasında bu dalgaları görüyoruz'' diye konuştu. 
     İngiliz Portsmouth Üniversitesi'nden astrofizikçi Bob Nichol da bu dalgaların, 'büyük patlama'nın ardından evren yeterince soğuyana kadar yaklaşık 1 milyon yıl boyunca üretildiğini söyledi. 
     Nichol, ''bizim şu anda son evren haritasında gördüğümüz, bu dalgaların milyarlarca yıl sonraki izlerinden başka bir şey değil'' dedi. 
     
     Ölçüm için dalga izleri arasındaki boşluk kullanıldı 

     Bilim adamları, bu dalga izleri arasındaki boşluğu, evreni ve onun genişleme hızını ölçmekte kullandılar. 
     ABD'li, İngiliz ve Avustralyalı bilim adamları, böylece yaklaşık her 500 milyon ışık yılında bir galaksi oluştuğunu belirlediler. 
     Bu mesafe, 'büyük patlama' şokunun evrenin ilk gençlik yıllarında yarattığı dalgalar arasındaki mesafeye denk geliyor. 
     Işık yılı, 9.461 milyar km anlamına gelen, ışığın boşlukta bir yılda katettiği mesafeyi gösteriyor. 
     Uzmanlar, gözlemlerinin doğruladığı 'düz' ya da 'yassı' evrenin, 'büyük patlama'nın ardından çok hızlı genişlediğini vurguladılar. 
     Genel kabul gören kozmolojik teoriye göre, evren yaklaşık 14 milyar yıl önce 'büyük patlama' sonucu oluştu. 
     
</TEXT>
</DOC>
