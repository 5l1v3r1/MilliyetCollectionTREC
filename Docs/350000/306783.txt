<DOC>
<DOCNO> 306783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonspo21.html </URL>
<DATE> 2005/01/15/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Emre Talihin döndüğünü rüzgarın bizden yana estiğini hissediyorum 
</HEADLINE>
<TEXT>

     İtalya Birinci Futbol Ligi Serie A takımlarından FC İnter'de top koşturan milli futbolcu Emre Belözoğlu, siyah-mavili ekibin geleceği konusunda umutlu olduğunu belirtti. 
     Emre, FC İnter'in beraberlikten bunaldığı dönemi geride bıraktığını savunarak, ''Talihin döndüğünü, rüzgarın bizden yana estiğini hissediyorum. Peş peşe dört galibiyet almamız bize müthiş bir güven aşıladı. Asla işin peşini bırakmıyoruz. Sonuçta yüzümüzün güleceğinden eminim'' dedi. 
     Bugün La Gazzetta dello Sport'ta yayımlanan demecinde Emre, sakatlık sorunlarıyla boğuştuğu dönemlerin de geride kaldığını belirterek, şöyle devam etti 
     ''Bu yıl her şey daha iyi gidiyor. Zira yazın tüm hazırlık çalışmalarına katıldım. İtalya'ya geldim geleli bu mümkün olmamıştı. Fiziki kondisyonum iyileşti, geçmişteki ağrılar kayboldu, bacaklarım daha iyi çalışıyor. Geçmişte diğer teknik direktörlere oranla, Mancini'ye mümkün olan en iyi performansımı sunmayı arzuluyorum.'' 
     
     MANCİNİ'YE ÖVGÜ 
     Emre, Teknik Direktör Mancini'nin dünkü basın toplantısında kendisini övgülere boğmasından gururlandığını belirterek, şöyle dedi 
     ''Kendisine bu vesileyle teşekkür ediyorum. Onun sözleri beni gururlandırıyor. Kendisini futbolculuğu döneminde de beğeniyordum, teknik direktör olarak da beğeniyorum. Takımla kurduğu ilişki biçimi gayet güzel. O, içimizden biri. Hepimizi dinliyor, bol bol konuşuyor.'' ''Hislerim her şeyin iyi gideceğini söylüyor. Sezon sonuna dek işin içinde hep ben de olmak istiyorum'' diyen Emre, hislerinden kastının ne olduğuna ilişkin soruyu ise şöyle yanıtladı 
     ''Talihin döndüğünü, rüzgarın bizden yana estiğini hissediyorum. Peş peşe dört galibiyet aldık. Bu müthiş bir güven aşıladı bize. Psikolojik açıdan çok önemli bir şey. Sezon başından beri iyi oynuyoruz. Ama, aldığımız o beraberlikler bizi ister istemez olumsuz yönde etkilemişti. Dört maçı aldıysak, 12 beraberliğimiz oldu. Talih bir miktar yardım etseydi, bugün Milan'ın 1 puan arkasında, şampiyonluğun iddialı takımları arasında yer alabilirdik.'' 
     
     ''SAMDORİA MAÇINDA COŞTUM'' 
     Emre, FC İnter'in bu sezon başarılı bir sonuç yakalamasının mümkün olabileceğini ileri sürerek, ''Önümüzde uzun bir yol var. 2-0 yenik durumdayken, son 5 dakikada maçtan zaferle çıkmayı başaran bir takımın yapamayacağı bir şey yoktur. Samdoria maçında coştum. Hayatım boyunca böylesi bir şeye tanık olmamıştım. Asla işin peşini bırakmıyoruz. Sonuçta yüzümüzün güleceğinden eminim'' dedi. 
     Bu sezon uzun süre beraberlikle yetinmek durumunda kalmalarını ''talihsizlik'' olarak niteleyen Emre, Mancinili dönemden de memnun olduğunu kaydetti. Emre, ''Juventus ve Milan maçları dahil, hiçbir rakibin bizden daha üstün bir oyun sergilediği söylenemez. Bizimle oynarken herkes zorlandı. İnter, karşısında kim olursa olsun mücadeleyi seviyor. Mancini döneminde, topla senli benli olmayana forma şansı tanınmıyor. Bunu büyük bir memnuniyetle karşılıyorum. Avrupa ve İtalya'da liderliği hedefleyen herkesin, bu yolu izlemekten başka çaresi yok'' dedi. 
     FC İnter'in bu akşam TSİ 21.30'da deplasmanda Reggina ile yapacağı lig maçında ilk 11'de sahaya çıkması beklenen Emre, ''Ben maça hazırım. Teknik ekip tarafından değerlendirildiğimi görmek sevinç verici. Reggina'ya saygım büyük. Ama bizim kazanmaktan başka alternatifimiz yok'' açıklamasını yaptı. 
     
     ''MÜHİM OLAN OYNAMAKTIR'' 
     Emre, kendisi için önemli olanın, sahada nerede oynatılacağından ziyade, forma şansından mahrum kalmamak olduğunu vurgulayarak, şöyle devam etti 
     ''Teknik direktör tarafından değerlendirildiğimi görmek, teşvik edici bir şey. Zira, gençliğimin idolleri burada. 15-16 yaşlarında, Veron ve Davids'in resimlerini biriktirirdim. Bugün onlarla birlikte oynuyorum. Bugün onlardan biriyim. Nerede oynatıldığım önemli değil. Öteden beri, 'mühim olan oynamaktır, nerede görev yapılacağım değil' dedim. Samdoria maçında olduğu gibi, sağda da oynayabilirim. 24 yaşındayım ve sürekliliğe ihtiyacım var. Pek çok pozisyonda oynayabileceğini göstermek, İnter gibi büyük bir takımda insanın kendine yer açmasını da kolaylaştırıyor. Hislerim her şeyin iyi gideceğini söylüyor. Sezon sonuna dek işin içinde hep ben de olmak istiyorum.'' 
     
</TEXT>
</DOC>
