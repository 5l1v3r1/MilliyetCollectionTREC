<DOC>
<DOCNO> 339884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonsiy20.html </URL>
<DATE> 2005/05/05/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
CHP'li Koç Arınç parti içindeki kavgasını dışa yansıtmaya başladı 
</HEADLINE>
<TEXT>

     CHP Grup Başkanvekili Haluk Koç, TBMM Başkanı Bülent Arınç’ın yaptığı açıklamaların, parti içindeki "Kim Başbakan, kim Cumhurbaşkanı olacak" kavgasının dışa yansıması olduğunu öne sürdü. 
     Koç, bazı CHP’li milletvekilleri ile birlikte TBMM’de düzenlediği basın toplantısında, TBMM Başkanı Arınç’ın son günlerde yaptığı açıklamalarla "birşeyleri kaşımaya başladığını" ileri sürdü. 
     Arınç’ın "önce Ege’de 12 mili gündeme getirdiğini, sonra, Anayasa Mahkemesini kapatmaya kalktığını ve dün de Merve Kavakçı olayını kaşımaya başladığını" söyleyen Koç, şunları kaydetti 
     "Sayın Arınç, parti içindeki kavgasını artık dışa yansıtmaya başladı. Bu yaşananlar, AKP’nin çözülme noktasıdır ve kendi içlerinde yumurta tokuşturmaktadırlar. Parti içi iktidar kavgasıdır bu. Kim cumhurbaşkanı, kim başbakan olacak kavgasının dışa yansımasıdır Sayın Arınç’ın açıklamaları... 
     Ama sayın Arınç bu açıklamaları yaparken oturduğu koltuğu tartışılır hale getiriyor. Sayın Arınç, hatırlatmalıyım ki Türkiye Büyük Millet Meclisi’nin başkanıdır. Tarafsız olmalıdır, siyaset yapmak istiyorsa o oturduğu koltuğu boşaltmalıdır. O koltukta otururken siyaset yapmak yanlıştır. Kendisi de bunu en iyi bilenlerdendir. Ama zaman zaman heyecanlanmaktadır. Ben doktorum heyecan sağlığa da iyi gelmemektedir, siyasete de." 
     
     "AYNAYA BAKIN" 
     CHP Grup Başkanvekili Koç, Devlet Bakanı ve Başbakan Yardımcısı Mehmet Ali Şahin’in, Meclis Plan Bütçe Komisyonu’nun dünkü toplantısında "Cumhurbaşkanı Ahmet Necdet Sezer, parlamentoyu hafife alıyor. Meclis her gelenin bir tokat attığı kurum değildir. Buna en büyük tepkiyi biz vermeliyiz" diye açıklama yaptığı bildirerek, "Sayın Şahin, yanlış bir algılama içinde. TBMM’yi, Sayın Cumhurbaşkanı değil, hazırlıksız, bilgisizce kanun getiren, getirdikleri teklifleri doğru dürüst komisyonlar da tartışmayan AKP Hükümeti hafife almaktadır. Önce çuvaldızı kendinize batırın sayın Şahin" dedi. 
     Koç, şöyle konuştu 
     "Birileri ile kavga etmeye niyetiniz varsa, o kişi sayın Cumhurbaşkanı değildir. Lütfen aynaya bakın, kiminle kavga etmeniz gerektiğini görürsünüz. 
     ’Meclis’e her gelen tokat atıyor’, diyor sayın Mehmet Ali Şahin, Meclis’e 2.5 yıldır tokadı siz atıyorsunuz. Meclis’i by pass yapan sizlersiniz. Birisi çıkıp ’Ne yapıyorsunuz, devleti vekaletle yönetemezsiniz’ diye uyarınca, o sıcak koltuklarınızdan zıplıyorsunuz. 
     Niye tepki gösteriyorsunuz Devleti vekaletle yönetemezsiniz. Eğer yönetirseniz birileri size ’dur’ der. Bu devleti yönetecek asaletle atayacak hiç kimse yok mu İlla tarikatların gösterdiği isimleri mi atamak zorundasınız. Şunu iyi bilmelisiniz, devleti yönetmenin kuralları vardır. Kuralları kimse bozamaz, bozmaya kalktığı zamanda yargı sizleri bozar." 
     
</TEXT>
</DOC>
