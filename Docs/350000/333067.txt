<DOC>
<DOCNO> 333067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur25.html </URL>
<DATE> 2005/04/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Linç girişiminde bulunanlardan 10 kişi saptandı 
</HEADLINE>
<TEXT>

     Enis YILDIRIM DHA 

      TRABZON'da geçen çarşamba günü TAYAD bildirisi dağıtan, pazar günü de basın açıklaması yapan sol görüşlü kişilerin linç edilmeye kalkışılması olayına katılanlardan 10 kişinin kimlikleri saptandı. Trabzon Cumhuriyet Başsavcısı Burhan Çobanoğlu, soruşturmanın titizlikle yürütüldüğünü belirterek, herkesi sabırlı olmaya çağırdı. 
     Kent merkezindeki çarşıda 6 nisan çarşamba günü TAYAD'ın Tecritte ölüm var' başlıklı bildiri dağıtan 5 kişiye saldıran ve sayıları 2 bini bulan öfkeli kalabalık linç girişiminde bulunulmuştu. Polis tarafından kurtarılan bildiri dağıtan 5 kişi toplumda infial uyandırmak' suçlamasıyla tutuklanırken, 10 nisan pazar günü Atatürk Anıtı önünde toplanarak bu olayı protesto etmek için basın açıklaması yapmak isteyen TAYAD üyesi 30 kişi, yine 200 kişilik grup saldırısına uğradı. Tekme tokat dövülen TAYAD'lılardan bir kısmı KESK ve İHD Trabzon Şubesi'nin bulunduğu binalara sığınarak linçten kurtuldu. 
     Her iki olayla ilgili başlatılan soruşturmanın sürdüğünü belirten Trabzon Cumhuriyet Başsavcısı Burhan Çobanoğlu, Cumhuriyet Savcısı Kasım Aras'ı görevlendirdiklerini söyleyerek herkesi sabırlı olmaya çağırdı. 
     Başsavcı Çobanoğlu, "Trabzon'daki iki olayın da görüntülerini izlediğimizde yaklaşık 1500 kişi bulunuyor. Teknik ekipler ve Cumhuriyet Savcısı, tüm görüntüleri incelemeye aldı. Çok detaylı bir araştırma yapılıyor. Polisin olaylarda aldığı görüntülerin yanı sıra televizyonların çektiği görüntüler de inceleniyor. Ayrıca gazetelerdeki tüm fotoğraflardan da kimlik tespiti yapılıyor. Soruşturmanını sağlıklı yürütülmesi için biraz sabır gerekli. Kimlik tespitinin kesin olmasını istiyoruz. Yanlışlık yapmak istemiyoruz'' dedi. 
     Başsavcı Çobanoğlu, Cumhuriyet Savcısı Kasım Aras'ın soruşturmayı Trabzon Emniyet Müdürlüğü'nde kurulan özel bir ekiple birlikte yaptığını da sözlerine ekledi. 
     Bu arada görüntülerde, 5 kişinin linçten kurtarılıp kaçırılıdğı zırhlı polis aracının üzerine çıkan ve gazetelerde fotoğrafları yayımlanan 2 kişinin kimliği araştırılırken, olaylara katılanlardan en az 10 kişinin kimlikleri saptandı. Savcı Aras'ın yaptığı soruşturmanın bir hafta daha sürebileceği belirtildi. 
     
</TEXT>
</DOC>
