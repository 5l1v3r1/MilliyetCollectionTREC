<DOC>
<DOCNO> 339842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/soneko14.html </URL>
<DATE> 2005/05/05/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
IKEA İstanbul mağazası açıldı... 
</HEADLINE>
<TEXT>

     İsveç kökenli mobilya ve ev aksesuarları mağazası Ikea’nın İstanbul’daki mağazası, Devlet Bakanı Kürşad Tüzmen’in de katıldığı törenle açıldı. 
     Ümraniye’deki mağazanın açılış töreninde konuşan Tüzmen, Ikea’nın, Türkiye’nin geleceğine yapılan bir yatırım olduğunu söyledi. 
     Ikea’nın oldukça kapsamlı şekilde, Türkiye’de yaklaşık 10 yıldır toplam 1 milyar dolara varan ihracat rakamını gerçekleştiren bir firma olduğunu dile getiren Tüzmen, Ikea’nın Türkiye’nin geleceğine duyduğunu güvenin açık göstergesi olarak bu tesisi açtığını kaydetti. 
     Tüzmen, ölçek ekonomisini yakalayan firmaların, dünyada oldukça uzun bir süre ürün yaşam eğrilerini yaşattığını ve bunlara yeni ürünler katarak, yeni pazarlama teknikleri geliştirerek, sonsuza kadar uzanabildiklerine şahit olduğunu belirtti. 
     Ikea’nın çok önemli bir marka, dünyada mobilya ve ev aksesuarları sektörüne çok değerli hizmetleri olan bir şirket olduğunu ifade eden Tüzmen, 2004 yılında yaklaşık 230 milyon dolar ihracat rakamına ulaşan Ikea’nın, 2005 yılı için ise 280 milyon dolar ihracat planlandığını dile getirdi. Tüzmen, Ikea’nın birkaç sene içinde ortalama 600 milyon dolar ihracat rakamına ulaşmayı hedeflediğini söyledi. 
     Türkiye’nin 2 sene içinde ihracatını 36 milyar dolardan 63 milyar dolara çıkaran ve yüzde 9.9’luk büyüme hızıyla tüm OECD ülkeleri arasında en hızlı yükselmeyi başaran bir ülke olduğunu anlatan Tüzmen, bunun dün OECD ülkeleri arasında İsveç Başbakanı başkanlığında yapılan toplantıda da açıklandığını bildirdi. 
     Türkiye’nin enflasyonu tek haneli rakamlara düşürerek çok önemli bir başarıyı gerçekleştirdiğine işaret eden Tüzmen, "Siz bunu çok iyi algılayamayabilirsiniz ama biz çocukluğumuzdan beri ortalama yüzde 60 enflasyonla yaşamayı başarabilmiş bir ülkeyiz. Şimdi enflasyonu 2 haneli rakamdan, tek haneye indirmiş durumdayız" dedi. 
     Türkiye’nin 160 milyar dolarlık dış ticaret hacmine ulaştığını, GSMH’nın 300 milyar dolara ulaştığını anlatan Tüzmen, "Dış ticaret ile GSMH’yi karşılaştırdığımız zaman dış ticaret GSMH’nın yüzde 50’sinden daha fazla değer elde etmiş durumda. Büyümenin arkasındaki esas etken, Türkiye’nin son zamanlarda yaptığı dış ticaret hamlesidir" diye konuştu. 
     Bakan Tüzmen, dünyada kendini kanıtlamış bir firma olan Ikea’yı Türkiye’ye getirenlere teşekkür ederek, "Bu tip müesseselerin Türkiye’ye gelmeleri, yatırım yapmaları, Türkiye’nin artık geleceğine olan güvenlerinin göstergesidir" dedi. 
     
     "KALMAYI DÜŞÜNÜYORUZ" 
     Inter Ikea Başkanı Hans Skalin de, Ikea’nın Türkiye’ye girdikten sonra Türkiye pazarında kalmayı düşündüğünü ifade etti. 
     Skalin, Türk halkının Ikea ile uygun fiyatlı, iyi tasarlanmış, kaliteli mobilya ve ev aksesuarlarını temin edebileceklerini söyledi. 
     İsveç’in Ankara Büyükelçisi Anne Dismorr ise Türkiye’de bulunduğu süre içinde sürekli olarak Ikea’nın Türkiye’ye ne zaman geleceğinin sorulduğunu anlatarak, Ikea’nın Türkiye’ye gelmesinin Türkiye’nin ekonomisinin pozitif gelişmesinin bir yansıması olduğunu belirtti. 
     
     4 YILDA 4 MAĞAZA 
     IKEA Türkiye Franchise-Maya Grubu Başkanı Nuri Özsüer de, Ikea’nın mobilya ve ev eşyasını tek çatı altında sunan İsveç kökenli çok uluslu bir güç olduğunu ifade ederken, Ikea’nın 55 ülkede 1,600’ü aşkın üretici aracılığıyla üretim alanında faaliyet gösterdiğini söyledi. 
     Herkese ve her keseye göre ürün sunan Ikea’nın 1998 yılından beri Türkiye’den mal almakta olduğunu anlatan Özsüer, bugüne kadar Türk imalatçılarının Ikea’ya imalat yaptıklarını kaydetti. 
     Ikea’nın Türkiye’de perakende girişiminin 4 yıl içinde 4 mağaza ve bir lojistik merkez yatırımı olarak planlandığını ve 2000 fazla istihdam sağlanacağını anlatan Özsüer, bu mağazanın, Ikea’nın dünyadaki 213 mağazası arasında büyüklük açısından ilk 30’un içinde olduğunu söyledi. Özsüer, mağazanın 50 bin metrekare kapalı, 40 bin metrekare açık alanı bulunduğunu da ifade etti. 
     Konuşmalardan sonra Bakan Kürşad Tüzmen, beraberindekilerle kurdeleyi keserek mağazanın açılışı yaptı. 
     Kurdele kesiminin ardından Tüzmen, geleneksel olarak Hans Skalin ve Nuri Özsüer ile birlikte kütük kesti ve mağazayı gezdi. Kütük kesiminin ardından mağaza kapılarını müşterilerine açtı. 
     
     BAKAN BİNALİ YILDIRIM 
     Ulaştırma Bakanı Binali Yıldırım da, açılış töreninden sonra Ikea mağazasına geldi. 
     Bakan Yıldırım, mağaza çalışanları tarafından diğer müşterilerle birlikte alkışlarla karşılandı. 
     Ikea yetkililerini kutlayan Yıldırım, modüler sistem mobilya imalatı ve satışı yapan dünyaca ünlü İsveç şirketinin artık Türkiye’de de faaliyet gösterdiğini belirterek, Ikea’nın bu mağazasından sonra kentin Avrupa Yakası’nda da yeni mağazalar açacağını söyledi. 
     Dünya genelinde franchise sistemiyle mağazalar açan IKEA, Türkiye’ye MAYA Holding A.Ş.’nin ana hissedarı olduğu MAPA Mobilya ve Aksesuar A.Ş. ile gerçekleştirdiği iş ortaklığıyla geldi. 
     
</TEXT>
</DOC>
