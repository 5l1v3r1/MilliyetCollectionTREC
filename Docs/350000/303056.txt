<DOC>
<DOCNO> 303056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/soneko40.html </URL>
<DATE> 2005/01/03/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Düşük gelirli yastık altından vazgeçmedi... 
</HEADLINE>
<TEXT>

     MasterCard'ın 6 ayda bir gerçekleştirdiği MasterIndex araştırmasına göre, Türk halkının tasarruftan yana tercihinde, yastık altı döviz yüzde 20, yastık altı TL ise yüzde 15 pay alıyor. 
     MasterCard'ın 6 ayda bir gerçekleştirdiği MasterIndex araştırmasının Kasım ayı sonuçları açıklandı. 
     Türkiye'nin kentsel nüfusunu temsil eden 11 il merkezinde 1200 kişi ile gerçekleştirilen çalışmada, farklı olarak kullanıcı karakterleri de belirlendi. Buna göre, kart kullanıcıları ''Modern Alışverişçiler, Değişkenler, Çekingenler ve Tutucular'' olmak üzere 4 temel karakter altında toplanıyor. 
     Kart kullanımını alışverişlerinde bir alışkanlık haline getiren ''Modern Alışverişçiler'', kredi kartlarını her zaman için nakit kullanmaya tercih ediyor. Harcamalarının yarıdan fazlasında kredi kartlarını kullanıyorlar. Cüzdanlarında ortalama 2'nin üzerinde kredi kartı bulunuyor. Kredi kartlarını taksit ve indirim gibi avantajları nedeniyle değil, genel kullanım özellikleri nedeniyle tercih ediyorlar. Kazandıklarının tamamına yakınını harcıyorlar. 5 milyonun üzerindeki alışverişlerde kart kullanmaya başlıyorlar. 
     Modern Alışverişçiler kredi kartı sahipleri arasında yüzde 23'lik bir kesimi kapsıyor. 
     ''Değişkenler'', modern alışverişçilere kıyasla daha az kredi kartlarını kullanıyor. Tasarrufa önem veren bu kesim, kredi kartlarını belirli özellikleri nedeniyle kullanmayı seviyor. Daha çok taksit imkanından yararlanmayı seven bu kesim, nakdi olmadığı zaman ihtiyaçlarını ertelememe amacıyla kredi kartlarını kullanıyor. 
     Değişkenler, kredi kartı sahipleri arasında yüzde 15'lik bir kesimi kapsıyor. 
     Nakit para kullanmayı her zaman için kredi kartı kullanmaya tercih eden ve alışverişlerinde sık nakit para kullanan ''Çekingenler''in cüzdanlardaki kredi kartı sayısı diğer karakterlere göre daha düşük. Gelirinin çoğunu harcayan çekingenler, kredi kartı kullanırken taksit avantajına önem veriyor. Kredi kartını acil durumlarda kullanmayı tercih eden çekingenler, kredi kartı sahipleri arasında yüzde 34'lük bir kesimi kapsıyor. 
     Kalan bölümü oluşturan ''Tutucular'', kredi kartı sahibi olup da cüzdanlarından en az çıkaran kesimi ifade ediyor. Kart kullanımı konusunda en muhafazakar kesimi temsil eden tutucular, nakit taşımayı daha güvenli olarak görüyor. 
     
     HALA YASTIK ALTI TERCİHİ VAR 
     En çok tercih edilen tasarruf aracı sorusuna yanıtta altının yükselişi dikkat çekti. 
     Önceki araştırmalarda en son sıralarda yer bulan altın, MasterIndex Kasım sonuçlarında birinci sıraya yükseldi. Yurtdışı piyasalara dayanan altın fiyatının yükselmesinin yatırımcıyı etkilediği göze çarptı. Haziran ayı sonuçları ile kıyaslandığında vadeli TL hesabı, yastık altı TL, yastık altı döviz ve vadeli döviz hesabı tercihlerinde de artış gözlendi. 
     Sonuçlara göre, Türk halkı tasarruftan yana tercihini yüzde 26 ile altın, yüzde 24 ile vadeli TL hesabı, yüzde 20 ile yastık altı döviz, yüzde 15 ile yastık altı TL, yüzde 13 ile vadeli döviz hesabı, yüzde 12 ile vadesiz TL hesabı ve yüzde 10 ile taşınmaz mülkte kullanıyor. 
     Çok yanıtlı bir sorudan elde edilen bulgular olması nedeniyle yüzde toplamının yüzde 100'ün üzerinde olmasının doğal olduğu vurgulandı. 
     Kullanılan yatırım araçları açısından, sosyo-ekonomik gruplar arasında önemli farklılıklar dikkat çekiyor. Yastık altı tercihi sosyo ekonomik düzey düştükçe artıyor. 
     
     ALTIN TERCİHİNDE KADINLAR ÖNDE 
     Altın tercihinde kadınlar yüzde 34 ile erkeklerin açık ara önünde yer alıyor. Erkeklerin altın tercihi yüzde 18. Erkeklerin öncelikli yatırım aracı tercihi yüzde 28 ile bankada vadeli TL hesabı olarak belirlendi. 
     Kadın erkek ayrımında en dikkat çekici diğer farklılık, kadınlarda yastık altı yatırım tercihlerinin ağır basması, erkeklerin ise paralarını banka güvencesi altında yatırıma dönüştürmesi oldu. Araştırma sonuçlarına göre, ortalamada kazanılan 10 liranın 2.3'ü tasarrufa ayrılıyor. Bir başka deyişle gelirin yaklaşık yüzde 20'si ile tasarruf yapılıyor. 
     Cüzdanlardaki ortalama kredi kartı sayısı 2, banka kartı sayısı ise 1 olarak bildirildi. Ortalama sahip olunan banka kartı ve kredi kartı sayısı üst sosyo-ekonomik gruplara gidildikçe artıyor. Yaşlara göre dağılımda ise kredi kartı sahipliği yaş arttıkça yükseliyor. 
     Görüşülen kredi kartı sahibi kişilere alışverişlerinin yüzde kaçını kredi kartı ile yaptıkları sorulduğunda ise yaklaşık harcamaların yüzde 40'ının kredi kartı ile yapıldığı ortaya çıktı. 
     Kredi kartı sahipleri kredi kartı kullanmalarında birinci nedeni yüzde 57 ile taksit olanağından yararlanmak olarak gösterdi. Bunu yüzde 48 ile ödemelerini en azından bir ay ertelenebilmesi izledi. 
     Kadınlar kartta taksiti erkeklere göre daha çok önemsiyor. İndirim, taksit, para puan en önemli görülen kart avantajları olarak sıralandı. 
     Araştırmaya katılan kişiler, ellerine fazladan para geçmesi durumunda ev daire için kullanacakları tercihlerini birinci sırada korurken, otomobil dördüncü tercihten ikinci sıraya yükseldi. Cinsiyete göre dağılımları incelendiğinde kadınların daha çok ev daire isteği dikkat çekerken, erkeklerin ise otomobil tercihinde kadınlardan ayrıldığı ortaya çıkıyor. 
     
</TEXT>
</DOC>
