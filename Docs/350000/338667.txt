<DOC>
<DOCNO> 338667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sonsiy02.html </URL>
<DATE> 2005/05/01/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İllere yeni teşvik bu hafta Meclis'te... 
</HEADLINE>
<TEXT>

     Bir süredir fazla çalışma yaparak gündeminde biriken yasa tasarı ve tekliflerini görüşen TBMM, önümüzdeki haftayı da yoğun bir gündemle geçirecek. 
     TBMM Genel Kurulu, IMF’nin beklediği tasarılardan olan ve 13 ili daha teşvik uygulamaları kapsamına alan Yatırımların ve 
     İstihdamın Teşviki Yasa Tasarısı’nı bu hafta ele alacak. Genel Kurul’da, teşvik yasa tasarısının yanı sıra yenilenebilir enerji kaynaklarının elektrik enerjisi üretimi amaçlı kullanımına olanak sağlayan yasa tasarısı ile görüşmelerine Cuma günü başlanan ve yarım kalan TÜBİTAK Yasa Teklifi ve CHP’nin muhalefeti nedeniyle önceki hafta iki günde dört maddesi kabul edilen Esnaf ve Sanatkarlar Meslek Kuruluşları Yasa Tasarısının görüşülmesine de devam edilecek. 
     
     RTÜK’E İLİŞKİN ANAYASA DEĞİŞİKLİĞİ KOMİSYONDA 
     CHP Genel Başkanı Deniz Baykal ile Devlet Bakanı Beşir Atalay ve AKP Grup Başkanvekili Salih Kapusuz’un gerçekleştirdiği görüşmede sağlanan uzlaşma üzerine hazırlanan Anayasa değişiklik teklifi de Perşembe günü Anayasa Komisyonu’nda görüşülecek. AKP’li milletvekillerinin imzasıyla TBMM Başkanlığına sunulan teklif, Anayasa’nın "radyo ve televizyonların kuruluşları ve kamuyla ilişkili haber ajanslarını" düzenleyen 133’üncü maddesine bir fıkra eklenmesini öngörüyor. Teklifle, RTÜK’ün dokuz üyesinin TBMM’deki siyasi parti gruplarının üye sayısı oranında Genel Kurulca seçileceği düzenleniyor. 
     Plan ve Bütçe Komisyonu, Salı günü Bankacılık Yasa Tasarısı’nı görüşecek. Aynı gün Tarım, Orman ve Köyişleri Komisyonu da Tarım Yasası Tasarısı’nı ele alacak. Adalet Komisyonu da Salı günü toplanarak, 1 Haziran’da yürürlüğe girecek olan Ceza Yasası’na uyum amaçlı TCK Yürürlük ve Uygulama Şekli ile CMK Yürürlük ve Uygulama Şekli Yasalarında değişiklik öngören yasa tekliflerini görüşecek. Komisyon ayrıca, Adli Sicil Yasası Tasarısı’nı da ele alacak. 
     Milli Eğitim, Kültür, Gençlik ve Spor Komisyonu, Çarşamba günü Mesleki Eğitim Yasası’nda değişiklik öngören yasa tasarısı ve Yükseköğretim Kurumları Teşkilat Yasası’nda değişiklik öngören yasa tasırısını görüşecek. 
     
     KİT KOMİSYONU DENETİMLERE BAŞLIYOR 
     KİT Komisyonu da denetim çalışmalarına bu hafta başlıyor. 
     Komisyonda Salı günü Toprak Mahsülleri Ofisi ve Et ve Balık Ürünleri AŞ, Çarşamba günü Türkiye Gübre Sanayi AŞ, Kütahya Gübre Sanayi, Samsun Gübre Sanayi, Gemlik Gübre Sanayi, İstanbul Gübre Sanayi, Türkiye Zirai Donatım AŞ, Türkiye Petrolleri Anonim Ortaklığı, Perşembe günü de Çay İşletmeleri Kurumu, Türkiye Selüloz ve Kağıt Fabrikası, Acıpayam Selüloz Sanayi ve Ticaret AŞ.’nin hesapları ele alınacak. 

ANKA 
     
</TEXT>
</DOC>
