<DOC>
<DOCNO> 346752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sontur01.html </URL>
<DATE> 2005/05/28/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Derede asılı kaldı 
</HEADLINE>
<TEXT>

     Coşkun YAMAN BALIKESİR, DHA 

      BALIKESİR'in Akıncılar Mahallesi'nde meydana gelen ilginç kazada, kadın sürücünün otomobili dereye uçtu, şans eseri duvara takılıp asılı kaldı. 
     Kaza bugün saat 15.30 sıralarında meydana geldi. Köy minibüslerinin bulunduğu alandaki otoparka 10 EH 474 plakalı Renault Clio otomobilini parketmek isteyen 22 yaşındaki Ferhan Demir, fren yerine gaza basınca Çayderesi'ne uçtu. Ancak büyük bir şans eseri aracın arka lastikleri duvara takıldı, otomobil askıda kaldı. Kaza sonrası otomobilin ön bölümünde hasar oluşurken, kazayı hafif sıyrıklarla atlatan Demir büyük bir şok yaşadı. 
     Taksi durağında polise ifade veren Demir, daha sonra polis minibüsüyle olay yerinden ayrıldı. Polis genç kadının ehliyetinin olmadığını açıkladı. Demir'in fren yerine gaza basınca kazanın meydana geldiği belirtildi. Vatandaşlar ve polisler büyük bir şaşkınlıkla otomobili inceledi. 
     
</TEXT>
</DOC>
