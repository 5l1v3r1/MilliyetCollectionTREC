<DOC>
<DOCNO> 338516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sontur38.html </URL>
<DATE> 2005/04/30/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Kültür Bakanı Koç Erzurum'da turizmi değerlendirdi... 
</HEADLINE>
<TEXT>

     Kültür ve Turizm Bakanı Atilla Koç, Türkiye'ye gelen turist sayısını ve turizmden elde edilen geliri artıracaklarını belirterek, ''2009 yılında ülkemize 30 milyon turist gelecek ve 30 milyar dolar bırakacak'' dedi. 
     Gezi ve incelemelerde bulunmak üzere Erzurum'a gelen Koç, Erzurum Valisi Celalettin Güvenç'i makamında ziyaret etti. 
     Koç, burada yaptığı açıklamada, Türkiye'nin farklı kültürlere sahip olduğunu, bunu mozaiğe değil, İznik Çinisi'ne benzettiğini ifade etti. Koç, turizmin imkanlarını kullanarak bu kültürel varlıkları tüm dünyaya tanıtacaklarını söyledi. 
     Türkiye'de turizm sektöründe fiyatların ucuz olduğunu vurgulayan Koç, mass turizmiyle Antalya'ya gelen bir turistin, otelde kahvaltı dahil olmak üzere günlük 25 ile 75 avro arasında fiyatlara kaldığını kaydederek, ''Mass turizmiyle gelen turistlerin ister eli açık olsun, ister cömert olsun, bırakacağı para kişi başına 700 ile 1000 dolar arasında değişiyor'' dedi. 
     Türkiye'de kış turizmi ve kongre turizmini de ön plana çıkarmaya çalışacaklarının altını çizen Koç, şunları söyledi 
     ''Biz Türkiye'yi yalnızca İstanbul kapısı, Ege ya da Akdeniz kapısı olarak görmüyoruz. Türkiye'nin değişik yerlerinde kongre merkezleri kuracağız. Antalya'da 200 bin yataklı kongre merkezi kurulacak. Kış ve kongre turizmini geliştireceğiz. Başbakanımız 2010 yılı için 30 milyon turistin gelmesi için bizlere emir verdi. Ancak ben bunu 2009'a çekeceğim. 2009 yılında özellikle basının da desteği ile ülkemize 30 milyon turist gelecek, 30 milyar dolar bırakacak.'' 
     
     TURİZMDE ORTA DOĞU PROJESİ 
     Kültür ve Turizm Bakanı Atilla Koç, Ortadoğu ülkelerinden Arap turistleri ülkeye çekmek için çaba sarf edeceklerini söyledi. 
     Bu çalışmalar kapsamında, 1 Mayıs-1 Eylül tarihleri arasında Ortadoğu ülkeleri için sınırlarda vize verileceğini bildiren Koç, şöyle devam etti 
     ''Bu uygulamayla 1 milyon Arap turist bekliyoruz. Bunun için salı günü Dubai'ye gideceğim ve Araplara, ülkemizde gezilip görülecek, dinlenilecek yerlerin olduğunu anlatacağım. Geçen yıl ülkemize gelen 780 bin İranlı turist sayısı bu sene artacaktır. Bu hedeflerimizi engellemek isteyenlere müsaade etmeyeceğiz.'' Doğu Anadolu Bölgesi'ndeki kış turizmine de değinen Koç, kayak merkezlerinin tanıtımı için de çalışacaklarını söyledi. 
     Ankara Ticaret ve Sanayi Odası'nın da bölge için planlar yaptığını dile getiren Koç, bölgede, termal ve kış turizmi tanıtımına ağırlık verileceğini kaydetti. 
     
     ''SÖZLERİM YANLIŞ ANLAŞILDI AMA...'' 
     Bu arada Koç, basın mensuplarına, bakanlık görevini 60 gündür yürütmekte olduğunu anımsatarak, ''Geldiğimden beri sözlerim hep yanlış anlaşıldı. Ama bundan şikayetçi değilim. Tüm Türkiye beni daha çok tanıdı. Bunun için de sizlere teşekkür ediyorum'' dedi. 
     Ziyaretin sonunda, Erzurum Valisi Celalettin Güvenç, Kültür ve Turizm Bakanı Atilla Koç'a Oltu Taşı bir tespih hediye etti. 
     
</TEXT>
</DOC>
