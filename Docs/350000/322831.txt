<DOC>
<DOCNO> 322831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun53.html </URL>
<DATE> 2005/03/11/ </DATE>
<TIME> 21.41 </TIME>
<AUTHOR>  </AUTHOR>
<HEADLINE>
KKTC'de Cumhurbaşkanlığı seçimine doğru... 
</HEADLINE>
<TEXT>

     KKTC Başbakanı ve Cumhuriyetçi Türk Partisi CTP Genel Başkanı Mehmet Ali Talat, cumhurbaşkanlığı seçiminde halktan destek isteyerek, ''Bu desteğin, hiçbir şekilde boşa gitmeyeceğini, halkın 24 Nisan'daki 2004 barış ve çözüm iradesini daha ileriye taşımak dışında bir amaçla kullanılmayacağını'' söyledi. 
     CTP, 17 Nisan'da yapılacak cumhurbaşkan adayı Genel Başkan ve Başbakan Mehmet Ali Talat için bu akşam Saray Otel'de resepsiyon verdi. Resepsiyonda, CTP'nin cumhurbaşkanlığı seçiminde, ''dünyaya açılma dönemi başladı... Çözüm Talat'' sloganını kullanacağı belirtildi. 
     Başbakan Talat, resepsiyonda yaptığı konuşmada, ''Cumhurbaşkanlığının, Kıbrıs Türk halkının dünyadaki temsiliyeti ve Kıbrıs sorununun müzakerelerini yürütme bakımından çok önemli bir görev olduğunu'' belirtti. 
     Talat, ''Cumhurbaşkanının, toplum lideri oluşunun bilincindeyiz. Genel oyla seçilen ve toplumun bütününü temsil eden cumhurbaşkanının sonuçta görüşmeci olarak Kıbrıs Türk halkı adına uluslararası alanda görüşme yaptığı, halkı temsil ettiği bilincindeyiz'' diye konuştu. 
     ''Bunun birlik, beraberlik, kardeşlik, işbirliğiyle sağlanabileceğine'' işaret eden Talat, ''artık bölücülük, bölünmüşlük, ayrılık, gerginlik, takışma dönemini geride bırakma hedefinde olduklarını'' kaydetti. 
     ''Halkın, mümkün olan en büyük desteğiyle, birinci turda ve yüksek oyla seçimi kazanması halinde, Kıbrıs Türk halkının uluslararası temsiliyetinde daha rahat ve güvenli hareket etme avantajı elde edeceğini'' belirten Talat, bu yüzden halkın büyük desteğine ihtiyaç duyduğunu söyledi. 
     Talat, ''Bu desteği, elbette ki halkımızın 24 Nisan referandumunda ortaya koyduğu iradeye uygun olarak, o iradenin hem Kıbrısımızda, hem dünyada hayata geçebilmesi için azami özeni göstereceğiz'' dedi. 
     
     ''TÜRKİYE'NİN AB ÜYELİĞİNE AÇIK VE NET DESTEK'' 
     ''24 Nisan iradesinin, yani çözüm ve AB'nin, Kıbrıs'ın eşit ortaklıkla birleşerek dünyada ve AB'de hak ettiği yeri alabilmesi için bütün gayretlerini ortaya koyacaklarını'' anlatan Talat, ''bu süreçte AB, BM ve Türkiye'yle birlikte hareket edeceklerini, barışın önünü açarak, AB'nin sağlıklı ve istikrarlı genişlemesini sağlamak için Türkiye'nin AB üyeliğine açık ve net destek vereceklerini'' vurguladı. 
     
     ''RUM LİDERLİĞİNE VE HALKINA BARIŞ ELİ'' 
     ''Barış elini, yurdun barış yapılacak diğer toplumuna da uzatmak istediklerini'' ifade eden Başbakan Talat, şöyle konuştu 
     ''Bu akşam bu etkinlikte Kıbrıs Rum liderliğine ve halkına, barış istediğimizi, adamızı yeniden bütünleştirmek istediğimizi ve barış içinde bir Kıbrıs'ı yaratarak, barış içinde bir dünyaya katkıda bulunmak istediğimizi duyurmak istiyorum. 
     Çocuklarımızın geleceği için, halkımızın daha güzel günlerde dünyayla bütünleşebilmesi için, bu seçime büyük önem veriyoruz. Bu seçime verdiğimiz büyük önem çerçevesinde sizlerin, Kıbrıs Türk halkının, büyük, yoğun desteğini talep ediyoruz. Bunun hiçbir şekilde boşa gitmeyeceğini ve Kıbrıs Türk halkının barış ve çözüm için ortaya koyduğu 24 Nisan iradesini daha ileriye taşımak dışında bir amaçla kullanılmayacağını da temin etmek istiyorum.'' 
     
</TEXT>
</DOC>
