<DOC>
<DOCNO> 305504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonspo27.html </URL>
<DATE> 2005/01/11/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Yüzme Federasyonu Başkanı Toygarlı istifa etti... 
</HEADLINE>
<TEXT>

     Gençlik ve Spor Genel Müdürlüğü'ne bağlı federasyonlarda 11 Aralık'ta yapılan seçimlerde, Yüzme Federasyonu başkanlığına yeniden seçilen Haluk Toygarlı, görevinden istifa etti. 
     Gençlik ve Spor Genel Müdürü Mehmet Atalay'ın, Basketbol Federasyonu başkanlığına aday olan ve seçimi kaybeden Lutfi Arıboğan'a Yüzme Federasyonu başkanlığını teklif etmesi üzerine, federasyon başkanı Haluk Toygarlı, istifa dilekçesini Gençlik ve Spor Genel Müdür Yardımcısı Mehmet Ali Babacan'a verdi. 
     Mehmet Ali Babacan, konuyla ilgili olarak AA muhabirine yaptığı açıklamada, Genel Müdür Atalay'ın Haluk Toygarlı ile seçimlerden önce görüştüğünü ve ilerleyen dönemlerde sutopunu, Yüzme Federasyonu'ndan ayırma düşüncelerini belirttiğini ifade ederek, şöyle konuştu 
     ''Genel müdürüm, Haluk Bey ile seçimlerden önce görüştü. Haluk Bey, kendisinin Yüzme Federasyonu'nda pek başarılı olmadığını, bu nedenle yeniden aday olup olmama konusunda tereddüt yaşadığını söyledi. Genel müdürüm de kendisine siz sutopunda daha başarılısınız. Biz ileriki dönemlerde birbirine bağlı birçok branşı ayırarak, ayrı faaliyet göstermelerini istiyoruz. Bunlar arasında sutopu da var. Sutopu Federasyonu'nun başına Haluk Toygarlı'yı getirip, Yüzme Federasyonu'nun başına da başarılı olacak bir başkan buluruz dedi. Konuşma bundan ibarettir. Gazetelerde çıkan haber üzerine Haluk Bey de istifa dilekçesini bize verdi. Ben de Avustralya'da İşitme Engelliler Olimpiyat'ında olan genel müdürüm Mehmet Atalay'a konuyu ilettim. Genel müdürüm de bana 18 Ocak'ta Türkiye'ye döneceğini, o tarihte Haluk Toygarlı ile görüşeceğini ve nihai kararını o zaman vereceğini söyledi.'' Babacan, Haluk Toygarlı'nın istifasının kabul edilmesi halinde, yeni başkanının teşkilat içerisinde Merkez Seçim Kurulu tarafından yapılacak seçimle göreve getirileceğini, prosedür gereği de yeni seçim dönemine kadar başkanın görev yapacağını sözlerine ekledi. 
     
</TEXT>
</DOC>
