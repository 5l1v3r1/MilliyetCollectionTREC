<DOC>
<DOCNO> 309839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun29.html </URL>
<DATE> 2005/01/27/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
TV'de açıkladı Irak'taki teröristler saldırıları para için yapıyor 
</HEADLINE>
<TEXT>

     Ala Turki El Tai adlı bir terör zanlısı, Irak'taki teröristlerin, para için cinayet işleyen kiralık katiller olduğunu söyledi. 
     Alman ARD televizyonunda bu akşam yayınlanacak ''Panorama'' programında konuşan El Tai, terör saldırılarını para için yaptıklarını belirterek, ''Irak'taki teröristler saldırıları para için yapıyor. Bize cihad yaptığımızı söylediler. Bazı saldırılar için 500 dolar, bazıları için daha az para alıyorduk'' dedi. 
     El Tai, yakıt dolu bir kamyonla bir adrese gönderildiğini, kendisine aracı söz konusu adreste başka kişilerin devralacağının söylendiğini belirterek, ''Ancak o adrese geldiğimde kullandığım kamyon infilak etti. Ben şans eseri kurtuldum'' dedi. 
     Programda, El Tai'nin ifadesinin polis zoruyla alınmış olabileceğini, ancak buna benzer açıklamaların diğer terör zanlıları tarafından da yapıldığı ifade edildi. 
     Irak'taki bazı terör gruplarının, öldürülen her Amerikan askeri için 1000 dolar ödediği, teröristlerin amaçlarına ulaşmak için kendi arkadaşlarını bile öldürmekten çekinmedikleri kaydedildi. 
     
</TEXT>
</DOC>
