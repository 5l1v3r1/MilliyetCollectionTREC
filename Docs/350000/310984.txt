<DOC>
<DOCNO> 310984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/soneko18.html </URL>
<DATE> 2005/01/31/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Çukurova Grubu için ''kritik gün''... 
</HEADLINE>
<TEXT>

     Çukurova Grubu'nun patronu Mehmet Emin Karamehmet'in, Yapı Kredi'nin YKB satışında 'tek yetkili' olma durumu bugün sona eriyor. Karamehmet, bugün, Turkcell hisseleri ile ilgili bir girişimde bulunmazsa alma önceliğini de yitirecek. 
     Çukurova Grubu'nun BBDK ile yaptığı anlaşmaya göre bugün elindeki YKB hisselerini kendi inisiyatifiyle satmak için son gün. Bir taraftan BDDK'dan ek süre talebinde bulunan Çukurova Grubu, diğer yandan da hisselere talip olan Koç UniCredito ortaklığı arasındaki görüşmeleri hızlandırdı. Yüzde 45'le h kim hissedarı olduğu YKB'deki payını, mevzuat gereği yüzde 10'un altına düşürmek zorunda olan grup, görüşmelerin olumlu sonuçlanması için hafta sonunda da Koç UniCredito ortaklığı ile yoğun mesailerini sürdürdü. 
     BDDK cephesi ise süre uzatımına biraz soğuk bakıyor. TMSF Başkanı Ahmet Ertürk geçtiğimiz günlerde yaptığı bir açıklamada, "Eğer Koç Finansal Hizmetler, Yapı Kredi'yi alma konusunda ciddi niyetini ortaya koyarsa, o zaman işin bitmesi için biraz zaman tanınabilir" demişti. 
     Bu akşam saatlerine kadar satışla ilgili durum netleşmezse Karamehmet, bankanın geleceğiyle ilgili kararı TMSF ile paylaşmak zorunda kalacak. Yani satışta TMSF de karar mercisi olarak devreye girecek. 
     Çukurova Grubu'nun, BDDK ve TMSF ile imzaladığı 31 Ocak 2003 tarihli ana sözleşmeye göre, grubun YKB'deki hisselerinin sahiplik oranını yüzde 10'unun altına düşürecek şekilde, iki yıl içinde üçüncü şahıslara satması gerekiyordu. Bu süre bugün doluyor. 
     Yüzde 42'si halka açık olan YKB'nin yüzde 12.9'u TMSF'nin Pamukbank'a el koymasıyla fona geçmişti. Gruba ait yüzde 45'lik payın yüzde 5.5'lik kısmı, Çukurova bünyesindeki Genel Sigorta'da bulunuyor, ancak sigorta mevzuatı gereği bu pay satılamıyor. 
     
     TURKCELL'İ KAYBETMEK İSTEMİYOR 

     Çukurova Grubu'nun bugün sonuçlandırması gereken bir başka konu ise Yapı ve Kredi Bankası'ndaki rehinli Turkcell hisselerinin durumu. Satın alma önceliğini elinde bulunduran grup, yüzde 13.1'lik Turkcell hissesini geri alma hakkını kaybetmek istemiyor. Grup, bunun için bir taraftan kaynak arayışlarını sürdürürken, diğer taraftan 31 Ocak olarak belirlenen tarihi biraz daha uzatmaya çalışıyor. 
     Çukurova Grubu'na ait hisselerin önemli bir bölümü grubun kontrolünde değil. 
     Çukurova'ya ait hisselerin yüzde 13.1'ine Yapı Kredi Bankası sahip bulunuyor. Yapı Kredi ayrıca yüzde 16.5'lik hisseyi de Çukurova Grubu'nun kendisine olan borçları karşılığında rehin olarak tutuyor. Çukurova grubuna ait hisselerin yüzde 13'ü de TMSF de rehin bulunuyor. 

Çukurova Grubunun elindeki hisseler şöyle 
YKB'nin sahibi olduğu Yüzde 13.1 
YKB'de rehin hisseler Yüzde 16.5 
TMSF'de rehin hisseler Yüzde 12.5 

Grubun, değeri 1.2 milyar doları aşan yüzde 13.1 oranındaki hisseyi almak için Körfez ülkeleri de dahil olmak üzere yurtdışından kaynak arayışını sürdürdüğü biliniyor. 

2 bin 300'ü aşan elemanı bulunan Turkcell'in ortaklık yapısı ise şöyle 
Yüzde 42.1 Çukurova Grubu 
Yüzde 37.09 Sonera Holding 
Yüzde 6.07 Murat Vargı 
Yüzde 14.51 halka açık 
Yüzde 0.23 diğer 

Yapı ve Kredi Bankası Cuma günü Çukurova'nın yüzde 1.8'lik Turkcell hissesiyle ilgili opsiyon yenileme talebine olumsuz yanıt vermişti. 

     
</TEXT>
</DOC>
