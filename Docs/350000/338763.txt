<DOC>
<DOCNO> 338763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/spor/spo04.html </URL>
<DATE> 2005/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ bombaladı 
</HEADLINE>
<TEXT>


Trabzonspor Başkanı Atay Aktuğ, MHK'nın bugünkü durumu için soruşturma açılmasını istedi, Fenerbahçe maçındaki hakem yanlışlarıyla emeklerinin ve 10 trilyon liralarının çalındığını söyledi 


Trabzonspor Başkanı Atay Aktuğ, Fenerbahçe maçının ardından çok sert konuştu, MHK'dan Futbol Federasyonu'na kadar hepsini topa tuttu. 
Cem Papila'nın hataları sonrasında bir beklenti içine girdiğini belirten Aktuğ, "Federasyondan şunu bekliyorum. 'Seçilmiş bir MHK var, biz onlara kesinlikle karışmıyoruz. Ama onların görevi bitti' demeleri gerekiyor. Artık federasyon değişimi düşünmeli. Yapılan hatalarla ilgili soruşturma yapılması lazım" diye konuştu. 
Aktuğ şöyle devam etti "Cem Papila'nın bu hataları yapacağını düşünmüyordum. Ama takdir ettiğim bir hakemin bu yaptıklarının hata olduğunu da düşünmüyorum. Lig bitti sayılır. Bu ortamda emeğin çalınması zorumuza gidiyor. Bu yenilgiyle şampiyonluk şansımız gitti. Benim 10 trilyon liram çalındı. Fener'i suçlamıyorum, ama hakem hatası olarak da kabul etmek istemiyorum." 
Yaşananları bir komplo teorisine de bağlayan Aktuğ, "Maçın sonucu hakem hatalarından değişti. Daum'un cezası için yürütmeyi durdurma kararı alınması rastlantı değil" diye konuştu. 

Arsa da istiyor 
Milli Takım'a en fazla futbolcu veren kulüpler arasında bulunduklarını da hatırlatan Bordo - Mavililer'in Başkanı, "Bu çocukların milli takıma gitmeleri ve bu seviyeye gelmeleri için uğraşıyoruz. Artık bunu da yapmamalıyız diye düşünüyorum. Federasyon bunu da düşünmeli" dedi. 
Siyasetçilere de mesaj yollayan Atay Aktuğ, şöyle konuştu "Siyasetçilerimiz takım tutabilir. Ama sürekli şu takımı tutuyorum dememeli. Rekabet için şartlar eşit değil. Onlara İstanbul'da arsalar veriliyor. Rantlar çok yüksek. Arsa verilecekse spor tesisi için verilmeli. Başka işler için verilecekse, bize de İstanbul'da arsa verilsin." 
Seçimlerde delege yapısının da değişmesi gerektiğini vurgulayan Aktuğ, federasyon yönetimini oluşturan kişilerin takımlarının belli olduğunu, MHK'nın da buna göre oluşturulduğunu ileri sürüldü. 

İstenmeyen adam 

Trabzonspor camiası ayaklandı, Bordo-Mavililer, Fenerbahçe maçının orta hakemi Cem Papila'yı eleştiri yağmuruna tuttu 

ADNAN SUNGUR DHA 


Fenerbahçe karşısında inanılmaz hatalara imza atan hakem Cem Papila, Trabzon'da "istenmeyen adam" ilan edildi. 
Kaptan Fatih Tekke, Hüseyin'in olayına dikkat çekerek, "Bu maça öylesine konsantre olmuştuk ki, arkadaşımıza cenazesini bile haber vermedik. Çok ter döktük. Ama bu işin terle alakası olmadığını gördük. Hüseyin'in ölüm haberini aldıktan sonraki gözyaşlarını unutamıyorum. Cem Papila'yı da vicdanıyla baş başa bırakıyorum" yorumunu yaptı. 
Futbol Federasyonu'nu ağır bir dille suçlayan Basın Sözcüsü İbrahim Şahin de, "Devlet yönetimini göreve çağırıyoruz. Bunlar futbolu yönetemiyor. Bu böyle sürmez. Federasyon ve kurullarına güvenmiyoruz. İpi ellerinden kaçırdılar. Futbolu kimin yönettiği belli değil. Yeter diyoruz. Bu halleriyle o koltuklarda olmaları, Türk futboluna büyük darbe vuruyor" ifadesini kullandı. 

Papila ile Trabzonspor 
2002-03 Trabzon - Kocaeli 2-0 Trabzon - Elazığ 1-1 
2003-04 Malatya - Trabzon 2-3 Trabzon - Galatasaray 2-4 
2004-05 Malatya - Trabzon 3-4 Gaziantep - Trabzon 3-2 Galatasaray - Trabzon 0-2 Fenerbahçe - Trabzon 2-1 

Taraftar karşıladı 

Fenerbahçe maçı sonrasında önceki akşam Trabzon'a dönen Bordo - Mavili takımı, az sayıda taraftar karşıladı. Morali bozulan futbolcuların ve yöneticilerin ağzını bıçak açmazken, Şenol Güneş, İstanbul'da kaldı. Bir gün izin yapan Karadeniz ekibi, Konya maçının hazırlıklarına bugün başlayacak. 

Trabzon'da Yılmaz şoku 

Bordo-Mavililer'in Onursal Başkanı Mehmet Ali Yılmaz'ın, Fenerbahçe Alt Yapı Derneği'nin dergisine verdiği röportajda, "Fenerbahçeliyim. İlerde başkan bile olabilirim" sözleri camiayı şaşkına çevirdi 


Trabzonspor'un Onursal Başkanı Mehmet Ali Yılmaz'ın Fenerbahçe Alt Yapı Derneği'nin "Koşan Adam" dergisine yaptığı röportaj, Bordo - Mavili camiayı şoke etti. Yılmaz'ın, Fenerbahçe formasıyla poz verip, "Ben, Fenerbahçeliyim. Bunu hiç bir zaman gizlemedim. Zamanı var, ileride başkan bile olabilirim" sözleri tüm camiayı şaşırttı. Yılmaz'ın dergide şu açıklamalarına yer verildi 
- Galatasaray'a bu sene kupayı mı, yoksa ikinciliği mi vermek isterler, bilmiyorum. Bunun kararını verecekler. Galatasaray'ın şampiyonlukta büyük şansı olduğunu düşünmüyorum. Fenerbahçe'nin asıl amacı, ikinci kez şampiyon olmak değil, Avrupa'da üst turlara çıkmak olmalı. Gönül olarak istediğimiz odur. İstediğimiz Avrupa'da kupayı kazanmış Fenerbahçe görmek. 
- Bana sorsalar, Anelka yerine farklı bir transfer önerirdim. Fenerbahçe'nin Real Zaragoza'yı elemesini isterdim. Çünkü bizim amacımız Türkiye'de şampiyon olmak değil, Avrupa'da o bayrağın dalgalanmasını sağlamak. 
- Evet, ben bir Fenerbahçeliyim. Hiç bir zaman da gizlemedim. Trabzonspor'a başkan seçildiğim gün bile sordular ve ben Fenerbahçeli olduğumu söyledim. 
- Bir kaç kere Fenerbahçe'ye başkan olmam için sıkıştırıldım. Hatta bir keresinde Ali Şen'in ilk başkan olduğu dönemde ramak kalmıştı. Trabzonspor başkanlığına da aday olmamıştım ben. Seçmişler, kabul etmemek de ayıp olurdu. Hemşeriler ağır bastı ve Trabzonspor'a başkan oldum. Rahmetli Dinçkök, Emin Cankurtaran tekrar gündeme getirdi başkanlığımı. O zaman da olmadı. Derken 20 sene Trabzonspor'a başkanlık yapmamız nasipmiş. Fenerbahçe'ye bundan sonra başkan olabilirim, ama ben bu konuda herhangi bir çalışma içerisinde olmam. 

Trabzonlular cenazede 

ATİLLA ESAT ÇOLAK DHA 

Hüseyin Cimşir'in babaannesi Fatime Cimşir'in cenazesi dün Araklı'da toprağa verildi. Törene, Trabzonsporlu futbolculardan Fatih, Hasan Üçüncü, Volkan Bekiroğlu, Elazığsporlu Muzaffer, Erzurumsporlu Ufuk Ali, yönetici Ahmet Çubukçu, Kulüp Doktoru Mesut Çelebi ve antrenörlerden İhsan Derelioğlu ile Orhan Çıkırıkçı katıldı. Başkan Atay Aktuğ ve Şenol Güneş, İstanbul'da bulundukları için cenazeye katılamadı. 



</TEXT>
</DOC>
