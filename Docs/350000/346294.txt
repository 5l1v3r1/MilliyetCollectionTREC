<DOC>
<DOCNO> 346294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun12.html </URL>
<DATE> 2005/05/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kanada'da şeriat mahkemelerine veto 
</HEADLINE>
<TEXT>

     Kanada’nın Quebec eyalet parlamentosu, şeriat mahkemeleri kurulmasına karşı çıktı. 
     "Quebec ve Kanada’da şeriat mahkemeleri kurulmasına karşı" sunulan önerge, dün gece oybirliğiyle kabul edildi. 
     Önergeyi hazırlayan liberal milletvekillerinden Fas kökenli Fatma Hüda-Pepin, "Kanada’da şeriat istemek, adalet sistemimiz ve demokrasimizin temel değerlerini baltalamaya yönelik ciddi bir girişim" dedi. 
     "Kanada’da 1871 yılından beri yaşayan Müslüman cemaati üyelerinin toplumla bütünleşmek için ciddi çaba harcadığını" hatırlatan kadın milletvekili, şeriat mahkemelerinin bu çabaların önüne set çekeceğini söyledi. 
     Komşu Ontario eyaletinde ise Müslümanlar ailevi meselelerini dini hakemlik müessesi yoluyla çözümleme hakkına sahipler. Ontario’da 1991 yılında çıkarılan tahkim yasası uyarınca, Müslümanlar da medeni yasa kapsamındaki anlaşmazlıklarda cemaatlerinin önde gelen isimlerinden oluşan mahkemeye başvurabiliyor. Mahkeme aile, miras ve boşanmayla ilgili sorunlara bakıyor. 
     Kanada’da 2001’deki son nüfus sayımına göre, 108 bini Quebec’te olmak üzere 600 bine yakın Müslüman yaşıyor. 
     
</TEXT>
</DOC>
