<DOC>
<DOCNO> 326375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur10.html </URL>
<DATE> 2005/03/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Nevruz kasetleri incelemede 
</HEADLINE>
<TEXT>

     Şeyhmus ÇAKAN DHA 

      DEHAP Diyarbakır İl Başkanlığı ve Demokrasi Platformu tarafından organize edilen nevruz kutlamalarının kasetleri polis tarafından incelenmeye başlandı. Suç unsuru sözler ile pankartlar tespit edilmesi halinde savcının talimatı üzerine Ağır Ceza Mahkemesi'ne gönderilecek. 
     Ciwan Hoca, İbrahim Tatlıses, Gülistan gibi sanatçıların katıldığı Diyarbakır'daki nevruz kutlamalarını polis soruşturmaya başladı. Polis ekipleri tarafından alanın dört bir yanından çekilen görüntüler tek tek incelenerek çözümü yapılmaya başlandı. Abdullah Öcalan lehine atılan sloganlar ile illegal örgütleri sembolize eden bayrakların açıldığı kutlamalar sırasında konuşmacıların kasetleri de çözülüyor. 
     Çözümü yapılan kasetlerdeki suç unsurları belirlendikten sonra kasetlerle birlikte savcının talimatı üzerine Ağır Ceza Mahkemesi'ne gönderilecek. Diyarbakır Emniyet Müdürlüğü Güvenlik Şube Ekipleri tarafından kasetlerin çözümü devam ediyor. 
     
</TEXT>
</DOC>
