<DOC>
<DOCNO> 333266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun25.html </URL>
<DATE> 2005/04/14/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Macaristan, Türkiye'yi AB yolunda destekliyor... 
</HEADLINE>
<TEXT>

     Macaristan'ın, Türkiye, Ukrayna ve Hırvatistan'ın AB'ye katılma çabalarını desteklediği bildirildi. 
     Macaristan Başbakanı Ferenc Gyurcsany, yabancı basın mensuplarına yaptığı açıklamada, ''bu ülkelere, Avrupa standartlarını yakalamalarına yardımcı olma konusunda stratejik ve tarihi sorumlulukları bulunduğunu'' söyledi. 
     Başbakan, ''Türkiye'nin AB'ye katılımının, bu ülkeyi Avrupa'ya bağlamak için gerekli olduğunu'' bildirdi. 
     Gyurcsany, ''Hırvatistan'ın, eski Hırvat general Ante Gotovina'yı yakalamayı başaramamasına rağmen, eski Yugoslavya için kurulan Uluslararası Savaş Suçları Mahkemesi ile tam işbirliği içinde olduğuna inandıklarını'' da kaydetti. 
     ''Bir kişi yüzünden tüm ulusun cezalandırılamayacağını'' ifade eden Gyurcsany, AB'ye katılmak için ülkelerin karşılaması gerekli şartların, üyelik için tüm başvuranlar için eşit uygulanması gerektiğini belirtti. 
     Gotovina, mahkeme tarafından Sırplara karşı savaş suçu işlemekle suçluyor. 
     AB, geçen ay, Zagreb'i Gotovina'yı bulma konusunda başarısız bulduğu için Hırvatistan ile üyelik görüşmelerine başlanmasını ertelemişti. 
     
</TEXT>
</DOC>
