<DOC>
<DOCNO> 321317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sontur25.html </URL>
<DATE> 2005/03/06/ </DATE>
<TIME> 21.03 </TIME>
<AUTHOR>  </AUTHOR>
<HEADLINE>
Edirne'de taşkın uyarısı yapıldı... 
</HEADLINE>
<TEXT>

     Edirne Kriz Merkezi Başkanlığı, üç nehirdeki su seviyelerinin yükselmesi nedeniyle taşkın olabileceği uyarısında bulundu. 
     Edirne Kriz Merkezi Başkanlığı'ndan yapılan açıklamada, Meriç Nehri'ndeki su seviyesinin yükselmekte olduğu, suyun yükselmeye devam etmesi halinde su taşkını olabileceği belirtildi. 
     DSİ 11. Bölge Müdürlüğü'nce yapılan ölçümlerde, saat 18.00 itibariyle üç nehrin birleştiği Kirişhane'de su debisinin 793 metreküp saniye, Tunca Nehri'nin 130 metreküp saniye, Bulgaristan'ın Svilengrad beldesinde ise Meriç Nehri'nun su debisinin 458 metreküp saniye olduğu belirlendi. 
     Yunanistan ve Bulgaristan'daki barajlardan bırakılan su nedeniyle Meriç, Arda ve Tunca nehirlerinin gece geç saatlerde yükselmesi ve yarın da yükselmenin devam etmesi bekleniyor. 
     Oluşabilecek su taşkınları nedeniyle Karaağaç Mahallesi ve Bosna Köyü'nde yaşayan vatandaşlar, can ve mal güvenliği konusunda dikkatli ve tedbirli olmaları konusunda uyarıldı. 
     
</TEXT>
</DOC>
