<DOC>
<DOCNO> 338567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/siyaset/siy01.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dokunulmazlık seddini geriyorlar 
</HEADLINE>
<TEXT>


CHP lideri Baykal, hükümetin, yolsuzluk iddiaları karşısında dokunulmazlık seddini kaldırması gerektiğini söyledi 

İBRAHİM OKUMAMIŞ, GÖKSEL YAPAR Antalya DHA 


Hükümetin yolsuzlukla mücadelede ciddi zafiyet içinde olduğunu savunan CHP Genel Başkanı Deniz Baykal, "Eğer bir CHP'liyle ilgili bir tereddütleri varsa hiç çekinmesinler, derhal Meclis'e gelsinler, o milletvekilinin dokunulmazlığını derhal kaldırsınlar. Kaldırmazlarsa namerttirler" dedi. Antalya'da basın toplantısı düzenleyen Baykal, hükümetin yolsuzluk suçlamasına muhatap olan milletvekillerinin dokunulmazlıklarını kaldırmamakta ısrar ettiğini öne sürdü. Hükümetin kendisine yönelik yolsuzluk suçlamaları karşısında "Sizde de yolsuzluk yapanlar var" iddiasında bulunduğunu kaydeden Baykal, şöyle konuştu 
"Biz bu konularda çok açık ve net bir tavır takınıyoruz. Bütün milletvekili arkadaşlarımız, kendilerine yönelik yolsuzluk suçlamaları karşısında dokunulmazlıklarının kaldırılmasını içtenlik ve kararlılıkla talep etmektedir. Biz de bütün CHP'lilerin her türlü dokunulmazlığının, her iddia karşısında kaldırılmasına destek verme kararındayız. Kendileriyle ilgili yolsuzluk iddiaları karşısında dokunulmazlık seddini önlerine geriyorlar. Böyle bir şey olabilir mi Kaldırın onu. Verin mahkemeye, yargılayın." 


</TEXT>
</DOC>
