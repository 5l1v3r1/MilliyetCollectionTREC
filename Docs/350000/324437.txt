<DOC>
<DOCNO> 324437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonsiy15.html </URL>
<DATE> 2005/03/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Elkatmış Bir olay sonrası il yöneticilerinin hemen beyanat vermesi yanlış 
</HEADLINE>
<TEXT>

     TBMM İnsan Haklarını İnceleme Komisyonu Başkanı Mehmet Elkatmış, bir yerde meydana gelen olayla ilgili olarak il yöneticilerinin hemen açıklamada bulunduğunu belirterek, il yöneticilerinin daha dikkatli ve hassas davranması gerektiğini söyledi. 
     TBMM İnsan Haklarını İnceleme Komisyonu, gündemindeki konuları görüşmek üzere toplandı. Toplantı sonrasında basına açıklamada bulunan Komisyon Başkanı Mehmet Elkatmış, çeşitli ilerde incelemelerde bulunduklarını ve bazı davaları izlediklerini belirterek, komisyon üyelerinin heyetler halinde Tekirdağ, Kocaeli, Adana, Gümüşhane, Karaman, Mardin ve İstanbul'a giderek burada insan haklarının durumunu yerinde gördüklerini anlattı. Elkatmış, çeşitli illerde incelemeleri sürdüreceklerine işaret ederek, Meclis tatile girmeden 81 ildeki incelemeleri tamamlayacaklarını bildirdi. 
     Mardin Kızıltepe, Gümüşhane, Eskişehir'de meydana gelen olayların duruşmalarını izlemeyi sürdüreceklerini anlatan Elkatmış, incelemelerle ilgili şu değerlendirmede bulundu 
     ''Bir yerde bir olay oluyor. Olmaması gereken bir olay...Hemen o ilin yöneticileri vali, emniyet müdürü veya jandarma komutanı bir beyanat patlatıyor, şöyle oldu, böyle oldu diye. Halbuki öyle değil. Alelacele böyle beyanda bulunuyorlar. Bu açıklamalar doğru değil, daha dikkatli yapılması kanaatine vardık. Böyle açıklamayı da yöneticilerin değil, yargının kararıyla, olayın üzerine gitmesiyle yapması gerekir. Bunda yöneticilerin daha hassas ve dikkatli olmaları gerekiyor. 
     Bir takım olaylarda güvenlik güçlerinin yetersizliklerinin yanında eğitimsizliklerinin de önemli rol oynadığı, dikkatsiz davrandıkları kanaati hasıl oldu. Onların yetersizliklerinin yanı sıra güvenlik güçlerimizin özelikle özlük hakları ve maaş yönünden birçok sorunu olduğunu arkadaşlarımız dile getirdi. Bunların da düzeltilmemi gerektiğini düşünüyoruz.'' Elkatmış, yapılan incelemelerde, ''cezaevlerinde çok iyi gelişmeler olduğunu'' belirterek, bazı sorunların tespit edildiğini söyledi. E tipi cezaevlerinde kapasitenin üzerinde kişinin aynı mekanda kaldığı, F tipi cezaevlerinde ise ortak kulanım alanlarından yararlanılamadığını anlatan Elkatmış, cezaevlerinde bu konularda iyileştirme yapılması gerektiğini savundu. 
     İl yöneticilerinin meydana gelen olaylar konusunda hemen açıklama yapmamaları yönünde İçişleri Bakanlığı nezdinde bir girişimde bulunup bulunmayacakları sorusuna karşılık Elkatmış, ''Bu bir mesajdır. Biz de bunu çeşitli şekillerde gittiğimiz illerde yöneticilere söylüyoruz. Ayrıca, raporlarımıza da yazacağız ve gerekli yerlere vereceğiz'' dedi. 
     Elkatmış, ''İstanbul ve Mardin Kızıltepe'de meydana gelen olaylardan sonra bazı polis memurlarının görevlerinden alındı. Daha üst makamların sorumluluğu yok mu Yapılanlar yeterli mi '' sorusuna karşılık, yöneticilerin daha dikkatli ve hassas davranması gerektiğini söyledi. 
     İl yöneticilerinin konuşmalarının sınırlandırılamayacağını belirten Elkatmış, ''Bir olay oluyor. Mesela Mardin Kızıltepe'deki olay...Vali hemen çıkıp, terörist bunlar diyor. Oysa ortada daha bir şey yok. Bu doğru değil. Yoksa kimse konuşmasın demiyoruz'' dedi. 
     
     ERSİN'İN ÖNERİSİ... 
     Alınan bilgiye göre, CHP İzmir Milletvekili Ahmet Ersin, polislerin maaşları ve çalışma koşullarını toplantıda gündeme getirdi. Polisin aldığı maaşın yetersiz olduğunu belirten Ersin, çalışma koşullarının ağırlığının polislerde psikolojik sorunlara yol açtığını, bu durumun zaman zaman intihar ve cinnet geçirmeye vardığını kaydetti. Ersin, Komisyon'un bu konuda çalışma yapmasını, özellikle ''insan hakları'' açısından değerlendirilmesini istedi. 
     Ersin, Tatvan'da bir imamın öldürülmesinden sorumlu tutularak müebbet hapis cezasına çarptırılan ve 11 yıl cezaevinde kalan Metin Işık adlı kişinin İstanbul'da Hizbullah operasyonunda yakalanan bir kişinin suçunu itiraf etmesinin ardından serbest kaldığını belirterek, Komisyon'un bu konuyu da incelemesi gerektiğini söyledi. Ersin, Işık'ı Komisyon'a davet edeceğini belirtti. 
     
</TEXT>
</DOC>
