<DOC>
<DOCNO> 300832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/yazar/sazak.html </URL>
<DATE> 2004/12/25/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sağ - Sol 
</HEADLINE>
<TEXT>


CHP'nin AB'ye yönelik tutumunun yol açtığı, AKP ve sol partilerin Batı'daki karşıtlarıyla ilgili tartışma sol sağda - sağ solda gözüküyor İdris Küçükömer'in 1969'larda ortaya attığı tezi güncelleştiriyor. 
Küçükömer'e göre Batılaşma ya da Düzenin Yabancılaşması, kimin 'sağcı' kimin 'solcu' olduğunu anlamak için bir turnusol kağıdıydı 'Türkiye'nin solcu'ları gericidir. Üretim güçlerinin gelişmesinden yana değildirler, tek merkezli, yukarıdan aşağı otoriter bir örgütlenmenin savunucularıdır. Halkı yönetilecek sürü olarak görürler. 
Türkiye'nin ilericileri 'sağ' cenahta görülen geniş İslamcı halk kitleleridir. Onlara bu niteliği kazandıran, onların değişmeye ve gelişmeye, dönüşmeye açık olan sosyal, ekonomik istekleridir. Bu istekler üretim güçlerini geliştiricidir, toplumdaki monolitik iktidar yapısını çatlatıcı ve çoğulcudur.' 
Küçükömer, Osmanlı'nın son döneminden Cumhuriyet'e uzanan toplumsal ayrışmanın Doğucu - İslamcı akımlarla, kendilerine ilerici denen Batıcı - laikler arasında yaşandığını anlatır 'Batıcılar, batılaşalım derken Batı'nın özellikle askeri, siyasi, eğitim ve bazı kültür kurumlarını aktarma yoluna gitmişler, laikliği bir kurtuluş ilkesi olarak görmüşlerdir. 
Batının çok uzun bir gelişim ile ancak vardığı kapitalist düzen gibi bir düzenin yaratılmasının iç ve dış olanağının kalmadığı bir ülkede, Jön Türklerin istedikleri gibi burjuvalar yaratılamayacak, 'sivil toplum' kurulamayacaktı. Oysa bu yönden batılaşma, yabancı bir sosyal sistemin, giderek emperyalist olacak kapitalizmin ekonomik tabanı üzerindeki ideolojisine, onun çıkarlarına uygun ortam yaratabilirdi. 
İslamcılar ise, İslam kurumlarını yaşatmak ve batının üstün tekniğini ekonomik hayata uygulamak isterlerken, batılaşma hareketini 'taklitçi', 'kopyacı' olarak niteliyorlardı.' 
İdris Küçükömer'in üniversite amfilerini stadyuma çeviren, 1968 kuşağını 'şok eden' tezleri şu noktaya dayanıyordu 'Türkiye kapitalist olmadan Batılaşamaz ' 
Osmanlı bürokrasisine dayalı Tanzimatçı akımlar, üretim güçlerinin gelişimini engellemişler, hem doğucu - İslamcı, hem de halkçı akımlar içinden gerçek bir sınıf hareketi doğmasını önlemişlerdir. 
Küçükömer'e göre batıcı - medeniyetçi - laiklik ile doğucu - İslamcılık çekişmesi, tali ve daha çok ideolojik kurumlar üzerinden gerçekleşmiş, Türkiye'nin 'kapitalizmin kıskacına' girmesine dönük temel çelişkiyi çözememiştir. İdris Hoca yaşasaydı, Batılaşma bayrağını AKP'nin taşıdığı '3. Tanzimat'ı görecekti 
Doğucu - İslamcı akımların AKP eliyle, Batılaşmaya doğru evrilmesi, hatta devşirilmesi, Küçükömer'in 'ilericilik' tezine uygun olsa da bu 'şok' edici sürecin sağda ve solda ne tür kırılmalara yol açacağı henüz meçhuldür. 



</TEXT>
</DOC>
