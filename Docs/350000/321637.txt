<DOC>
<DOCNO> 321637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonyas14.html </URL>
<DATE> 2005/03/07/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İşte telefonda konuşmanın incelikleri... 
</HEADLINE>
<TEXT>

     Çanakkale Onsekiz Mart Üniversitesi ÇOMÜ Çanakkale Meslek Yüksekokulu ÇMYO Büro Yönetimi ve Sekreterlik Programı Öğretim Görevlisi Cumhur Erdönmez, telefonda konuşurken sesin hoş ve cana yakın olması, ne çok ağır ne de çok aceleci konuşulması ve yapmacık kelimelerden kaçınılması gerektiğini söyledi. 
     Erdönmez, AA muhabirine yaptığı açıklamada, pek çok deneyimli yöneticinin bile bazı zamanlar telefonda konuşurken çekindiğini belirterek, bu fobiyi yenmek için oldukça basit kurallar olduğunu bildirdi. 
     Erdönmez, ''Bunun yolu, konuşmayı önceden planlamak, söyleneceklerin pratiğini yapmak ve sonra numaraları tuşlamaktan geçiyor. 'Merhaba' denildikten sonra, konuşulan kişinin adı öğrenilip bir yere not edilmelidir. Konuşmalarda asla kaba, sabırsız ve ısrarcı olunmaması gerekir. Neden aradığımız ve kiminle görüşmek istediğimiz belirtilmelidir'' dedi. 
     Telefonda randevu almanın da bazı püf noktaları bulunduğuna işaret eden Erdönmez, şöyle konuştu 
     ''Önemli olan, telefonda konuşma stratejisini öğrendikten sonra iyi kullanabilmektir. Telefonda iş başvurusu yapmak için öncelikle işe almaya yetkili kişiye ulaşılmalıdır. Konuşma yapılacak kişinin adı bilinmiyorsa öğrenilmeye çalışılmalıdır. Bir görüşme için 3 kez istekte bulunulmalıdır. İlgili kişi görüşme yapmayı kabul ederse uygun gün ve saat belirlenmelidir.'' Telefonda açık konuşulması gerektiğini vurgulayan Erdönmez, ''Telefon görüşmeleri tıpkı bir bütçe hazırlamak gibi dikkatli ve etkili kullanmaya bağlıdır. Birisiyle görüşürken ismiyle hitap edilmesi gerekir. Karşıdaki kişide güven uyandırılmalıdır. Telefonda görüşürken başka şeylerle ilgilenilmemesi gerekir'' diye konuştu. 
     Telefon görüşmelerinin bazı incelikler gerektirdiğini ifade eden Erdönmez, şunları kaydetti 
     ''Ses, hoş ve cana yakın, zorlanmadan duyulabilecek normal tonda olmalıdır. Ne çok ağır ne de çok aceleci konuşulmalıdır. Çok kısa, yetersiz ve kaba yanıtlar verilmemelidir. Telefon uzun süre çalmamalıdır. Mikrofona 2 santimetre mesafeden, anlaşılır biçimde konuşulmalıdır. Şekerim, güzelim, canım gibi yapmacık kelimelerden kaçınılmalıdır. Karşı taraf kapatmadan telefon kapatılmamalıdır.'' 
     
</TEXT>
</DOC>
