<DOC>
<DOCNO> 300617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonspo09.html </URL>
<DATE> 2004/12/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ligde "artı 90 dakika" golleri... 
</HEADLINE>
<TEXT>

     Birinci Süper Futbol Ligi'nde 2004-2005 sezonunun ilk yarısında hakemlerin maçta kaybolan süreyi oynattığı uzatma bölümlerinde toplam 18 gol atıldı. 
     Akçaabat Sebatsporlu Orhan Kaynak, Trabzonspor ve Beşiktaş maçlarında bu bölümde birer kez fileleri havalandırırken, uzatma bölümünde atılan goller sonucunda Fenerbahçe, Ankaragücü ve Konyaspor 2'şer, Gaziantepspor ve Büyükşehir Belediyesi Ankaraspor 1'er puan kazandı, Gençlerbirliği ve Malatyaspor ise 2'şer puan yitirdi. 
     Gaziantepsporlu Mehmet Polat, Büyükşehir Belediyesi Ankaraspor maçında, Galatasaraylı Orhan Ak, Akçaabat Sebatspor maçında, Fenerbahçeli Marcio Ferreira Nobre de Konyaspor maçında, 90 artı 4. dakikalarında takımları adına golle buluşan isimler oldular. 
     Bu arada, Gençlerbirliği'nden El Saka'nın Konyaspor maçında 90 artı 1. dakikada kendi kalesine attığı gol sonucu başkent ekibi sahadan 3-2 yenik ayrıldı. 
     
</TEXT>
</DOC>
