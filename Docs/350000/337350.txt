<DOC>
<DOCNO> 337350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/soneko12.html </URL>
<DATE> 2005/04/27/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Morgan Stanley, Garanti için yatırımcılarla temasa başladı 
</HEADLINE>
<TEXT>

     Garanti Bankası ile ilgili ortaklık, işbirliği hisse alım ve satımıyla ilgili olasılıkları değerlendirmek amacıyla Doğuş Holding tarafından yetkilendirilen Morgan Stanley ile aynı amaçla Tansaş için görevlendirilen ABNAmro’nun yatırımcılarla temaslara başladığı açıklandı. 
     Doğuş Holding, İMKB’ye gönderdiği iki ayrı açıklamada Garanti Bankası ve Tansaş’la ilgili gelişmeler hakkında bilgi verdi. Açıklamada, Holding’in ana hissedarı olduğu Garanti Bankası A.Ş’deki hisseleriyle ile ilgili, bankacılık sektöründeki muhtemel ortaklık, işbirliği, hisse alım ve satışı gibi olasılıkların tesbiti ve değerlendirilmesi amacıyla yetkilendirilen yatırım bankası Morgan Stanley and Co. Limited tarafında yatırımcılarla temaslara başlandığı belirtildi. 
     Bu temasların Garanti Bankası’na ait bilgilerin paylaşımı, gerektiğinde Garanti Bankası içinde tetkik ve incelemelerde bulunulması ve bu sürecin gerektirdiği diğer aşamaları içereceği belirtildi. 
     Tansaş’la ilgili açıklamada ise Doğuş Holding’in doğrudan kendisine ve grup bünyesindeki diğer şirketlerde bulunan Tansaş Perakende Mağazacılık Ticaret A.Ş. hisseleri ile ilgili, gıda perakendeciliği sektöründe ortaklık, işbirliği, hisse satışı gibi olasılıkların tesbiti ve değerlendirilmesi amacıyla yetkilendirilen yatırım bankası ABN Amro Corporate Finance Ltd.’nin potansiyel yatırımcılarla temaslara başladığı ifade edildi. 
     
</TEXT>
</DOC>
