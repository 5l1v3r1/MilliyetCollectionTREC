<DOC>
<DOCNO> 328041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/yazar/akyol.html </URL>
<DATE> 2005/03/29/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kadın ve İslam 
</HEADLINE>
<TEXT>


İSLAM dünyasında kadın eşitliği fikri artık dindar çevrelerde de yayılıyor. Bunlar, gerekçelerini "Dışarıdan" değil, "İslamiyetin içinden" getiriyor. 
Son iki 'uç' örnek... Amerika'da ilahiyat profesörü Bayan Amina Vedut imam olarak cuma namazı kıldırdı. Yüzünde dindarlığın 'vecd' ifadesi görülen tesettürlü bir hanım, "Kuran'da böyle bir yasak yok" diyor. 
Onu "Mekke'de Tek Başına" kitabının yazarı kadın gazeteci Asra Numani takip etti. Numani kitabında, küçük oğlu Şibli'yi yanına alarak "tek başına" hacca gitmesini anlatıyor. 
Numani din büyüğü dört kadından ilham aldığını yazıyor Hz. Havva "günah ve iğfal"in ne olduğunu, Hz. Hacer de "çöl ortasında tek başına bırakılan bir annenin, bir kadının cesaretini" öğretiyor. Hz. Hatice "ilk hayırsever örneği ve Müslüman kadının kendi kaderini tayin etme hakkının öncüsü"dür. Hz. Ayşe ise, "İslamın ilk kadın ilahiyatçısı..." 
Numani, onların ruhaniyetini hep yanında hissetmiş, hacda "tek başınalık," yalnızlık duygusuna kapılmamış. 
Bu, Numani'ye daha bir İslam vecd vermiş, şimdi tesettürlü, böyle bir İslami anlayış için çalışıyor. 
Bunlar "dinsiz" mi, "gerici" mi İkisi de değil 

EVET, bu ikisi fevkalade istisnai, uç örnekler... Fakat başka açılımlar da var. Türkiye'de kadınların kendiliğinden, erkeklerle saf tutarak cenaze namazı kılması... Cuma namazına gitmek istemeleri... Tesettürlü kadınların artık "evde oturmak" değil, ceberrut yasakları aşabilirlerse, erkeklerle eşit statüde kamu hayatına katılmak istemeleri... 
Türkiye'de tesettürlü bir ilahiyatçı kadın, Hidayet Şefkati Tuksal, İslami gerekçelerle kadın eşitliği fikrinin öncülüğünü yapıyor. 
İlahiyat bilginlerinin çıkardığı "İslamiyat" dergisi "Kadın özel sayısı" yayımlıyor, ilahiyatçı Fatma Köksal "Müçtehitlerin Kadın Aleyhine Taraflı Tutumlarının Sebepleri" konulu ilm bir makale yazıyor. 
Hadis bilgini Prof. Mehmet Sofuoğlu, bırakın kadının "yarım" sayılmasını, günümüzde kadınlara erkekten daha fazla miras hissesi verilmesinin Kuran'daki adalet prensibine daha uygun olacağını, yani bu tür hükümlerin sosyal şartlara ve zamana göre şekillendiğini belirtiyor. 
Yeni ilmihal kitapları kadına daha eşitlikçi bakıyor. 
Irak'ta Ayetullah Sistani, kadının ekonomik ve siyasi bakımdan "kocasından bağımsız" olduğuna dair fetva yayımlıyor 

BÜTÜN bunlar genel bir temayülün dışavurumları... Mehmet Akif'in deyimiyle "asrın idraki", İslamı yeniden yorumluyor doğrusuyla yanlışıyla yeni anlayışlar ortaya çıkıyor. 
Peygamberimizden sonra da karşılaşılan çok farklı sosyal şartlar çok farklı anlayışlara sebep olmuş, bunların zamanla 'sistemleştirilmesi' ile mezhepler oluşmuştu. 
Şimdi ekonomik ve sosyal şartlar geçmişin her devrinden çok farklıdır. Eğitim ve bireyleşme "benlik" bilincini, bu arada "kadınlık" bilincini güçlendiriyor dindarlar bunu inandıkları dinde de arıyorlar. Din metinlerden geçmiş nesillerin çıkarmadığı yorumları çıkarıyorlar, dinin özünü koruyarak tabii... 
Bu değişim dinamiğini görmemek ve dindarlığa h l "ortaçağ" damgası vurmak, resmi ideolojinin paranoyasıdır. Aynı şekilde değişimi görmemek ve kadın konusunda eski fakihlerin erkek egemen yorumlarını din sanmak da bağnazlıktır. 



</TEXT>
</DOC>
