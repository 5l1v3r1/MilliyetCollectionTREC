<DOC>
<DOCNO> 300812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/yasam/yas04.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Şarlo'yu bile fişlemişlerdi" 
</HEADLINE>
<TEXT>


İstihbarat arşivlerinden çıkan 'Türk düşünür fotoğrafları' tartışmasında Bakan Mumcu, bu örneği verdi 

YILDIZ YAZICIOĞLU Ankara 

Şair Necip Fazıl Kısakürek anısına hazırlanan kitap ve fotoğraf sergisi, istihbarat birimlerince çekilmiş sanatçı, şair ve yazarların fotoğraflarının yayımlanması tartışmasını başlatmıştı. Bu konuda son sözü Başbakan Erdoğan söyleyecek. 
Kültür ve Turizm Bakanı Erkan Mumcu, geçen hafta Devlet Resim ve Heykel Müzesi'nde düzenlenen törende, Kısakürek'in bazı fotoğraflarını Milli İstihbarat Teşkilatı'ndan MİT aldıklarını açıklamıştı. 
Mumcu, Soğuk Savaş döneminde birçok ülkede bu tür işlemler yapıldığını, Türkiye'de de bazı sanat ve düşün adamları hakkında tahkikat ve fişleme yoluna gidildiğini belirtti. Mumcu, 1950'lerde ABD'de bir komisyonun, Charlie Chaplin gibi Hollywood yıldızları için 'komünist' soruşturması açtığını anımsattı. 

'Sıcak bakarlar' 
Kısakürek örneğinde olduğu gibi, istihbarat kurumlarından yeri geldikçe yararlanabileceklerini kaydeden Mumcu, bu birimlere 'Elinizde başka fotoğraflar var mı ' diye sormadıklarını ifade etti. 
Mumcu, devlet arşivlerindeki fotoğraflar konusunda Başbakan Recep Tayyip Erdoğan ve İçişleri Bakanı Abdülkadir Aksu ile görüşeceğini de belirterek, "Konuya sıcak yaklaşacaklarını düşünüyorum, ancak herhangi bir nedenle fotoğraf gibi özel bilgileri arşivlerden çıkarmak mümkün olmazsa sözlerim taahhüt anlamına gelmesin" dedi. 




</TEXT>
</DOC>
