<DOC>
<DOCNO> 303256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/spor/spo15.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Sırada Nouma var 

BEŞİKTAŞ'TAN Kaan Dobra, Kocaeli'den Ali Eren, Denizli'den Serdal ve Trabzon'dan Ali Şen ile anlaşan Akçaabat Sebatspor, gözünü Pascal Nouma'ya çevirdi. Teknik Direktör Güvenç Kurtar, "Bizde çok iyi iş yapar. Gece hayatını da ben çözerim" dedi. Başkan Veli Sezgin ise, "Hemen hemen tüm konularda anlaştık" diye konuştu. Augustine'den vazgeçen yönetim, Malatya'dan Yunus'tan yanıt bekliyor. 

Tüzün Azerbaycan'da 

RASİM Kara ve Oktay Derelioğlu'nun ardından Serpil Hamdi Tüzün de Azerbaycan'a transfer oldu. Azerbaycan Süper Ligi'nde mücadele eden Karabağ Kulübü'nde Özkaynak Düzeni'nin başına getirilen Tüzün'ün önümüzdeki günlerde 2.5 yıllık sözleşmeye imza atacağı öğrenildi. 

Konya yol gözlüyor 

KONYASPOR Başkan Yardımcısı Bahattin Karapınar, prensipte anlaştıkları Beşiktaşlı Ronaldo'nun hafta sonu kampa katılmasını beklediklerini söyledi. Ceyhun ve Alper'i renklere bağladıklarını hatırlatan Karapınar, Baliç'e de yarın Belek'te imza attıracaklarını açıkladı. Başkan Yardımcısı, "Galatasaraylı Suat'la da görüşüyoruz. Çok can yakacağız" dedi. 

İstvan ısrarı 

ANTALYA'DA bugün işbaşı yapacak olan Çaykur Rizespor'da, Macaristan'ın Vasas takımında forma giyen golcü İstvan'ın ismi yeniden gündeme geldi. Teknik Direktör Rıza Çalımbay'ın bu oyuncuyu ısrarla istediği bildirildi. Yeşil - Mavililer, bugün yeni transfer Ferenczi ile 6 ayı opsiyonlu, 1.5 yıllık sözleşme yapacak. 

'İlhan hazır değil' 

ALMANYA 1. Futbol Ligi takımlarından Hertha Berlin'in Kulüp Menajeri Dieter Hoeness, idmanlara çıkan milli futbolcu İlhan Mansız'ın takıma insani olarak hazır olduğunu, ancak sportif olarak hazır olmadığını söyledi. Hoeness, "İlhan hakkındaki kararımızı ay sonunda vereceğiz" dedi. 

'Futbol Şans'ını kaybetti 

SPOR Toto Genel Müdürlüğü, "Futbol Şans" oyununu fazla ilgi çekmemesi nedeniyle kaldırdı. Futbol Şans yerine daha dinamik ve farklı oyun seçeneklerinin sporseverlerin beğenisine sunulacağı bildirildi. Spor Toto'da kolon ücreti 50 Yeni Kuruş, İddaa oyununda ise 1 YTL olarak yeniden belirlendi. 

Çetin imzalıyor 

DİYARBAKIRSPOR'DA sözleşmesi feshedilen Ümit Kayıhan'ın yerine getirilen Oğuz Çetin bugün kendisini Yeşil - Kırmızılı renklere bağlayan imzayı atacak. Kulüp Menajeri İsmet Yılmaz, "Çetin ile 6 aylık resmi sözleşme yapacağız" dedi. Diyarbakırsporlu futbolcular, ikinci yarı kamp çalışmaları için bugün Belek'te toplanacak. 

Fatih sahaya indi 

FENERBAHÇE'NİN sözleşmesini fesh etmesinin ardından Alman 1. Lig'den Bochum'a transfer olan Fatih Akyel dün yeni takımı ilk idmanına çıktı. 2007 yılına kadar Bochum'la sözleşme imzalayan milli futbolcu, takımının ikinci yarı için yaptığı ilk antrenmanında hazır bulundu. 

Vidin Göre vefat etti 

FENERBAHÇE'NİN eski futbolcularından, Divan Kurulu ve kongre üyesi Vidin Göre, yaşama gözlerini yumdu. Göre, bugün öğlenden sonra Erenköy Galip Paşa Camii'nde kılınacak cenaze namazını müteakip toprağa verilecek. 


</TEXT>
</DOC>
