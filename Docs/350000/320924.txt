<DOC>
<DOCNO> 320924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/siyaset/axsiy02.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aşiretim koruyor' 
</HEADLINE>
<TEXT>


İhracı istenen eski disiplin kurulu üyesi Baba, "Tehdit ediliyorum. Bir şey olursa, sorumluluk Baykal'ındır" dedi 

ANKARA Milliyet 


CHP Yüksek Disiplin Kurulu YDK Üyesi Ergün Aydoğan'a, Mustafa Sarıgül lehine oy kullanması için rüşvet vermekle suçlanan ve partiden kesin ihracı istenen eski kurul üyeleri Engin Baba ve Cafer Dursun, Deniz Baykal'a ağır suçlamalar yöneltti. Tehdit aldığını, aşireti tarafından korunduğunu belirten Baba, "Bana bir şey olursa, sorumluluk Baykal'ındır" dedi. 
YDK, Baba ve Dursun hakkındaki kesin ihraç istemini görüşmek üzere dün Genel Merkez'de toplandı. Baba, "Kınama cezası alan milletvekillerinin kim olduğunu bile açıklamıyorlar. CHP oldu KGB" diye konuştu. Dursun, eski YDK Başkanı'yla yaptıkları görüşmelere ilişkin olduğunu iddia ettiği bant kayıtlarını gazetecilere dinletti ve disketi basına dağıttı. Dursun ve Baba, Baykal'ın "partiden ihraç edilmesi talebiyle" genel sekreterliğe dilekçe verdi. 


</TEXT>
</DOC>
