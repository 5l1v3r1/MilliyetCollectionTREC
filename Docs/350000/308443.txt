<DOC>
<DOCNO> 308443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/soneko02.html </URL>
<DATE> 2005/01/22/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İnternetten yemek siparişi tuttu... 
</HEADLINE>
<TEXT>

     İnternetten yemek siparişi alan ''yemeksepeti.com''un hizmet verdiği kişi sayısının günde 5 bine ulaştığı bildirildi. 
     Yemeksepeti.com Genel Müdürü Nevzat Aydın, aldıkları siparişlerin 2004 yılında yüzde 100 artış gösterdiğini söyledi. 
     Artışı ekonomideki düzelmenin yanı sıra internet kullanımının yaygınlaşmasına da bağlayan Aydın, ''İnternet kullanımı arttıkça online sitelerin kullanımı da artacak' dedi. 
     Çalışan insanların, öğle ve akşam yemekleri için pratik ve kaliteli çözümler aradığını ifade eden Aydın, ''Yüzlerce restoranın bir arada görebildiği, hepsinin mönülerinin incelenebildiği, fiyatlarda karşılaştırma fırsatı bulunan ve on binlerce yemek arasından tercih yapılabilen sitemiz, çalışan insana bu anlamda son derece pratik bir çözüm yolu sunuyor'' diye konuştu. 
     Verilen bilgiye göre, 2000 yılında kurulan ve merkezi İstanbul'da bulunan yemeksepeti.com, Ankara ve İzmir'de de hizmet veriyor. Yemeksepeti.com'un anlaşmalı olduğu restoran sayısı 650'ye, aldığı toplam sipariş sayısı 700 binin üzerine çıktı. Sitenin günlük ortalama yemek servisi verdiği kişi sayısı da 5 bine ulaştı. 
     2004 cirosu yaklaşık 5 milyon dolar, kayıtlı üye sayısı 80 bin olan Yemeksepeti.com'da dünya ve Türk mutfağından binlerce yemek seçeneği sunuluyor. 
     
     SİPARİŞLERDE PİZZA İLK SIRADA 
     Siparişler ağırlıklı olarak iş merkezlerinin yoğun olduğu ve internetin yaygın kullanıldığı bölgelerden geliyor. 
     İstanbul Avrupa Yakası'nda, Mecidiyeköy'den başlayıp Maslak'ta sonlanan Büyükdere Caddesi ve çevresi, Teşvikiye, Nişantaşı, Beşiktaş, Ulus, Akatlar, Etiler, Anadolu Yakası'nda ise Bağdat Caddesi ve çevresi ile Kadıköy yoğun paket servis talep edilen semtleri oluşturuyor. Ankara'da yoğun sipariş gelen yerler ise Çankaya, Gaziosmanpaşa, Kızılay, Bahçelievler, ODTÜ ve Bilkent. 
     Hafta sonları veya maç akşamları daha çok pizza tercih edilirken, diğer günlerde kebap ağırlıklı yemekler ilk sırayı alıyor. Siparişler öğle ve akşam yemeği saatlerinde yoğunlaşırken, sabah kahvaltısı için börek siparişi ve gece geç saatte dürüm siparişi verenler de mevcut. 
     Siparişlerin dağılımında pizza yüzde 33.63, kebap ve Türk mutfağı yüzde 27.27, fast food ve sandviç yüzde 13.14, Uzakdoğu mutfağı da yüzde 8.96 pay alıyor. 
     
</TEXT>
</DOC>
