<DOC>
<DOCNO> 341310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sontur10.html </URL>
<DATE> 2005/05/10/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Evden kaçan kız kardeşini ve evli sevgilisini yolda yakalayıp vurdu... 
</HEADLINE>
<TEXT>

     Şahismail GEZGİNCİ DHA 

ELAZIĞ'ın Maden İlçesi'nde 30 yaşındaki Devlet Yılmaz, Gaziantep'teki evlerinden kaçan kız kardeşi 27 yaşındaki Adviye Yılmaz ile başkasıyla evli olan sevgilisi 31 yaşındaki Kadir Çelen'i pompalı tüfekle öldürdü. Cinayetlerin ardından jandarmaya teslim olan Devlet Yılmaz, Namusumuzu temizledim dedi. Devlet Yılmaz'ın Kadir Çelen'in kardeşini öldürdüğü gerekçesiyle de arandığı belirtildi. 
     Olay dün gece, Maden İlçesi yakınlarındaki Soğuksu Dinlenme Tesisleri'nde meydana geldi. Nikahsız olarak bir başkasıyla yaşayan Adviye Yılmaz, evli ve iki çocuk babası sevgilisi Kadir Çelen'le birlikte yaşamak istedi. Yılmaz Ailesi'nin bu ilişkiye karşı çıkması nedeniyle Adviye Yılmaz ve Kadir Çelen birlikte kaçma kararı aldı. Dün sabah Gaziantep'ten Kadir Çelen'in 27 PS 978 plakalı otomobil ile kentten ayrılan Çelen ve Adviye Yılmaz, Maden İlçesi yakınlarındaki Soğuksu Dinlenme Tesisleri'nde mola verdi. 
     Sevgililer, burada kendilerini 31 TS 971 plakalı otomobiliyle takip eden Adviye Yılmaz'ın ağabeyi Devlet Yılmaz'ı karşılarında gördü. Devlet Yılmaz, otomobilinin bagajından çıkarttığı pompalı tüfeği kardeşine ve Çelen'e doğrulttu. Bu sırada tesiste görevli kişiler, Yılmaz'a engel olmak istedi. Yılmaz da Kimse karışmasın. Bu bir namus meselesi. Namusumuzu temizlemem lazımö dedikten sonra önce kız kardeşine, sonra Çelen'e ateş etti. Adviye Yılmaz ve Kadir Çelen, olay yerinde yaşamını yitirdi. 
     Olay yerinden otomobiliyle kaçan Devlet Yılmaz ise sabah saatlerinde Maden İlçe Emniyet Müdürlüğü'ne giderek suç aleti tüfekle birlikte teslim oldu. Yılmaz'ın ifadesinde, Pişman değilim. Namusumuzu temizledimö dediği öğrenildi. Polis tarafından sorgulanan Yılmaz, daha sonra adliyeye sevk edilecek. 
     Öte yandan Devlet Yılmaz'ın 15 gün önce de Gaziantep'te Kadir Çelen'in kardeşini öldürdüğü gerekçesiyle arandığı bildirildi. 
     
</TEXT>
</DOC>
