<DOC>
<DOCNO> 306682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/spor/spo15.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Denizli galip 

İRAN'DA Mustafa Denizli'nin çalıştırdığı Pas, deplasmanda Peykam'ı 2-0 yendi. Denizli ikinci sınavından da galip ayrılırken, 16 takımlı ligde son sırada yer alan Peykam engeli Cevad Nekunam'ın iki penaltı golüyle geçildi. 

Emre esprisi 

İTALYA'DA İnter'in hocası Roberto Mancini, Emre Belözoğlu'dan övgüyle söz etti. Mancini, "Önemli bir eleman, klas futbolcu. Her şeyi gayet iyi yapıyor. Tabii ki boyu küçük olduğu için topa kafayla vurabilmek hariç" dedi. 

Tokat sahnede 

GEÇEN yıl dernek seçimlerindeki olaylar nedeniyle MHK ile arası açılan Metin Tokat, yedi ay sonra maç yönetti. Mersin'deki seminere katılarak geri adım atan Tokat, Ankara İl Hakem Kurulu'nun belirlediği Köy Hizmetleri - Pursaklar amatör maçında düdük çaldı. 

Şuuru kapalı 

BASKETBOL Federasyonu eski Başkanı Osman Solakoğlu'nun sağlık durumu ciddiyetini koruyor. Kalp yetmezliği nedeniyle Memorial Hastanesi'nde tedaviye alınan Solakoğlu halen yoğun bakımda tutuluyor. 

14. etap Vatanen'in 

GELENEKSEL Dakar Rallisi'nde 14. etap, Finli sürücü Ari Vatanen'in zaferiyle sona ererken, genel klasmanda Fransız Stephane Peterhansel 49.46.23 ile birinciliğini korudu. Motosiklette ise Fransız Cyril Desperes 44.30.59 ile liderliğini devam ettirdi. 

Alania soyuldu 

RUSYA Ligi'nde ter döken Alania Vladikavkaz'ın paralarını taşıyan araç, üç silahlı hırsız tarafından soyuldu. Aylardır oyuncularına maaş ödeyemeyen kulübün 140 bin dolarının çalındığı açıklandı. 

Irkçılığa hayır 

HOLLANDA 
Milli Takımı, futbolda artan ırkçılık olaylarına tepki olarak, 9 Şubat'taki İngiltere maçına özel formayla çıkacak. Siyah renkli formanın üzerinde "Irkçılığa karşıyız" yazacağı öğrenildi. 


</TEXT>
</DOC>
