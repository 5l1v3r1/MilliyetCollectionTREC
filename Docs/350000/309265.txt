<DOC>
<DOCNO> 309265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonspo27.html </URL>
<DATE> 2005/01/25/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Kocaelispor'da Serdar Topraktepe kadro dışı bırakıldı 
</HEADLINE>
<TEXT>

     İkinci Futbol Ligi A Kategorisi'nde hafta sonunda deplasmanda Altay ile yapacağı maçın hazırlıklarını sürdüren Kocaelispor'da, Serdar Topraktepe'nin süresiz kadro dışı bırakıldığı bildirildi. 
     Teknik direktör Bahri Kaya, KEV Sefa Sirmen Tesisleri'nde düzenlediği basın toplantısında, disiplinsiz davranışları gerekçesiyle Serdar Topraktepe'yi süresiz kadro dışı bıraktığını söyledi. 
     Kaya, Serdar'ın 23 Ocak Pazar günü Yalovaspor ile yapılan hazırlık maçının akşamında, kulüp futbol şubesi sorumlusu Medet Yıldız'ı arayarak kampa çağırdığını ve para konusunu dile getirdiğini belirterek, bu disiplinsizliğin affedilemez olduğunu kaydetti. 
     Futbolcuların alacaklarını istemesi kadar doğal bir davranış olamayacağını ifade eden Kaya, şöyle konuştu 
     ''Kocaelispor büyük bir markadır. Bu yüzden takımda ben dahil hiç kimse yönetim kurulunun üstünde olamaz. Serdar'ın, disiplinsiz davranışından dolayı yönetim kuruluyla birlikte hareket ederek futbolcunun süresiz kadro dışı kalmasını uygun gördük.'' Ali Eren'in de Serdar'ın kadro dışı kalması kararının ardından takımdan ayrıldığını dile getiren Kaya, ''En formda olduğu dönemden geçen futbolcunun takıma geri dönmesi arzusundayım, ancak 2 futbolcunun da menajerinin aynı olması ilişkilerimizi tıkıyor. Artık bizimle çalışmak isteyenlerle önümüze bakacağız'' diye konuştu. 
     
</TEXT>
</DOC>
