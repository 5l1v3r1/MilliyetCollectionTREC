<DOC>
<DOCNO> 327118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur08.html </URL>
<DATE> 2005/03/25/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Özel Irmak Lisesi'nde yangın çıktı 
</HEADLINE>
<TEXT>

     Kadıköy'de özel bir lisede yangın çıktı. 
     Alınan bilgiye göre, Özel Irmak İlköğretim Okulu binası ile yan yana bulunan Özel Irmak Lisesi'nin en üst katında, yangın başladı. 
     Yangın kısa sürede binanın çatısına sıçrarken, binada eğitim gören lise öğrencileri ise ilköğretim okulu binasına alındı. Yangın çıktığını duyan bazı öğrenci velileri ise okula geldi ve çocuklarını alarak buradan ayrılmaya başladı. 
     Özel Irmak Okulları Müdürü Nilgün Akalın, söndürülen yangının lise binasının tonoz katında kullanılmayan depo kısmında klimadan çıktığını bildirdi. 
     Okulda yangın olayını takip eden basın mensuplarına yazılı açıklama gönderen Müdür Akalın, saat 09.10 sıralarında okulun lise binasının tonoz katında kullanılmayan depo kısmında klimadan çıkan ufak çaplı yangının, saat 09.20 itibariyle okul personeli tarafından kontrol altına alındığını belirtti. 
     Akalın, daha sonra itfaiye ekipleri tarafından söndürülen yangına ilişkin soğutma işlemlerinin tamamlandığını kaydetti. 
     Nilgün Akalın, ayrıca daha önce periyodik olarak yapılan tatbikatlar sayesinde öğrencilerin 2 dakikada binayı boşalttıklarını ve hiç kimse zarar görmeden olayın kapandığını sözlerine ekledi. 
     Bu arada itfaiyenin yangının çıkış nedenine ilişkin olay yerindeki çalışmaları sürüyor. 
     Yangından dolayı bazı öğrenciler velileri tarafından okuldan alındı, bazıları da servisleri ile evlerine gönderiliyor. 
     
</TEXT>
</DOC>
