<DOC>
<DOCNO> 314057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun18.html </URL>
<DATE> 2005/02/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Rumlar ve Türkler neden 'karşı' tarafa geçiyor 
</HEADLINE>
<TEXT>

     Oshan SABIRLI DHA 

      KIBRIS'ta sınırların karşılıklı geçişlere açıldığı 23 Nisan 2003 tarihi sonrasında, Ada'nın 2 tarafından 30 yıldır görülmeyen bir insan trafiği yaşanıyor. Binlerce Türk özellikle çalışmak için Güney Kıbrıs'a geçerken, Rumlar'da kendi taraflarında yasak olan kumara 'doyabilmek' için KKTC'ye akın ediyor. 
     
     TÜRKLERİN DERDİ EKMEK PARASI 
     Güney Kıbrıs'a çalışmak amacıyla giden Kıbrıslı Türklerin Rum tarafına geçişleri özellikle sabah saatlerinde yoğunlaşıyor. Güney Kıbrıs'ta örgütlü işçi sendikası SEK'e göre yaklaşık 10 bin Kıbrıslı Türk işçi Güney'de çalışıyor. Bu işçilerin yaklaşık 4 bin 321'i sigortalı olarak gözüküyor. 
     
     "KUZEY'İ SEVİYORUM ÇÜNKÜ KUMAR VAR'' 
     Kıbrıslı Rumların Kuzey'e geçişleri ise Türklerin aksine akşam saatlerinde yoğunluk kazanıyor. Saat 22 00 dolaylarında geçiş noktasında uzun araba kuyrukları oluşturan Rumlar sabah saatlerinde Güney Kıbrıs'a geri dönüyor. Güney Kıbrıs'ta kumar oynamanın yasak olması nedeni ile Rumlar Kuzey Kıbrıs'ı tercih ediyor. Bazı Rumlar her fırsatta kuzeyi sevdiklerini, çünkü Kuzey Kıbrıs'ta kumar oynayabildiklerini söylüyorlar. 
     
     RUMLARA ÖZEL HİZMET 
     Rumlar sınırların açıldığı 23 Nisan 2003 tarihi öncesinde özel tekne kumar turizmi sayesinde kumar 'ihtiyaçlarını' gideriyordu. Kuzey Kıbrıs'ta ise kumarhaneler çok önemli bir iş sektörü oluşturuyor. KKTC'de halen 20'si aktif konumda toplam 23 kumarhane bulunuyor. Rumların 'ballı müşteri' olduğunu düşünen işletmeciler Rumlara özel hizmetler de geliştiriyor. Daha fazla Rum müşteri çekebilmek için kumarhaneler özel eğlence programları düzenlerken, bedava ve sınırsız yemek, içki ve sigara veriliyor. Ayrıca eğlence programlarına Rum ve Yunanlıların yakından tanıdığı ve sevdiği isimler de dahil ediliyor. 
     
     TÜRK KUMARHANELERİNDE RUMCA BROŞÜR 
     Kuzey Kıbrıs kumarhaneleri Rum müşterilerine Rumca hazırlattığı broşürlerle bilgi veriyor ve şans diliyor. Broşürlerde "Unutamayacağınız anlar, mükemmel servis, sıcak atmosfer, özel kolaylıklar" şeklinde notlarla Rum müşterilere kumarhaneler tanıtılıyor. "Broşürlerde iyi şanslar, sizi bekliyoruz" notu da bulunuyor. Broşürlerde ayrıca kaybedenlere özel kolaylıklar yapıldığının altı çiziliyor. Kumarda 500 Kıbrıs Lirası 1500 YTL kaybeden müşterilere yüzde 20 indirim yapılıyor. 
     
</TEXT>
</DOC>
