<DOC>
<DOCNO> 309928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonsiy14.html </URL>
<DATE> 2005/01/27/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Kerkük konusunda ortak hassasiyet 
</HEADLINE>
<TEXT>

     Genelkurmay İkinci Başkanı İlker Başbuğ ile Dışişleri Bakanı Abdullah Gül'ün Kerkük konusundaki hassasiyetlerini açıklamasının ardından bir açıklama da Başbakan Recep Tayyip Erdoğan'dan geldi. 
     Davos'a hareketinden önce açıklama yapan Erdoğan, Irak seçimleri öncesinde, Kerkük'le ilgili hassasiyetlerini ABD'ye bildirdiklerini belirterek, "Kerkük'te atılacak yanlış bir adım, barışı olumsuz etkiler. Bu yanlışa müsaade edenler, faturasını da ödemek zorunda kalır" dedi. 
     "Kerkükle ilgili hassasiyetimizi herkes biliyor" diyen Başbakan Erdoğan, "olumsuz bir yapılanmaya BM, ABD ve diğer koalisyon güçleri asla müsaade etmemelidir" diye konuştu. 
     
     Gül, Kerkük hassasiyetini yineledi 
     Kerkük’teki özel statünün korunması gerektiğini vurgulayan Dışişleri Bakanı Abdullah Gül de, durumun sadece Türkiye’yi değil, herkesi kaygılandırdığını belirtti. 
     Gül, Saddam döneminde yerlerinden edilenlerin geri dönmesi uluslararası anlaşmalarla zaten kabul edilmiştir. Ancak geri dönenlerin köklerinin iyi araştırılması gerekir. Konunun istismar edilmemeliö dedi. 
     
     Başbuğ "Güvenlik sorunu oluşabilir" 
     Genelkurmay İkinci Başkanı Orgeneral İlker Başbuğ da, Türkiye'nin kaygılarından yola çıkarak, yaklaşan Irak seçimleri öncesinde, Kerkük'e binlerce Kürt'ün seçim için kayıt ettirildiğini ve bu durumun Kerkük'e ilişkin seçim sonuçlarını tartışmalı hale getirebileceğine işaret etti. 
     Aylık basını bilgilendirme toplantısı düzenleyen Başbuğ, Irak'taki tüm gelişmelerin TSK tarafından yakından takip edildiğini vurguladı. Orgeneral Başbuğ, Kerkük'te binlerce Kürt'ün seçim için kayıt ettirilmesinin bölgenin demografik yapısını tehlikeye atacağını ve güvenlik sorunu oluşturacağına dikkat çekti. 
     
     Türkmenlerin nüfusu daha fazla 
     Kerkük'te nüfus hareketlerinin bir iç savaşa dönüşme ihtimaliyle ilgili bir soru üzerine Başbuğ, Kerkük'ün nüfusunu net olarak bilmediklerini ancak daha önceki sayımlarda Türkmenlerin nüfusunun fazla olduğunu vurguladı. 
     Kerkük'te özellikle siyası hakların korunmasına öncelik verildiğinin altını çizen Başbuğ, "şu an için, diplomatik kanallar kullanılarak tehlikeleri iletmekten başka bir hareket tarzımız yoktur. Tam tersi olursa ciddi bir güvenlik sorununa dönüşebilir. Yine de ümidimizi korumamız gerekir" diye konuştu. 
     
</TEXT>
</DOC>
