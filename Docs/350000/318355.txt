<DOC>
<DOCNO> 318355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonyas18.html </URL>
<DATE> 2005/02/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Kournikova'nın evine yüzmeye çalışırken çıplak yakalandı, cezayı aldı 
</HEADLINE>
<TEXT>

     Ünlü tenisçi Anna Kournikova'nın Biscayne koyundaki evine yüzerek ulaşmak isterken çıplak olarak yakalanan 40 yaşındaki William Lepeska'nın sporcuya 30 metreden fazla yaklaşması yasaklandı. 
     Internetteki ''entertainment tonight'' sitesinin haberine göre, Miami'de görülen davada Kournikova'nın evine komşu arazide yakalanan ve çırılçıplak yüzerek tenisçinin evine ulaşmak istediğini, ancak karaya iki ev önce çıktığı için polis tarafından yakalandığını itiraf eden Lepeska, polise mukavemet, güvenlik güçlerine saldırma ve soygun suçlarından 30 yıl ağır hapis istemiyle yargılanıyor. 
     Kournikova, ifadesinde Lepeska'nın kendisine daha önce mektup ve e-mail aracılığıyla da kendisini rahatsız ettiğini söyledi. Bunların kendisini korkuttuğunu ve güvenliğini tehdit ettiğini dile getiren 24 yaşındaki tenisçinin ifadesi dinlendikten sonra yargıç, Lepeska'nın ünlü tenisçiye 30 metreden fazla yaklaşmasının yasaklanmasını kararlaştırdı. 
     Lepeska, Rus tenisçi Anna Kournikova'nın Biscayne koyundaki evine yüzerek ulaşmaya çalışırken 9 Şubat'ta yakalanmıştı. 
     
</TEXT>
</DOC>
