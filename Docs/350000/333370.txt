<DOC>
<DOCNO> 333370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonsiy19.html </URL>
<DATE> 2005/04/14/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
CHP'li Onur Öymen Ermeniler Batı tarafından fazlasıyla şımartıldı 
</HEADLINE>
<TEXT>

     CHP Genel Başkan Yardımcısı Onur Öymen, Ermenilerin batı dünyası tarafından şımartıldığı için tarihi gerçeklere karşı çıkma cesaretini gösterdiklerini belirtti. Öymen, ''Ermeniler başkaları tarafından istismar edildiklerinin farkına varmadıkça gerçekten Türkiye ile Ermenistan arasında bir uzlaşma çok zor olacaktır'' dedi. 
     Öymen, yaptığı yazılı açıklamada, Ermenilerin birinci dünya savaşından beri başka ülkelerin siyasi menfaatlerine alet edildiklerini savunarak, şunları kaydetti 
     ''Kendi arşivlerini açmaktan kaçınan, bilim adamlarının araştırmasına izin vermeyen, bilimden kaçınan bir hükümetin söylediği sözlerin ciddiye alınması mümkün değildir. Önce tarihe saygı göstereceksiniz. Tarihi böyle çarpıtarak, tarihi gerçekleri görmezlikten gelerek, tarihi belgelerin okunmasına, değerlendirmesine fırsat vermeyerek Türkiye aleyhinde kampanya başlatacaksınız ondan sonra da Türkiye'nin açılımlarını elinizin tersiyle iteceksiniz, Türkiye'yi suçlayacaksınız... 
     Ermeniler maalesef batı dünyası tarafından fazlasıyla şımartılmıştır. O nedenle tarihe karşı çıkma cesaretinde bulunuyor, konunun siyasi boyutuyla değerlendirilmesini istiyorlar. Ama şunu bilmeliler ki, konuyu siyasi boyutuyla biz ele alırsak Ermeniler pişman olurlar.'' Ermenilerin başkaları tarafından istismar edildiklerinin farkına varmamaları durumunda Türkiye ile Ermenistan arasında bir uzlaşmanın çok zor olacağını ifade eden Öymen, ''Burada öncülüğü Türkiye'deki Ermenilerin yapması lazım. Türkiye'deki Ermeniler başkaları tarafından istismar edilmeye müsaade etmemelidirler'' dedi. 
     Öymen, ''Ermenilerin tarihe, bilime sırt çeviren tutumlarına karşı tek bir batı ülkesinin bile bir eleştiride bulunmamasının çok anlamlı, üzücü ve Türkiye'ye karşı dostane olmayan bir tavır'' olduğunu kaydetti. 
     
</TEXT>
</DOC>
