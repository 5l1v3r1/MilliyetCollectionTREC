<DOC>
<DOCNO> 341033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sontur43.html </URL>
<DATE> 2005/05/09/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Mersin'de "METEF 2005 FUARI" açıldı... 
</HEADLINE>
<TEXT>

     Mersin’de, 39 okul ve kurumun katılımıyla "Mesleki Teknik Eğitim METEF 2005 Fuarı" açıldı. 
     Mersin Valisi Atila Osmançelebioğlu, Mehmet Serttaş Lisesi’nde düzenlenen fuarın açılışında, "Nitelikli insan gücünün belirleyici unsuru, bilim ve teknolojiyi kullanma kabiliyetine sahip olmak" dedi. 
     Dünyanın ekonomik bir savaşın içinde bulunduğuna dikkat çeken Osmançelebioğlu, "Gelişen ve değişen şartlara süratle adapte olmak, üretimi ön plana çıkarmak ve rekabet gücünü artırmak için, nitelikli insan gücü ile bilim ve teknolojiden yararlanmak şarttır" diye konuştu. 
     Fuarda, öğrencilerin el emeği ve göz nuru ile oluşturdukları çalışmaları sergileme imkanı bulduklarını vurgulayan Osmançelebioğlu, şunları kaydetti 
     "Sergi, öğrencilerimizin yaratıcılığı, araştırma kabiliyeti, bilgi ve becerilerini ortaya koymaktadır. Bizlere düşen görev ise dinamik yapıda olan gençlerimize imkan yaratarak önlerini açmak olmalıdır. Mesleki teknik eğitim, ferdi ve toplumsal gelişmenin sağlanması, ekonomik kalkınmanın desteklenmesi ve ülkemizin geleceği için stratejik önem taşımaktadır." Milli Eğitim Müdür Vekili Muammer Gürbüz de il genelinde faaliyet gösteren mesleki eğitim okulları ile kurumlardaki öğretmen, öğrenci ve kursiyerlerin yıl boyunca yaptıkları ürünlerin sergilendiği fuarla, mesleki teknik eğitim okul ve kurumları arasında işbirliğini sağlamanın amaçlandığını söyledi. 
     Açılışta, Nevit Kodallı Güzel Sanatlar Lisesi öğrencileri müzik dinletisi sundu, Tarsus Yenice Hüseyin Aytürk Çok Programlı Lisesi Halk Oyunları ekipleri de gösterilerde bulundu. 
     Fuar, 13 Mayıs Cuma gününe kadar açık kalacak. 
     
</TEXT>
</DOC>
