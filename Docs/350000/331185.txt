<DOC>
<DOCNO> 331185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonspo17.html </URL>
<DATE> 2005/04/07/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Yıldıray Baştürk formuna kavuşurken İlhan Mansız yeniden sakatlandı... 
</HEADLINE>
<TEXT>

     Almanya Birinci Lig Bundesliga takımlarından Hertha BSC Berlin'de oynayan milli futbolcu Yıldıray Baştürk, Gürcistan-Türkiye maçındaki sakatlığından sonra eski formuna kavuşurken, takım arkadaşı milli futbolcu İlhan Mansız yeniden sakatlandı. 
     Hertha BSC Berlin Teknik Direktörü Falko Götz, Yıldıray'ın formuna kavuşmasından memnun olduğunu belirterek, ''Yıldıray Baştürk, rakip takımlarda sürekli huzursuzluk yaratan bir futbolcu. Sakatlığından sonra formundan fazlaca bir şey kaybettiğini sanmıyorum'' dedi. 
     Yıldıray da gelecek lig maçında mutlaka oynamak istediğini ifade ederek, ''Gücüm biraz eksik. Ancak onun dışında bir sorunum yok. Freiburg'a karşı mutlaka oynamak istiyorum'' diye konuştu. 
     Geçirdiği sakatlıklardan dolayı henüz takımda forma giyemeyen İlhan ise bu kez de antrenman sırasında karın kaslarından sakatlandı. Teknik direktör Götz, İlhan'ın sakatlığıyla ilgili olarak, ''İlhan uzun süre mücadeleci şartlar altında antrenman yapmadı. Bu nedenle vücudu ağır antrenmana tepki gösteriyor'' dedi. 
     İlhan'ın bu sezon hiç bir maçta oynayamayacağı tahmin ediliyor. 
     
</TEXT>
</DOC>
