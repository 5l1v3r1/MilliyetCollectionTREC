<DOC>
<DOCNO> 339735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/siyaset/siy02.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan içini döktü 
</HEADLINE>
<TEXT>


Tartışmayı Bumin'in başlattığını, Arınç'ın da yanlış anlaşıldığını söyleyen Erdoğan, "Aslında bu tür tartışmalara gerek yok" diyerek, Arınç'ı da üstü örtülü eleştirdi 

ABDULLAH KARAKUŞ Ankara 


Başbakan Recep Tayyip Erdoğan, Arınç ile Anayasa Mahkemesi Başkanı Mustafa Bumin arasında yaşanan türban tartışmaları konusundaki görüşlerini AKP Merkez Yürütme Kurulu MYK üyeleriyle paylaştı. Tartışmaların kendisini üzdüğünü ifade eden Erdoğan, "Keşke böyle olmasaydı. Suni gündem yaratılmaya çalışılıyor" dedi. 
Erdoğan, önceki gün gerçekleşen toplantının basına kapalı bölümünde üyelere bu konuyla ilgili tartışmayı uzatacak görüş beyan etmeme talimatı verdi. Erdoğan, "Siz bu tür işlerle uğraşmayın, işinize bakın. Uzatılan her mikrofona konuşmayın. Tartışmanın uzaması bize yarar sağlamaz. Türkiye için daha yapacak çok işimiz var. Bu tür olaylar bizi yavaşlatmamalı" diye konuştu. 

Konu kapatılmalı 
Erdoğan, ilk tartışmayı Bumin'in başlattığını, Arınç'ın yaptığı açıklamaların da yanlış anlaşıldığını vurgulayarak, "Aslında bu tür gerilimlere ve tartışmalara hiç gerek yok" diyerek hem Arınç'ı, hem Bumin'i isim vermeden eleştirdi. Bumin'in siyasi alana girdiğini ve konuyu siyasi polemik haline getirdiğini belirten Erdoğan, bu konunun bir an önce kapatılması gerektiğini söyledi. Birçok MYK üyesi de Arınç'a sahip çıkarak, hiç gerek yokken asıl gerilimi Bumin'in başlattığı üzerinde durdu. 
Bir MYK üyesi de Arınç'ın sözlerinin çarpıtılarak partilerine karşı kullanılmak istendiğini kaydederek, "Bir süredir her nedense yüksek yargı organlarının başkanları emekli olmak üzereyken topluma ya da bir yerlere mesaj vermek için bu tür konuşmalar yapıyor" şeklinde konuştu. 

Türbanlı istemedi 

ANKARA Milliyet 

Başbakan, AKP'li kadınların, kadın kolları başkanının türbanlı olması talebine olumlu yaklaşmadı. Erdoğan, hafta sonu yapılacak kadın kolları kongresi için tercihini yine başı açık bir isimden yana kullandı. Kadın Kolları Başkanı Selma Kavaf'ın çalışmalarından memnun olan Erdoğan, "türbanlı olsun" taleplerine rağmen aynı isimle yola devam etme kararı aldı. Kavaf'ın türbanlı kız kardeşi Sema Ramazanoğlu ise Merkez Yönetim Kurulu üyesi. 
Buna karşın kulislerde son dakikada türbanlı bir ismin aday olabileceği de konuşuluyor. 


</TEXT>
</DOC>
