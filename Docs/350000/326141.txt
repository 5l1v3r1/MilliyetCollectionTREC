<DOC>
<DOCNO> 326141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/yasam/axyas02.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İntikamı acı oldu 
</HEADLINE>
<TEXT>


Evlendikten 5 gün sonra eşinin yaptığı kazada yaralanıp komaya giren Zeynep Öğretmen, 2 yıl sonra boşanmak isteyen eşinden bu sayede rekor tazminat aldı 

TESLİME TOSUN MEHMET KAYHAN YILDIZ Konya 

Hava Pilot Üsteğmen Mehmet Taşdelen ile İlkokul Öğretmeni Zeynep Alagöz, 29 Ocak 2000'de Antalya'da evlendi. Çift, 3 Şubat'ta Taşdelen'in görev yeri Balıkesir'e doğru yola çıktı. Ancak otomobil, bir otobüse arkadan çarptı. Savrulan otomobile, bu kez arkadan gelen Muhammet Kapçı yönetimindeki otobüs çarptı. Taşdelen'in iki kolu kırılırken, Alagöz 49 gün komada kaldı. 
Ilgın Asliye Ceza Mahkemesi, 3 Şubat 2001'de Taşdelen'i 170 YTL, Muhammet Kapçı'yı ise 199 YTL para cezasına çarptırdı. Beynindeki ödem dağıldıkça sağlığına kavuşan Alagöz'ün tedavisi, Bursa ve Ankara'da sürdü. Çift, 2 yıl sonra boşanma aşamasına geldi. 2002'de Üsküdar 1. Aile Mahkemesi'ne başvuran Taşdelen, eşinin kendisine hakaret ettiğini, kıskançlık krizine girdiğini, işyerinden arayıp taciz ettiğini ileri sürdü. Alagöz ise, "Eşim, 'Sen iyileşmeyeceksin' diyerek beni baba evine gönderdi" iddiasında bulundu. 

Otomobiline haciz geldi 
Antalya'da göreve başlayan Alagöz, boşanma davası bitmeden mahkemeye verdiği dilekçede, "Eski eşimden 138 bin YTL maddi, 20 bin YTL de manevi tazminat istiyorum" dedi. Taşdelen'in avukatı, Alagöz'ün aldığı "yüzde 81 işgöremez" raporuna itiraz ederken, Alagöz'ün ailesi de, günlerce hastanede kaldıkları için 10 bin YTL tazminat talebinde bulundu. Kararı 15 Aralık 2004'te açıklayan mahkeme, Taşdelen, Kapçı ve otobüsün sahibi Ethem Kapçı'nın Alagöz'e 135 bin, ailesine de 10 bin YTL ödemesine karar verdi. Yasal faiz ve giderlerle tazminat 488 bin YTL'ye yükseldi. Boşanma davasını sonuçlandıran Üsküdar 1. Aile Mahkemesi de Taşdelen'in Alagöz'e 20 bin YTL tazminat ödemesine karar verdi. Alagöz, bu kararlar üzerine Taşdelen'in maaşının üçte birine, uçuş tazminatlarına ve otomobiline haciz koydurdu. Taşdelen ile diğer borçlular da tazminat kararını Yargıtay'da temyiz etti. 



</TEXT>
</DOC>
