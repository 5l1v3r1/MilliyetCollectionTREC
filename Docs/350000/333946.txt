<DOC>
<DOCNO> 333946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun05.html </URL>
<DATE> 2005/04/16/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Irak'ta Sünni silahlı güçler, en az 60 Şii'yi rehin aldı... 
</HEADLINE>
<TEXT>

     Irak'ın başkenti Bağdat'a çok yakın bir mesafede bulunan Madaen kasabasında kontrolü ele geçiren silahlı Sünni bir grup, 60 kadar Şii'yi rehin aldı. 
     Şii kökenli, adı açıklanmayan bir yetkili Reuters'a yaptığı açıklamada, ''Kasabadan bana telefon edenler, yakınlarının rehin alındığını belirttiler ve hükümetten, rehinelerin kurtarılması için çaba göstermesini istediler'' dedi. 
     Eylemcilerin, Bağdat'ın güneyinde bulunan kasabadaki Şiilerin burayı terk etmemeleri halinde rehineleri öldürmekle tehdit ettikleri kaydedildi. Saldırganların ağır silahlı oldukları, bu yerleşim biriminde hükümete bağlı hiçbir güvenlik gücünün olmadığı kaydedildi. 
     Kasaba sokaklarında araçlarıyla gezen eylemcilerin, hoparlörlerle halka, ''eğer rehineleri canlı istiyorsanız, burayı terk edin'' anonsu yaptıkları belirtildi. 
     
     60 Şİİ REHİNENİN SERBEST BIRAKILMASINA ÇALIŞILIYOR 

     Irak'ta, rehin alınan Şiilerin serbest bırakılmasının sağlanması için Amerikalı ve Irak güçlerinin çabaları devam ediyor. 
     Bağdat'taki Şii yetkililer, 60 kadar Şii'nin başkentin 40 kilometre güneyindeki Maden kasabasında silahlı bir Sünni grup tarafından dün gece rehin alındıklarını ve ölümle tehdit edildiklerini söyledi. 
     Üst düzey bir polis yetkilisi ise rehine sayısının daha az olduğunu, bu kişilerin serbest bırakılması için çalışmaların sürdüğünü söyledi. Aynı yetkili ayrıca, silahlı kişilerin dün gece bazı Şii ailelere giderek kasabayı terk etmelerini istediğini aktardı. 
     Reuters ajansı ise bazı kasabalıların Kut kentine doğru gittiğini duyurdu. 
     
     BAKUBA'DA PATLAMA 

     Bağdat'ın kuzeydoğusunda bulunan Bakuba kentinde, bugün bir lokantanın bombalanması sonucu, 2'si polis 7 Iraklı öldü. 
     Görgü tanıkları, bombalanan lokantanın polislerin sık gittiği bir yer olduğunu söyledi. 
     Musul'da da bugün bomba yüklü bir aracın infilak ettiği, ancak olayda ölen ya da yaralanan olmadığı bildirildi. 
     Amerikan ordusundan yapılan açıklamada, bombanın Amerikan askeri konvoyunu hedef aldığı ve konvoydaki bir aracın zarar gördüğü belirtildi. 
     Bağdat'ta ise araçlarına ateş açılması sonucu Filipinli bir işçi yaralandı. Aracın neden hedef seçildiği konusunda bilgi verilmedi. 
     Öte yandan, Bağdat'ın doğusunda bir camide Ulema Birliği üyesi Diyala El Cevari, Irak polisince tutuklandı. Irak polisi, El Cevari'nin direnişçi bir grupla bağlantısı olduğundan kuşkulanıldığını söyledi. 
     Bucca gözaltı kampında tutulan 11 Iraklının, bu sabah erken saatlerde kaçtığı bildirildi. 
     Gözaltındaki bir Iraklı, Associated Press ajansına yaptığı açıklamada, 11 kişinin, 6 bin mahpusun tutulduğu kampı çevreleyen duvardaki delikten kaçtığını söyledi. 
     Amerikan askeri sözcüsü de firar olayını doğrulayarak, hemen araştırma başlatıldığını ve birkaç saat sonra Irak polisinin yakaladığı kişiler arasında 10 firarinin bulunduğunun sanıldığını kaydetti. 
     
</TEXT>
</DOC>
