<DOC>
<DOCNO> 315221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonyas12.html </URL>
<DATE> 2005/02/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Erkek ayılar uyuyamadı, ormanda geziniyor 
</HEADLINE>
<TEXT>

     Rusya'nın uzakdoğusundaki ayılar, alışılmışın aksine kış uykusuna yatmak yerine Primorie bölgesindeki ormanlarda gezinmeyi sürdürüyor. 
     Rus Bilimler Akademisi uzmanları, bu yeni durumun son yıllarda erkek ayılarda görüldüğünü, erkek ayıların çok soğukların bastırdığı birkaç gün dışında kış uykusuna yatmadığını, bununla birlikte dişi ayılar ve yavruların kış uykusu alışkanlığını sürdürdüğünü söyledi. 
     Uzmanlardan Vladimir Aramilev, bu durumun bölgede yaşayan boz ayılarla Himalaya ayıları için geçerli olduğunu ve bu olayın kaynağında sera etkisi ve küresel ısınmanın yattığından endişelenildiğini belirtti. 
     Bu yıl hava sıcaklığının eksi 30'lara kadar düşmesine rağmen erkek ayıların kış uykusuna yatmadığını, dolayısıyla erkek ayıların neden bu davranış değişikliği içinde olduğunu anlamak için uzmanların ''normal bir kış'' beklediği de belirtiliyor. 
     Bölge halkı, kış uykusuna yatmayan ve aç olduğu zamanlarda insanlara ve büyük baş hayvanlara saldırmaktan geri durmayan ayılardan korkuyor. 
     
</TEXT>
</DOC>
