<DOC>
<DOCNO> 332719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur65.html </URL>
<DATE> 2005/04/12/ </DATE>
<TIME> 19.18 </TIME>
<AUTHOR>  </AUTHOR>
<HEADLINE>
Eleşkir'de kuduz vakası... 
</HEADLINE>
<TEXT>

     Ağrı'nın Eleşkirt İlçesi'nde, kuduz köpek tarafından ısırılan bir kişinin tedavisine başlanırken, kuduz vakası nedeniyle iki köy karantina altına alındı. 
     AA muhabirinin edindiği bilgiye göre, Dalkılıç Köyü sakinleri, köyde yaşayan Hasi Bayhan'ın 60 bir süre önce köpek tarafından ısırılması üzerine köpeği öldürerek durumu ilçe kaymakamlığına bildirdiler. 
     Yapılan incelemelerin ardından köpeğin kuduz olduğu belirlenirken, köpek tarafından ısırılan Bayhan, Erzurum Devlet Hastanesi'ne kaldırılarak tedavisine başlandı. 
     Söz konusu köpeğin kuduz olduğunun kesinleşmesinin ardından, köpeğin başka kişileri ya da hayvanları da ısırmış olabileceği göz önünde bulundurularak, Dalkılıç Köyü ile yakınında bulunan Çat Kösedağ Köyü karantina altına alındı. 
     Köye ulaşan Tarım İl Müdürlüğü ve Sağlık Müdürlüğü ekipleri de tarama çalışmalarına başladı. Şimdiye kadar yapılan tespitlerde, söz konusu köylerde başka bir vakaya ya da ısırılan hayvana rastlanmadığı bildirildi. 
     Köylerde kuduz vakasına karşın başlatılan çalışmalar kapsamında 26 kişiye aşı yapıldığı, iki köyde de endişe verici bir durumun söz konusu olmadığı kaydedildi. 
     
</TEXT>
</DOC>
