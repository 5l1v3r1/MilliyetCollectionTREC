<DOC>
<DOCNO> 316445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy04.html </URL>
<DATE> 2005/02/18/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Karikatür davası sonuçlandı.. "Başbakan'ı komik duruma düşürmeyin" 
</HEADLINE>
<TEXT>

     Musa Kart'ın, imam hatip liselerini ip yumağı, Başbakanı da buna dolaşmış kedi olarak tasvir ettiği karikatürüne 5 milyar lira tazminat cezası veren Ankara 8'inci Asliye Hukuk Mahkemesi Hakimi Kemalettin Satılmış, 
     "İmam Hatip Liselerinin karışık bir hal aldığı gerçek ama Başbakan'ı komik duruma düşürmeyin" dedi. 
     Karikatüre ilk dava açan Başbakan olan Recep Tayyip Erdoğan, Cumhuriyet Gazetesi karikatüristi Musa Kart'a, kendisini kedi olarak tasvir ettiği karikatüründen dolayı da tazminat davası açmıştı. Ankara 8'inci Hukuk Mahkemesi'nde görülen tazminat davası geçtiğimiz günlerde sona erdi. 
     Mahkeme, Kart ve Cumhuriyet Gazetesi Yazıişleri Müdürü Mehmet Sucu'yu tazminata mahkum etti. Mahkeme, Kart ve Sucu'nun karikatür nedeniyle 5 milyar lira tazminat ödemesine karar verdi. 
     
     İMAM HATİP İP YUMAĞI, BAŞBAKAN KEDİ 
     Musa Kart'ın 9 Mayıs 2004 tarihinde Cumhuriyet Gazetesi'nde yayımlanan dava konusu karikatüründe, kafası Erdoğan'a ait olan bir kedi figürü yer alıyor. İp yumağı ile oynayan kedi bütün vucüduna ip dolanmış şekilde resmediliyor. 
     Tazminat kararının gerekçesinde, basının hür olduğu ve görevinin de kamuoyunu belli konularda aydınlatmak olduğuna dikkat çekildi. Gerekçede, bu nedenle kişilerin kişilik haklarına saldırıda bulunmanın basının bir hakkı olmadığı kaydedilerek, "Burada basın hürriyetiyle kişi haklarının dengelenmesi gerekiyor" denildi. 
     
     "İMAM HATİP LİSELERİ KONUSU KARIŞIK AMA..." 
     Kararda, "Her ne kadar karikatürün yayımlandığı tarihlerde İmam Hatip okulları ile ilgili meselenin karmaşık bir hal aldığı hususu bir gerçek olup, bu husus tüm kamuoyunda basın yayın kuruluşlarında tartışıldığı da gerçek olup, olay güncel ise de burada davalı karikatürcü tarafından çizilen karikatürde davacı Türkiye Cumhuriyeti Başbakanının resmini bir kedinin vücudu üzerine resmedilmesi onu halkoyunda küçük düşürücü ve aşağılayıcı niteliktedir" denildi. 
     Kararda, Başbakanın gülünç ve küçük düşürücü nitelikte olduğu ve de davacının kişilik haklarına saldırı niteliğinde olduğu belirtilerek, bu nedenle tazminat cezasına karar verildiği bildirildi. 
     
     İKİNCİ TAZMİNAT 
     Günlük gazetelerde gelenek haline gelen karikatür, Başbakan Erdoğan tarafından ikinci kez dava konusu yapılmış oldu. Daha önce de yine Başbakan Recep Tayyip Erdoğan, kendisini ata binmiş olarak tasvir edildiği Evrensel Gazetesi'ne tazminat davası açmış, bu dava da Erdoğan'a 10 milyar tazminat ödenmesi kararıyla sonuçlanmıştı. 

ANKA 
     
</TEXT>
</DOC>
