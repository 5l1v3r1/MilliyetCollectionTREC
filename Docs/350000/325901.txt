<DOC>
<DOCNO> 325901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko51.html </URL>
<DATE> 2005/03/22/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
İTO yeni meclis başkanı'nı seçiyor... 
</HEADLINE>
<TEXT>

     İstanbul Ticaret Odası'nın İTO Meclis Başkanı, Başkan Yardımcıları ve Katip Üye seçimi başladı. 
     İTO meclis üyeleri, meclis başkanlık divanı üyelerini seçmek için Oda'nın Eminönü'ndeki merkez binasında toplandı. 
     En yaşlı üye Mehmet Şahin'in oturum başkanlığına seçilmesinin ardından saygı duruşunda bulunuldu ve İstiklal Marşı okundu. 
     İTO Yönetim Kurulu Başkanı Murat Yalçıntaş, meclisin ilk toplantısında üyelere hitaben yaptığı konuşmasına, Şair Nedim'in İstanbul ile ilgili dizeleriyle başladı. 
     Yalçıntaş, ''Büyük Şair Nedim'in bir taşına tüm acem mülkünü feda ettiği üç imparatorluğa başkentlik yapmış bu şehrin en güzide kurumunun başına beni seçmek nezaketini göstermiş olan tüm meclis üyelerini saygıyla selamlıyorum ve hepinize çok teşekkür ediyorum'' diye konuştu. 
     İstanbul'un 12 milyonu aşan nüfusuyla dünyada 100 ülkeden, 25 AB üyesinin 18'inden daha büyük bir şehir olduğuna işaret eden Yalçıntaş, Türk ekonomisinin can damarı olan şehrin, ülkenin GSMH'sinin yüzde 22'sini ürettiğini söyledi. 
     Oda mensuplarının Türkiye vergi gelirinde yüzde 44, ülke ihracatında yüzde 46 pay aldığını, tüm ticaret işletmelerinin yüzde 35'inin İstanbul'da olduğunu, ülkedeki istihdamın yüzde 11'ini bu işletmelerin sağladığını anlatan Yalçıntaş, İTO'nun 351 bin üyesi ve 397 personeli bulunduğunu belirtti. 
     Yalçıntaş, ''üyelerimizi daha ileriye götürmek, Türkiye'yi daha aydınlık yarınlara taşımak için hepimizin üstünde sorumluluk var'' dedi. 
     
     ''İSTANBUL TÜRKİYE'NİN VİTRİNİNİN MERKEZİ'' 
     İstanbul'un Türkiye'nin vitrinin merkezi ve bu bağlamda dünyaya açılan yüzü olduğunu dile getiren Yalçıntaş, ''Ülkenin sahip olduğu ekonomik değerlerin dağıtımı da İstanbul'dan yapılıyor. Dolayısıyla biz İTO Meclisi olarak İstanbul'un bölgesel sorunlarını ele alıyoruz. Ama bu bağlamda bizim konuştuğumuz, karar verdiğimiz aslında, Türkiye'nin sorunları, Türkiye'nin fırsatları. Ekonomik anlamda İstanbul demek Türkiye demektir. İTO olarak konumumuz ve sorumluluğumuzu bu çerçevede görmek durumundayız'' diye konuştu. 
     Murat Yalçıntaş, Atatürk'ün ''Tüccar halkın emeğini ve üretimini değerlendiren kişidir'' sözlerini anımsatarak, şunları söyledi 
     ''Meclis üyelerimizden, çalışmalarınızla sektörünüze olan hakimiyetinizle, İTO'ya yön vermenizi rica ediyorum. Projeler üretmek, sorunları ve çözüm yollarını ortaya çıkarmak sizlerin, buradaki idari mekanizmayla da bunları çözmek bizlerin, yönetim kurulunun görevidir.'' Aşık Veysel'in dizeleriyle konuşmasını tamamlayan Yalçıntaş ''Biz hep beraber sizlerle birlikte uzun ince bir yola çıktık. İnşallah bu uzun ince yolda hep birlikte başarıya yürüyeceğiz'' dedi. 
     Yalçıntaş, gazetecilerin sorusu üzerine, üyeler meclis başkanlığına kimi uygun görürse, konsensüs hangi adayın üstündeyse kendisinin adayının o kişi olacağını belirtti. 
     Yalçıntaş, ''Yönetim kurulu başkanı olarak bütün adaylara eşit mesafedeyim, hepsine başarılar diliyorum'' dedi. 
     
     MECLİS BAŞKAN ADAYLARI 
     Daha sonra İTO Meclis Başkanlığı'na aday olan Osman Deveci, Muharrem Keçeli ve Gülümser Yıldırım kürsüye gelerek kısa birer konuşma yaptılar. 
     Yaşar Ünal, gelinen şartlar ve adayların fazla olmasından dolayı herkesin selamet ve huzur bulması için meclis başkan adaylığından çekilmeyi uygun gördüğünü belirtirken, Numan Hocaoğlu da seçimlere bağımsız başkan vekili olarak katıldığını belirterek destek istedi. 
     İTO, Meclis Başkanı Atalay Şahinoğlu da konuşmasında, 25 yılını tamamlamış biri olarak İTO'ya ilk girdiğinden itibaren yönetim kurulu üyeliği, 5 yıl yönetim kurulu başkanlığı ve 10 yıl meclis başkanlığı yaptığını ifade etti. 
     Şahinoğlu, meclis başkanlığına aday olması için birçok arkadaşından istek geldiğini belirterek, ''Ancak biraz da biz denetleyelim. Artık yeter. Hem ülke ekonomisine hem İTO'ya layık şekilde denetleme fonksiyonunu yapmak için meclisin arasında bulunmayı daha çok yeğledim'' diye konuştu. 
     
</TEXT>
</DOC>
