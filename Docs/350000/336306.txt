<DOC>
<DOCNO> 336306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/ekonomi/eko05.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks 25.300'ün üstünde zorlanabilir 
</HEADLINE>
<TEXT>


22.887'den başlayan sert harekete 25.300 - 25.700 aralığı direnç oluşturuyor. Bu nedenle endekste 24.000 destek olmak üzere yatay hareketler izlenebilir 

Zeynep Candan Aktaş 

Geçen pazartesi 22.887 ile son dört ayın en düşüğünü test eden İMKB - 100 Endeksi bu seviyeden gelen alımlarla toparlandı. Cuma günü haftanın en yüksek seviyesi olan 24.953 görüldükten sonra kapanış 24.730 seviyesinden gerçekleşti. Hafta içinde ABD'de beklentilerin üzerinde açıklanan çekirdek enflasyon rakamları piyasaları rahatsız ettiyse de, Boyner grubunun Benetton ile anlaşma imzalaması, Koç ve Migros'un Gima'yı alma girişimi gibi haberler moralleri düzeltti. Diğer taraftan sert satış ile aşırı satım bölgelerine gerileyen İMKB'de herşeye rağmen yabancı yatırımcıların paylarını artırmaları alımların güçlenmesini sağladı. Yabancı yatırımcıların payları cuma günü itibariyle yüzde 59.55 seviyesine ulaştı. Bu rakam bugüne kadar olan en yüksek seviye Aracı Kurumlar Birliğinin 2004 raporuna göre ilk 10 yatırımcı bunların 9'u yabancı 1'i yerlidir. Ve hepsi de tüzel yatırımcıdır 4.9 milyar dolarlık portföy büyüklüğü ile toplam hisse senetlerinin yüzde13.21'ini ellerinde bulundurmaktadır. İlk 100 yatırımcının payı yüzde 39.29, ilk 1000 yatırımcının payı da yüzde 71.24'tür. Toplamda fonların payı yüzde 26'dır. Fakat yerli fonların payı sadece yüzde 1.1'dir. Bu tablo İMKB'de kurumsal kimliğin yaygınlaşmakta olduğunu, ancak yerli yatırımcıların borsadan çıkış çabası nedeniyle yerli kurumsal yatırımcıların gelişemediğini göstermektedir. Özellikle SPK'dan izin almayı gerektiren şirketlerin halka açık olmayan hisselerinin satışlarında, bu çaba daha rahat gözlenmektedir. Önümüzdeki hafta endeksin 25.300 direncini zorlaması beklenebilir. Ancak dipten gelen sert atak nedeniyle 25.300 - 25.700 aralığında sıkışma ve zorlanma olasılığı güçlü görünüyor. Bir süre 24.000 - 25.700 aralığında yatay hareket etmesi beklenebilir. 
Bol kazançlı haftalar dileğiyle. 


</TEXT>
</DOC>
