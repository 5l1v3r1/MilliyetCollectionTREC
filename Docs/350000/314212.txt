<DOC>
<DOCNO> 314212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur14.html </URL>
<DATE> 2005/02/10/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Serbest kıyafet okulu sevdirdi 
</HEADLINE>
<TEXT>

     Türkiye'de pilot bölge olarak Eskişehir'de 6 ilköğretim okulunda başlatılan sivil kıyafet uygulamasının öğrencilerin okula ilgisini ve başarısını artırdığı, devamsızlığı ise azalttığı belirlenince, uygulama 25 ilköğretim okulu ve liseyle genişletildi. 
     Eskişehir Milli Eğitim Müdürü Ekrem Toklucu, AA muhabirine yaptığı açıklamada, pilot il seçilen Eskişehir'de öğrencilerin haftada bir gün serbest kıyafetle okula gittiğini belirterek, uygulamayla öğrencilere okulu sevdirmeyi ve daha rahat ders alacakları ortam sağlamayı hedeflediklerini söyledi. 
     Uygulama kapmasındaki okullarda müdürlerin belirlediği bir günde öğrencilerin serbest kıyafetle okula gittiğini anlatan Toklucu, uygulamada sorumluluğun okul müdürüne ait olduğunu, ancak ailelere de bu konuda büyük sorumluluk düştüğünü kaydetti. Özellikle bazı kız öğrencilerin ''şık-rüküş tartışması'' yaptığını tespit ettiklerini, ancak bu durumun yakın zamanda sona ereceğini düşündüklerini ifade eden Toklucu, şöyle konuştu 
     ''Herkes üzerine düşeni yaparsa uygulama daha verimli olacaktır. Uygulamanın başladığı günden itibaren devamsızlık ciddi oranda geriledi. Aileler, çocuklarının okula gitmek için akşamdan hazırlık yaptığını belirttiler. Hatta bazı hasta çocukların rahatsızlıklarına rağmen ısrarla okula gitmek istediklerini öğreniyoruz. Sivil kıyafet uygulamasının öğrencileri motive ettiğini ve başarı oranını yükselttiğini de tespit ettik.'' Toplumun sosyo-ekonomik yapısını da göz önüne aldıklarını ve okul müdürleri tarafından tespit edilen fakir öğrencilere kıyafet yardımı yaptıklarını da belirten Toklucu, ''Öğrenci, veli ve öğretmenlerden olumlu tepkiler aldık. Önce 6 daha sonra da 25 okulda başlatılan uygulama öğrencilerin okula ilgisini artırınca kent geneline yaymayı kararlaştırdık'' dedi. 
     Toklucu, uygulama hakkında öğrenciler, veliler ve öğretmenlerin görüşlerini almak amacıyla anket çalışması yaptıklarını belirterek, sivil kıyafet konusunda alınan olumlu sonuçların uygulamanın ülke geneline yayılmasına ön ayak olacağını düşündüğünü sözlerine ekledi. 
     
</TEXT>
</DOC>
