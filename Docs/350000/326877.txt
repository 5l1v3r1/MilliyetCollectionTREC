<DOC>
<DOCNO> 326877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/spor/aspo.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Son imparator 93-73 
</HEADLINE>
<TEXT>


Basketbolda Banvit ve Fenerbahçe bayan takımından sonra, erkek takımı da Avrupa'da Final-Four biletini aldı. Beşiktaş'ı, Mrsiç ve hırslı oyunuyla deviren Sarı - Lacivertli takım tarih yazdı 

GÖKHAN TÜRE 


Fenerbahçe, FIBA Avrupa Kupası çeyrek final üçüncü maçında Beşiktaş'ı sahadan sildi, Mrsiç'in devleştiği müsabakayı 93 - 73 kazanarak adını Final - Four'a yazdırdı. 
Gerilimi yüksek karşılaşmada Harvey'nin erken faul problemine girmesine karşın oyunun kontrolünü elinde tutan, savunması aksayan Beşiktaş önünde devreyi 43 - 37 önde kapayan Sarı - Lacivertliler, üçüncü periyotta da dengesini bozmadı. 
Son periyot ta herkes büyük çekişme beklerken, Mrsiç sazı eline aldı, üç sayılık atışlarda müthiş bir yüzdeye ulaşarak, takımını sırtladı. Salyers ile Ömer sayıları, diğer oyuncular da kazanma hırslarıyla Mrsiç'e eşlik edince fark giderek açıldı ve bitime üç dakika kala Fenerbahçe galibiyeti garantiledi. Bu dakikadan sonra Beşiktaş havlu attı ve karşılıklı sayılarla, tıka basa dolu olan Abdi İpekçi Salonu'nda Sarı-Lacivertli şov yaşandı. 

İlk rakip Kiev 

Fenerbahçe, 27 - 28 Nisan'da oynanacak ve yeri önümüzdeki günlerde belirlenecek dörtlü turnuvada ilk maçını Ukrayna'nın Kiev takımı ile yapacak. Sarı - Lacivertliler, daha önce grupta iki kez yendiği rakibini yine devirdiği taktirde, Dinamo St. Petersburg Rusya - BC Khimki Rusya maçının galibi ile 28 Nisan'da finalde karşılaşacak. 

Yıldırım'ın isyanı 

Fenerbahçe-Beşiktaş arasındaki FIBA Avrupa Ligi maçına yine çirkin tezahüratlar damga vurdu. Küfür edilince çileden çıkan Aziz Yıldırım, rakip taraftarlara büyük tepki gösterdi 

Abdi İpekçi Salonu, Avrupa'daki Fenerbahçe-Beşiktaş derbisinde tarihi günlerinden birini yaşarken, tansiyonu yüksek mücadelede istenmeyen görüntüler de sahnelendi. 
İkinci periyodun hemen başında, oyuncular arasında yaşanan tartışma sonrasında sahaya aralarında bir çakının da bulunduğu çok sayıda yabancı madde atıldı. Hakem maça bir süre ara verdi. 18. dakikada Beşiktaş tribünlerinin küfür ettiği Fenerbahçe Başkanı Aziz Yıldırım, yerinden kalkarak, el kol hareketleriyle saha kenarındaki grupla sert tartışmaya girdi. Fenerbahçeli taraftarlar da, Beşiktaş Başkanı Yıldırım Demirören'e küfür ederken, Yıldırım, ayağa kalkarak bunu engellemeye çalıştı. Beşiktaş Antrenörü İhsan Bayülken "Mücadele sadece sahayla sınırlı kalmadı" derken, Mrsiç'in kendisine hakarette bulunduğunu öne sürdü. 

Örs, Mrsic, seyirci, Onan 

BİLGİN GÖKBERK 

İki küsur dakika kala maçın en değerli oyuncusu Damir Mrsiç, 34'ü buluyordu... 
İlk Fenerbahçe hücumunda da sanki hafif hafif kafa buluyordu. Maç zaten gergindi. Mrsiç 3-5 dakika önce Beşiktaş coachu İhsan Bayülken ile atışmıştı... 
Aydın Örs önce yanına çağırdı, ikaz etti. Sonra da oyundan çıkardı. Örs'ün önce savunması, sonra her zamanki ciddiyeti ve de oyunu her an kontrol altında tutuşu... 
Sonra Fenerbahçe'nin oyununa müthiş etki eden seyircisi... 
Sonra da Mrsiç... 
Mrsiç, Salyers, Varda ve El Amin'le beraber dört kişilik bir oyun gibi başlamıştı maç... Sonra Mrsiç ve Varda ile iki kişilik oyuna dönüştü. Üçüncü ve dördüncü periyotlarda da Mrsiç'in tek kişilik oyununa... 
Ne Harvey ve Salyers'in erken dörtlemesi... Ne Varda'nın uzunsuz Fenerbahçe karşısında oyunun bir bölümünü domine etmesi... 
Ömer Onan ikinci periyottan sonra skora katkıda bulunmaya başlayınca... 
Örs'ün savunmasına, Fenerbahçe seyircisine ve Mrsiç'e Ömer de katılınca... 
Fenerbahçe kendisinden daha derin bir kadroya sahip, daha takım oyunu oynayan Beşiktaş'ı kendisinin bile beklemediği farkla çok kolay yendi. 

Maçın karnesi 

FENERBAHÇE OYUNCU TS 2S 3S SA R Harvey 8 3 5 - 2 2 4 Ömer 15 3 9 3 6 - - Erdal 3 0 2 1 1 - 2 Rasim 8 1 4 2 4 - 5 Mrsic 37 3 4 8 14 7 10 5 Salyers 21 6 8 2 4 3 4 9 Emre - - - - - Barış 1 0 1 - 1 2 Zeki - 0 1 - - 2 TOPLAM 93 16 34 16 29 13 18 28 

BEŞİKTAŞ OYUNCU TS 2S 3S SA R El Amin 24 6 8 1 5 9 11 5 Nedim 2 1 1 - - 1 Bekir 7 1 1 1 2 2 4 6 Varda 24 8 13 0 1 8 9 4 Haluk 6 1 3 1 5 1 2 4 Ellis 6 2 5 0 2 2 5 4 Tolga - 0 1 - - 1 Erkan 4 - 1 1 1 4 1 Umutcan - - 0 1 - - TOPLAM 73 19 32 4 17 23 35 26 

1.PERİYOT 28 - 22 F.Bahçe , 2.PERİYOT 43 -37 F.Bahçe , 3.PERİYOT 57 - 51 F.Bahçe , MAÇ SKORU 93 - 73 F.Bahçe 
BEŞ FAUL Bekir 36.46 , Zeki 37.29 
HAKEMLER Drabikovsky Ukrayna , Mattioli İtalya , Mastraftsis Yunanistan 




</TEXT>
</DOC>
