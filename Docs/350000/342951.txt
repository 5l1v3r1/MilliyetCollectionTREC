<DOC>
<DOCNO> 342951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/soneko12.html </URL>
<DATE> 2005/05/16/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Gelir İdaresi'ne yeni düzenleme... 
</HEADLINE>
<TEXT>

     Atamalara ilişkin maddesi Cumhurbaşkanı Ahmet Necdet Sezer tarafından kısmen iade edilen ve TBMM Genel Kurulu’nda aynen kabul edilen Gelir İdaresi Başkanlığının Teşkilat ve Görevleri Hakkında Kanun, bugünkü Resmi Gazete’de yayımlandı. 
     Yasayla, Maliye Bakanlığı’na bağlı Gelir İdaresi Başkanlığı kuruluyor. 
     Başkanlık, merkez ve taşta teşkilatından oluşacak. Başkanlık merkez teşkilatında ana hizmet, danışma ve yardımcı birimleri olacak. 
     Gelir İdaresi Başkanlığı’nın ana birimleri, Gelirler Kontrolörleri, Mükellef Hizmetleri, Gelir Yönetimi, Tahsilat ve İhtilaflı İşler, Denetim ve Uyum Yönetimi, Uygulama ve Veri Yönetimi ile Avrupa Birliği ve Dış İlişkiler daire başkanlıklarından meydana gelecek. 
     Başkanlığın Strateji Geliştirme Daire Başkanlığı, Hukuk Müşavirliği ve Basın ve Halkla İlişkiler Müşavirliği olmak üzere 3 danışma birimi olacak. 
     Başkanlığın yardımcı hizmet birimleri, İnsan Kaynakları ve Destek Hizmetleri Daire Başkanlıklarından oluşacak. 
     
     TAŞRA TEŞKİLATI 
     Başkanlığın taşra teşkilatı ise doğrudan merkeze bağlı vergi dairesi başkanlıklarından oluşacak. Vergi dairesi başkanlıklarının kuruluş yerleri ve sayıları ile bunlara ilişkin değişiklikleri Bakanlar Kurulu belirleyecek. 
     Vergi Dairesi Başkanlığı’nın amacı, yetki alanı içinde ekonomik faaliyetleri ve gelişmeleri yakından takip etmek, sektör ve mükellef gruplarının ihtiyaçlarına uygun hizmetleri en iyi şekilde sunmak ve yetkinlikleri geliştirmek suretiyle vergi yükümlülüklerini yerine getirmelerini sağlamak olacak. 
     Vergi Dairesi Başkanlıkları bünyesinde, mükellef hizmetleri, vergilendirme, denetim, tahsilat, hukuk işleri, muhasebe, insan kaynakları, destek hizmetleri ve benzeri fonksiyonlar için grup müdürlükleri ve bunlara bağlı müdürlükler ile bunlara bağlı şubeler kurulabilecek. 
     
     KİMLER BAŞKAN KADROSUNA ATANABİLECEK 
     Bu arada Gelir İdaresi Başkanlığı’na atanmak için hukuk, siyasal bilgiler, iktisat, işletme, ve idari bilimler fakültelerinden birinde en az lisans düzeyinde yüksek öğrenim görmüş olma, Bakanlıkta ve Başbakanlıkta fiilen en az üç yıl çalışmış olmaları şartı aranacak. 
     Geçici maddeye göre ise başkanlık kadrosuna atanacaklarda, Gelirler Genel Müdürlüğünde daire başkanı veya üstü görevlerde bulunmak veya bulunmuş olmak ya da Bakanlıkta genel müdür yardımcısı veya daha üst görevlerde en az iki yıl bulunmuş veya Devlet memuriyetinde en az oniki hizmet yılını doldurmuş maliye müfettişi, hesap uzmanı veya gelirler kontrolörü olmak ya da kamuda üst düzey yönetici olarak en az on yıl çalışmış olma şartı da söz konusu. 
     
     DENETİM ELEMANLARI 
     Yasa, denetim unsurlarını da düzenliyor. Buna göre denetimde görev alacak Gelir kontrolörleri, en az 4 yıllık lisans eğitimi veren, hukuk, siyasal bilgiler, iktisat, işletme, iktisadi ve idari bilimler fakültelerinden mezun olanlar arasından yapılacak özel yarışma sınavı sonucuna göre, mesleğe stajyer gelirler kontrolörleri olarak başlayacaklar. 
     Vergi denetmenleri de, en az 4 yıllık lisans eğitimi veren hukuk, siyasal bilgiler, iktisat, işletme, iktisadi ve idari bilimler fakültelerinden mezun olanlar arasından yapılacak özel yarışma sınavı sonucuna göre mesleğe vergi denetmen yardımcısı olarak alınacak. 
     Devlet gelir uzmanları ise vergi istihbarat uzmanları ve gelir uzmanları da en az 4 yıllık lisans eğitimi veren hukuk, siyasal bilgiler, iktisat, işletme, iktisadi ve idari bilimler fakülteleri ve mühendislik fakültelerinin lisans bölümleri ile matematik ve istatistik lisans bölümlerinden mezun olanlar arasından yapılacak özel yarışma sınavı sonucuna göre mesleğe yardımcı olarak başlayacaklar. 
     
     VERGİ DANIŞMA KOMİTESİ 
     Yasa, Vergi Danışma komitesi kurulmasını da öngörüyor. Komite, vergi kanunlarının uygulanması sırasında ortaya çıkan tereddütlerin giderilmesi ve uygulama birliğinin sağlanması için ilke ve prensiplerin oluşturulmasına yönelik önerilerde bulunmak üzere ilgili başkan yardımcısının başkanlığında ilgili daire başkanları, vergi incelemesine yetkili denetim birimleri ve ilgili meslek birliği temsilcileri ile akademisyenlerden oluşacak. 
     Yasa uyarınca, 31 Aralık 2004 tarihi itibariyle bakanlık merkez ve taşra teşkilatına ait taşınır mallar, araç, gereç, malzeme, demirbaş ve taşıtlardan fiilen Gelirler Genel Müdürlüğü, Gelirler Bölge Müdürlükleri ve Defterdarlık gelir birimlerince kullanılanlar ve bu idarelerde fiilen görev yapan personel ile bakanlığa ait her türlü hak ve yükümlülüklerden Gelirler Genel Müdürlüğü’nü ilgilendirenler, hiçbir işleme gerek kalmaksızın ilgisine göre başkanlığın merkez ve taşra teşkilatına devredilmiş sayılacak. 
     
     PERSONELİN DURUMU 
     Bu yasayla yapılan yeni düzenlemeler nedeniyle, kadro ve görev unvanı değişmeyenlerden bu yasada öngörülen koşulları taşıyanlar, başka bir işleme gerek kalmaksızın durumlarına uygun aynı unvanlı kadrolara atanmış sayılacak. 
     Bu yasaya göre, kadro ve görev unvanları değişen yahut kaldırılan veya gerekli koşulları taşımayan personel, durumlarına uygun boş kadrolara en geç bir yıl içinde atanacak ve atama işlemi yapılıncaya kadar başkanlıkça ihtiyaç duyulan işlerde görevlendirilecek. 
     
     İZLEME KOMİTESİ 
     Yasaya göre, başkanlığın çalışmaları ve uygulamaları ile yönetimini 10 yıl süreyle stratejik plan ve hedefler açısından gözlemlemek ve istişari tavsiyelerde bulunmak üzere, bakanlık bünyesinde İzleme Komitesi de kurulacak. 
     Komite, Maliye Bakanı’nın başkanlığında, bakanlık müsteşarı, gelir idaresi başkanı ve vergi konseyi başkanı ile hukuk, makro ekonomi, kamu maliyesi, insan kaynakları, halkla ilişkiler alanlarında birer uzman ile yönetim birimleri alanında iki uzman olmak üzere ve en az 15 yıl deneyime sahip üniversite öğretim üyesi veya kamu kesimi dışındaki kişiler arasından bakan tarafından seçilen toplam 10 üyeden oluşacak. 
     Kamu kesimi dışındaki üyelerin görev süresi en az 3 yıl olacak. İzleme Komitesi’nin sekreterya hizmetlerini, Strateji Geliştirme Daire Başkanlığı yürütecek. 
     İzleme Komitesi’nin başkan ve üyelerinden kamu görevi bulunmayanlara, 3000 gösterge rakamının memur aylık katsayısı ile çarpımı sonucu bulunacak tutarda ve ayda iki toplantıyı geçmemek üzere her toplantı günü için herhangi bir vergi ve kesintiye tabi tutulmaksızın huzur hakkı ödenecek. 
     Bu yasanın yürürlüğe girmesini izleyen 30 gün içinde, bakan 2005 yılı ile ilgili performans hedeflerini başkanlığa ve vergi incelemesine yetkili bakanlık denetim birimlerine bildirecek. 
     Yasayla Gelir İdaresi merkez teşkilatına 3 bin 311 kadro, taşra teşkilatına 56 bin 680 kadro ihdas edilecek. Aynı zamanda Maliye Bakanlığı merkez teşkilatında 5 bin 138, taşra teşkilatında ise 63 bin 74 kadro iptal edildi. 
     
     GEÇİCİ MADDELER 
     Öte yandan bugünden geçerli yürürlüğe giren yasada, bazı geçici hükümler de yer alıyor. 
     Buna göre Başkanlığın merkez ve taşra teşkilatı bu Kanun esaslarına göre kısmen veya tamamen yeniden düzenleninceye kadar, bu Kanunun yürürlüğe girdiği tarihteki mevcut kadroların kullanımına devam edilecek. 
     Başkanlığın 2005 Mali Yılı harcamaları, yeni bir düzenleme yapılıncaya kadar, Bakanlığın 2005 yılı bütçesinde yer alan Gelirler Genel Müdürlüğüne ait ödeneklerden karşılanacak. 
     Ayrıca bu kanunla yapılan yeni düzenlemeler nedeniyle kadro ve görev unvanı değişmeyenlerden bu Kanunda öngörülen şartları taşıyanlar, başka bir işleme gerek kalmaksızın, durumlarına uygun aynı unvanlı kadrolara atanmış sayılacak. 
     Bu Kanuna göre kadro ve görev unvanları değişen yahut kaldırılan veya gerekli şartları taşımayan personel, kazanılmış hak aylık dereceleri dikkate alınarak, durumlarına uygun boş kadrolara en geç bir yıl içinde atanacak ve atama işlemi yapılıncaya kadar Başkanlıkça ihtiyaç duyulan işlerde görevlendirilebilecek. 
     Bunlar, yeni bir kadroya atanıncaya kadar, eski kadrolarına ait aylık, ek gösterge ve her türlü zam ve tazminatlar ile diğer mali haklarını almaya devam edecek. 
     Kurulacak vergi dairesi başkanlıklarının faaliyete geçmesiyle birlikte, vergi dairesi müdürlükleri ile gelir müdürlükleri ilgili vergi dairesi başkanlığına bağlanmış, defterdarlıklara ve gelirler bölge müdürlüklerine bağlı vergi denetmen ve yardımcıları ise ilgili vergi dairesi başkanlıklarına atanmış sayılacak. 
     
</TEXT>
</DOC>
