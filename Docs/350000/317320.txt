<DOC>
<DOCNO> 317320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur09.html </URL>
<DATE> 2005/02/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Mercedes, LPG'li Şahin ile çarpıştı, 2 otomobil de kül oldu .. 
</HEADLINE>
<TEXT>

     Necip UYANIK GERMENCİK Aydın , DHA 

      AYDIN'ın Germencik İlçesi'nde biri LPG'li iki otomobil çarpıştı. Çıkan yangında iki otomobil de yandı. Sürücüler kazayı hafif yaralarla atlattı. 
     Olay dün gece yarısı Aydın- İzmir karayolundaki Çakaloğlu Dinlenme Tesisleri yakınında meydana geldi. Aydın'dan İzmir yönüne giden Kemal Yalçın'ın kullandığı 35 HS 547 plakalı Mercedes marka otomobil, aynı yöne giden Kemal Yakışıklı'nın yönetimindeki 35 HA 714 plakalı Tofaş Şahin marka otomobile arkadan çarptı. 
     Şahin otomobil, LPG tankındaki parlamanın ardından bir anda alevler içinde kaldı. Alevler arkadan çarpan Mercedes'i de sardı. Sürücüler kazayı hafif sıyrıklarla atlatırken, Aydın, Germencik ve Ortaklar itfaiyelerin çabasına karşın iki otomobil tümüyle yanmaktan kurtulamadı. 
     Yangın sırasında Aydın- İzmir karayolu bir süre çift yönlü olarak trafiğe kapatıldı. Hafif yaralı sürücüler Aydın Devlet Hastanesi'ne götürülerek ayakta tedavi edildi. Germencik İlçe Jandarma Komutanlığı olayla ilgili soruşturma başlattı. 
     
</TEXT>
</DOC>
