<DOC>
<DOCNO> 316536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sontur31.html </URL>
<DATE> 2005/02/18/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
"Yabancılara satılan toprak miktarı Malta Adası'nın büyüklüğü'ne ulaştı" 
</HEADLINE>
<TEXT>

     Eski Tapu ve Kadastro Genel Müdür Yardımcısı Orhan Özkaya, yabancılara satılan toprak miktarının resmi makamlarca küçük gösterildiğini iddia ederek, Türkiye'de yabancılara satılan arazi miktarının Malta Adası'nın büyüklüğüne ulaştığını savundu. 
     Özkaya, merkezi Antalya'da bulunan Kalkan ve Ata Mülkünü Koruma Derneği'nce düzenlenen ''Yabancılara Toprak Satışı'' konulu toplantıda yaptığı konuşmada, İsrailliler'in Konya'daki askeri üssün yanında 40 bin dönüm arazi satın aldığını, GAP bölgesindeki arazilerin de yabancılarla işbirliği yapan Türk vatandaşları tarafından elden çıkarıldığını öne sürdü. 
     Satış işlemlerinin yalnızca tapu devri yoluyla yapılmadığını anlatan Özkaya, şunları söyledi 
     ''Zilyetlik devri çok tehlikeli bir alım satım işlemidir. Zilyetlik devrini alan kişi mahkeme kararıyla, tanıklarla birlikte, araziyi üzerine tapulayabilir. Ayrıca, zilyetlik devri değil de, noterde mukavele yaparak da araziler elden çıkartılıyor. Arazi bir Türk vatandaşının üzerine alınarak, ona, kurulacak şirkette iş vaat ediyorlar. Bu yöntemle, Diyarbakır, Kars, Van ve Ani Harabeleri'nin etrafında almadık yer bırakmadılar. Buna ABD'deki Ermeni diasporası da dahil.'' Özkaya, Türkiye'de 66 ülke vatandaşı, 61 bin 884 kişiye 388 bin 430 dekar arazi satıldığını da savunarak, şöyle devam etti 
     ''Bu resmi rakamdır. Bunu hiç bir şekilde yalanlayamazlar. Heybeliada falan değil bu. Malta Adası'nın büyüklüğü 315 kilometrekare, bizden alınan toprak parçası 388 kilometrekare. Malta Adası'ndan büyük. Zilyetlikle satılan yerlerin tespiti mümkün değil. Yarın yabancılar, sitelerinin etrafını tel örgülerle çevirecek. Biz oralara giremeyeceğiz.'' Özkaya, Kalkan'da, Kaş'ta mülk alan yabancıların sayısının bine ulaştığını, Fethiye'de 5 binin üzerinde yabancıya mülk satıldığını öne sürdü. 
     Kalkan ve Ata Mülkünü Koruma Derneği Başkanı Emine Karakitap da, Kalkan'daki bin 800 konutun yarısının yabancılara satıldığı iddia ederek, ''Kalkan'da yakın gelecekte siyasi azınlığa düşmemiz muhtemel görünüyor'' diye konuştu. 
     Antalya Barosu Başkanı Mehmet Zeki Durmaz ise ''Türkiye'den toprak satın alanların başında, Suriye geliyor. Bu durumun dikkatlerden kaçırılmaması gerekiyor'' dedi 
     
</TEXT>
</DOC>
