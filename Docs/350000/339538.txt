<DOC>
<DOCNO> 339538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko31.html </URL>
<DATE> 2005/05/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Dünyada yılda 2 milyon kişi iş kazasında ölüyor... 
</HEADLINE>
<TEXT>

     Uluslararası Çalışma Örgütü İLO Türkiye Temsilcisi Gülay Aslantepe, dünyada iş kazaları sonucu yılda ortalama 350 bini iş başında olmak üzere 2 milyon kişinin hayatını kaybettiğini bildirdi. 
     Aslantepe, "İş Sağlığı ve Güvenliği Haftası" nedeniyle düzenlenen törende yaptığı konuşmada, dünyada yılda ortalama 350 bini iş başında olmak üzere 2 milyon kişinin olumsuz 
     çalışma koşulları sonucunda hayatını kaybettiğini belirtti. 
     Dünyada yıllık ortalama 270 milyon iş kazası yaşandığını ve bu kazalarda 3 günden fazla iş bırakma olayı yaşandığını anlatan Aslantepe, Dünya GSMH’ının yüzde 4’ünün yaralanma kaza ve meslek hastalıkları nedeniyle kaybolduğunu bildirdi. 
     Aslantepe’nin verdiği bilgiye göre zararlı maddeler dolayısıyla da yılda 438 bin kişi yaşamını yitiriyor. Cilt kanseri vakalarının yüzde 10’u işyerlerinde tehlikeli maddelere maruz kalınması sonucu ortaya çıkıyor. En yaygın görülen meslek hastalıkları, tehlikeli maddelere maruz kalmaktan kaynaklanan kanser türleri, iskelet-kas bozuklukları, solunum yolu hastalıkları, işitme kaybı, dolaşım yolu bozuklukları ve zararlı maddelerle temastan kaynaklanan bulaşıcı hastalıklar olarak sıralanıyor. 
     İş kazaları dolayısıyla meydana gelen ölümlerin azalmakta olduğu pek çok sanayileşmiş ülkelerde başta asbest olmak üzere belirli maddelerin kullanılmasından ortaya çıkan meslek hastalıklarında artış olduğu belirlendi. Dünya genelinde her yıl asbest kullanımından dolayı 100 bin kişi ölüyor. 
     Aslantepe’nin verdiği bilgiye göre, dünya nüfusunun yarısından fazlasının çalıştığı tarım sektöründe haşere ilaçlarından zehirlenme nedeniyle her yıl 70 bin ölüm meydana geliyor. Haşere ilaçları dolayısıyla hastalıklara yakalanma olayı da 1 milyon civarında bulunuyor. 
     Silikozis hastalığı dünya genelinde 10 milyon çalışanı etkiliyor. Aslantepe, Latin Amerika’da madencilerin yüzde 37’sinin bu hastalıklardan etkilendiğini, özellikle 50 yaş 
     üstü madencilerde bu hastalığın yüzde 50’lere yaklaştığını bildirdi. Aslantepe, İLO’nun bu yıl temmuz ayında Türkiye’de de silikozis hastalığına ilişkin olarak bir çalışma yapacağını açıkladı. 
     Kurşun kalem sektöründe öncü ülkelerden birisi olan Hindistan’da sektördeki işçilerin yüzde 50’si ve taş kesiminde çalışanların yüzde 36’sında silikozis hastalığı görülüyor. 
     Kütahya’nın Gediz ilçesinde yaşanan son grizu patlamasına da dikkat çeken Aslantepe, "Bütün bunları ortadan kaldırmak için alınacak önlemlerin maliyeti bu 18 canla karşılaştırılamayacak kadar küçüktür" dedi. Aslantepe, İLO’nun talepte bulunacak ülkelere iş sağlığı ve güvenliği geliştirme paketi sunacağını da bildirdi. 
     
     "İNŞAATLARDA 10 DAKİKADA BİR İŞÇİ ÖLÜYOR" 
     Aslantepe, inşaat sektöründe her yıl 60 bin ölümcül kaza olduğunu yani her 10 dakikada bir kişinin öldüğünü bildirdi. 
     Küreselleşmenin dayatmasıyla kayıt dışı istihdamın yaygınlaşması yüzünden 15-24 ve 50’nin üzerindeki yaş grubunun incelenmeye alındığını belirten Aslantepe koşulların zorlaması nedeniyle 15-24 yaş grubundaki gençlerin her ne koşulda olursa olsun çalışma yaşamına atılmak, 50 yaş üzerindekilerin de yaşam koşullarının dayatması nedeniyle sürekli çalışmak zorunda kaldıklarını, gençlerin deneyimsizlikten, yaşlıların da yorgunluktan iş sağlığı ve güvenliği kurallarına uyamadıklarını kaydetti. 
     Yapılan bütün araştırmaların çok basit önlemlerle bütün kaza sonuçlarının ortadan kaldırılabileceğini ortaya koyduğunu söyleyen Aslantepe, iş kazalarının kader olmadığını belirtti. 

ANKA 
     
</TEXT>
</DOC>
