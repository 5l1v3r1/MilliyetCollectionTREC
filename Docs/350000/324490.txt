<DOC>
<DOCNO> 324490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo29.html </URL>
<DATE> 2005/03/17/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Fenerbahçe, Denizli'ye gitti... 
</HEADLINE>
<TEXT>

     Lig lideri Fenerbahçe, Denizlispor ile yarın yapacağı 25. haftanın açılış maçı öncesi hazırlıklarını tamamlayarak, Denizli'ye gitti. 
     Bu sabah basına kapalı olarak yaptığı idmanın ardından öğleden sonra özel uçakla Denizli'ye hareket eden sarı-lacivertlilerde kırmızı kart cezalıları Tuncay ve Serkan yarınki maçta forma giyemeyecek. Sakatlıkları bulunan Nobre ve Servet'in ise yarınki maçta oynayabilecekleri bildirildi. 
     Bu arada, Futbol Federasyonu Profesyonel Futbol Disiplin Kurulu PFDK tarafından 2 maç ceza verilen Tuncay, kafileyle birlikte Denizli'ye gitti. 
     Sarı-lacivertliler, geçtiğimiz sezon şampiyonluk turu attığı Denizli'de yine galip gelerek, takipçileriyle arasındaki puan farkını korumayı amaçlıyor. 
     Fenerbahçe'nin yarınki maça Rüştü, Önder, Luciano, Servet, Ümit, Aurelio, Deniz, Mehmet Van Hooijdonk , Alex, Nobre, Anelka muhtemel 11'i ile çıkması bekleniyor. 
     Denizli Atatürk Stadı'nda saat 20.00'de başlayacak karşılaşma Digitürk Lig TV'den naklen yayınlanacak. 
     
     SERVET'İN DOĞUM GÜNÜ 
     Fenerbahçe'nin Denizlispor ile yapacağı maç öncesi İstanbul'da gerçekleştirdiği idmanın ardından, takım arkadaşları, bugün doğum günü olan 1981 doğumlu Servet Çetin'i yumurta ve una bulayarak kutladılar. 
     Üç gün önce yeni yaşına giren ve kendi doğum gününde bir sonraki kutlamayı sabırsızlıkla beklediğini söyleyen Anelka ise henüz Brezilya usulü bu kutlamaya hazır olmadığını söyleyerek, unlu ve yumurtalı yaş günü partisini uzaktan gülerek izledi. 
     
</TEXT>
</DOC>
