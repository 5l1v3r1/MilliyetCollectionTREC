<DOC>
<DOCNO> 324251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/siyaset/axsiy01.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon hatırası 
</HEADLINE>
<TEXT>


AKP ve CHP'li milletvekilleri, ABD'de sıcak bir sürprizle karşılaştı Pentagon'daki bir görüşmede Savunma Bakanı Rumsfeld, "Türk heyetiyle tanışacağım" diyerek odaya girdi 

SALİHA ÇOLAK Ankara 


CHP ve AKP milletvekillerinin ABD gezisi, ABD Savunma Bakanı Donald Rumsfeld'in de katıldığı sıcak ve samimi görüşmelere sahne oldu. Lobicilik üzerine araştırma amacıyla düzenlenen geziye katılan milletvekillerinden alınan bilgiye göre, Pentagon'da Savunma Bakan Yardımcısı Paul Wolfowitz'le yapılan görüşmede Wolfowitz'e, Savunma Bakanı Donald Rumsfeld'den bir not geldi. "Patron beni çağırıyor. Kurtulabilirsem hemen döneceğim" diyerek odadan ayrılan Wolfowitz, bir süre sonra Rumsfeld'le geri döndü. 

Suriye ziyareti yorumu 
Lübnan'la ilgili bir toplantıdan ayrılarak milletvekillerinin yanına gelen Rumsfeld, "Büyük bir Türk heyetinin burada olduğunu öğrenince gelip tanışmak istedim" dedi. Savunma Bakan Yardımcısı Wolfowitz, milletvekillerinin Irak ve Suriye'ye ilişkin hassasiyetlerini dile getirmesi üzerine, "Bizim hassasiyetlerimizin Türkiye'nin çıkarına olduğunun anlaşılmasını bekliyoruz" dedi. Wolfowitz, Cumhurbaşkanı Ahmet Necdet Sezer'in Şam ziyaretine soğuk bakan ABD yönetiminin görüşünü, "Suriye ile temaslarınız sırasında uluslararası toplumun mesajlarını verebileceğinizi biliyoruz" diye aktardı. 

'Elimizde olsaydı o yazıyı yazdırmazdık' 

Rumsfeld'le çekilen hatıra fotoğrafının fonunda, 11 Eylül ve Irak fotoğrafları vardı. Wolfowitz, Türkiye aleyhine ifadeler içeren yazısı tartışılan Wall Street Journal yazarı Robert Pollock için, "O bize de saldıran yazılar yazıyor. Bush'un ne biçim karikatürleri çıkıyor. Bu yazıyı yönetimin yazdırdığını düşünmeniz hayret verici. Elimizde olsa böyle bir şeyi yazdırmazdık" dedi. 


</TEXT>
</DOC>
