<DOC>
<DOCNO> 302073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/spor/yguven.html </URL>
<DATE> 2004/12/30/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Heykeli dikilecek adam 
</HEADLINE>
<TEXT>


Yöneticiler ikiye ayrılır a Yönetim kurulunda çalışırken kulübe faydalı olanlar. b Yönetimden istifa ederek kulübe faydalı olanlar. 
Sayın Reha Muhtar'a gönderme yapmıyorum, konumuz Galatasaray... 
Gelmiş geçmiş ve henüz görevdeki tüm yöneticileri bu kaba hatlarla ikiye ayırmak mümkündür. 
Ancak Sayın Ergun Gürsoy'un son yöneticilik süreci başlı başına yeni bir kategori yaratmaktadır ve nev -i şahsına özgüdür. 
Sayın Gürsoy, payanda verdiği sayın Özhan Canaydın'ın kişiliğinde Galatasaray'a, belki de ekonomik tarihinin en vahim günlerinde en önemli katkıyı yapmıştır. Galatasaray bu zor günlerden kazasız kurtulacaksa can simidinde Özhan Canaydın yazacaktır. 

Lakin, sayın Gürsoy'un görevi bitmemiştir 
Şu sıralarda şapkasını alıp gitmeden önce gündemi değiştirmeye çalışmaktadır. Çünkü, Galatasaray'ın "acil ihtiyaç" sayılacak transferleri yapmaya bütçesinin müsade etmediğini sağır sultan bile bilmektedir. Gürsoy'un başkandan "izin" alıp, başkan dahil kulüpteki birçok birimi bombalaması başka nasıl izah edilebilir 
Amaç, para yokluğunda "alagargara" olabilir mi acaba 
Evet, para işi netamelidir .. Galatasaray'da toprak çoktur ama tohum yapacak bir avuç buğday yoktur. O topraklar da atadan kalma değil haa 

Ara transfer süresini ara sıra piyasaya sürdüğü yıldız isimlerle geçiştirip sıradan futbolculara borç - harç para ayırabilecek Galatasaray, gündemde kalmanın yolunu Ergun Gürsoy'un "alışılmadık" demeçleriyle sağlayacak, bir iki hafta da istifasıyla gündem oluşturacaktır büyük ihtimalle. 
Bu durumun projelendirmesi yapılmış mıdır, doğaçlama mıdır bilemem. 
Lakin görülen, ara transferde bir iki yöneticiyle yetinecek Galatasaray... Herkesin aklı başına gelip "ya ne oldu bizim yeni futbolcular" demesi ligin ikinci yarısına denk gelir ki, o sıralarda muhalefet etmek, "renklere ihanet" anlamı taşıyacağından mangal gibi yürek gerekir. 
Galatasaray yönetimi, Ergun Gürsoy'a dua etmelidir. 
Hem yönetimde, hem gidişiyle kulübe faydalı olacak Ergun Gürsoy'un fedakarlıkları az buz değildir. 

Helal olsun çocuklar .. 

Kıyıda köşede kalmış bir haberdi ama, beni çok etkiledi. İnanın gözlerim doldu, göğsüm kabardı, aklımdan çıkmadı Tuncay ile Mahmut Hanefi'nin Sakarya'da açtığı Spor Life adındaki spor merkezi haberleri... 
Hele Tuncay'ın söyledikleri 
"Önemli bir getirisi olmayacak, ama doğduğumuz yere, gençlere sosyal alanda katkımız olsun istedik". 
Biz de yıllardır bunu söyledik 
"İyi futbolcu olmak, topa doğru açıda ve doğru hızla vurmakla sınırlı değildir. Futbolcu yaşadığı ülkenin sorunlarını da düşünebilmelidir. Kendisini insanüstü kılan insanlarla aynı coğrafyada insani ilişkilerine dikkat etmelidir." 
Tuncay ve Mahmut Hanefi gibi. Helal olsun çocuklar. 
Doğuda kazanıp batıda yiyen, hatta Türkiye'nin de batısında istakoz yarıştırıp top model dikizleyen, konu "Doğu'nun geri kalmışlığı"na gelince faturayı devlete kesen işadamlarının fing attığı bir ülkede, iki delikanlı çıkmış, alın terlerini hemşehrilerinin refahına yatırmış. 
"Bize böyle futbolcular lazım" diyemeyeceğim, "Bize Tuncay'la Mahmut'un onda biri kadar halkını düşünen işadamları lazım" daha önce. Böyle futbolcularımız da olursa, ne mutlu bize. 

"Atatürk, adalet ve Galatasaray" 

Kayınpederim emekli yargıçtır. Meslek yaşamında "müşterileri" katiller, gaspçılar olsa da son derece dingin bir hayatı vardır. Üç büyük tutkusu dışında... Atatürk, adalet ve Galatasaray. 
68 senelik Galatasaray taraftarlığının ipuçları diğer tutkularındadır. Mesela en son rahatsızlandığında, sadece Anıtkabir'i görebilmek için Başkent Hastanesi'ne yatmakta direnmişti. "Ecevit tecrübesi" yüzünden zor güç GATA'ya götürdük de, Albay Kayser Çağlar ve Binbaşı Tayfun Eyileten'in özeniyle iyileşti. 
Adalete gelince... Bir zamanlar başım ev sahibi ile derde girmişti, kayınpederimden "racon kesmesini" rica ettik. Adamın haklı olduğunu söyledi. Çıkacağım apartmanın kışa stokladığı yakıt için para ödedim. 

"Adil değil" 
İşte aynı oranda bir Galatasaraylı'dır babamız Hilmi Çağalı... Ve hukuk adamı. 
Dolayısıyla Fenerbahçe derbisinde Galatasaray'a verilen ceza hakkındaki yorumunu sizlere aktarırken asla "aile dayanışması" ile suçlanacağımı düşünmüyorum. Sizin de ilginç bulacağınıza inanıyorum 
"Merdivenlerin dolu ya da boş olduğuna kim karar verecektir. Hakem... Ayrıca futbolda en üst makam olan federasyon başkanı da oradadır ve ortaklaşa bir karara varmışlardır. Maçın oynanmasına engel teşkil edecek bir durum yok... Olsa, oynatmazlar değil mi Peki görüntüler tersini söylüyorsa, suçlu kim Kulüp mü, görevini ihmal eden başkan ve hakem mi Galatasaray'ın aldığı ceza hava muhalefetine karşın kulenin direktifiyle yere sağ salim inen pilotu, 'Yolcuların yaşamını riske attın' diye mahkemeye vermeye benzer. Adil değildir." 

"Fırsat kaçtı" 

Yılbaşını kutlamak için on bin kilometre ötede yeryüzü cennetlerinden birine gidiyorsun yüzyılın en büyük felaketine tanık olup canını zor kurtarıyorsun. Tüm deprem ve tsunamizede sporcularımıza büyük geçmiş olsun. 
Olsun da... Her canlı bağlantıda "Bizi buradan kurtarın" yakarışlarını üzülerek dinlediğim kıymetli sporcularımızla ilgili şu "hayalleri" kurmadım değil doğrusu 
Telefon bağlantılarında, "Biz kurtulduk, ama burada büyük yıkım var. Türkiye, Dünya bu insanlara yardım etsin" türünden şövalye davranışları. 
"Beraber geldiğimiz Türkler'den haber yok" yerine, "20 saattir onları arıyoruz. Bulana kadar pes etmeyeceğiz" motivasyonları. 
Uluslararası basında "perişan yerel halka yardım etmeye çabalayan" Türk milli futbolcularının fotoğrafları... 
Felaketin göbeğinden "Tanrı ülkemizi korusun" mesajları. 
Hatta, hangi ulustan olursa olsun, yaşamını kaybeden insanlar için akan gözyaşları ve telefondan duyulan hıçkırıkları. 
Çok şükür bizim çocuklar kurtuldu. 
Lakin çok moda deyimle, "fırsat kaçtı". 



</TEXT>
</DOC>
