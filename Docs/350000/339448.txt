<DOC>
<DOCNO> 339448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/yazar/altan.html </URL>
<DATE> 2005/05/04/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Elim elin üstünde, kim kimin daha üstünde... 
</HEADLINE>
<TEXT>


Yarın saat 14'e kadar İstanbul'un Avrupa yakasında su yok nedeni de K ğıthane'deki arıtma tesislerinin onarımı... 
Türkiye Büyük Millet Meclisi'nin, -özel demokrasimize özgü, türbanla ilgili hukukumsu tartışmalarda- "şamar oğlanı olmadığı"nın, karşılıklı polemiklere neden olduğu bir sırada iki gün boyunca suların kesilmesi o kadar önemli mi 
İstanbul'un Avrupa yakasında sular kesikken de vatanını ve milletini seven bir insan tuvalete gittiğinde, nasıl taharetleneceğini düşünmez ya Ermeni sorununu, ya Kürt sorununu, ya Kıbrıs sorununu, ya da TBMM'nin türban konusunda neden şamar oğlanı olmadığını düşünür... 
Bu böyle biline... 

Eyüp'ten Sarıyer'e kadar sular kesikken tuvalete gidenlerin vatanı ve milleti çok sevseler de, düşünmelerine gerek olmayan konu, 2007'deki Cumhurbaşkanlığı seçimlerinde, kimlerin Çankaya'ya oturmayı hesapladığıdır. 
Onu, bu dünyaya devlete hizmet etmek için gelmiş olan büyüklerimizin düşünmesi yeterlidir. 
O tarihlerde kimin başbakan olacağını düşünmek de öyle... 

Elbet büyüklerimiz, sular kesikken tuvalete giden vatandaşların nasıl taharetleneceğini de düşünecek değiller... 
Her büyük, vatandaşınınkinden önce kendi kıçını düşünmek zorundadır çünkü devletin en yüce makamına orasıyla oturacaktır... Şanlı tarihimize layık olabilmesi için, gövdesinin koltuğa oturacağı bölümüne karşı aşırı bir hassasiyet göstermesi doğaldır özellikle terlememeli ve de kaşınmamalıdır. 

Bir de büyüklerimizin dahi bazen tüm dünyaya karşı posta koyar, sert çıkar, yol gösterir, ters bakar, yumruğunu masaya vururken düşünmedikleri konulara bir göz atsak... 
Örneğin padişahlarımızın ve adı büyük politikacılarımızın dalkavukluğunu yapıp duranlar ötesinde neden "medeni cesaret sahibi" tarihsel kişilerin Sokrates'lerin, Bruno'ların, Voltaire'lerin, Zola'ların bizde pek çıkmadığına... 

Bayılıp hayran olduğumuz Kanuni Sultan Süleyman Han'ın, bir dediğini iki etmediği gözde sultanı Hürrem Sultan'dan olma bir kızı vardı, Mihrimah Sultan... 
Mihrimah Sultan'ın kocası ve Kanuni'nin damadı Rüstem Paşa ise tam malın gözü bir damattı... 
Ve serveti de dillere destandı 
1700 köle... 
2900 savaş atı... 
1106 deve... 
700.000 sikke-i hasene altın ... 
5000 dikilmiş kaftan ve giysi... 
1700 üsküf üst rütbelilerin giydiği resmi yeniçeri sarığı . 
600 gümüş eyer... 
500 altın eyer... 
1500 gümüş at başlığı... 
130 çift altın özengi... 
Kalıp altın, nakit altın ve gümüşle karışık altın... 
Rüstem Paşa'nın serveti, akıl almaz boyutlardaydı ve o zamanki Hazine olanaklarını da çok aşıyordu. Kanuni'nin yerine geçen oğlu II. Selim, tahta çıkarken yeniçeriye dağıtılması gerekli cülus akçesi bulmakta zorluk çekmiş ve yeniçeri bir ayaklanma gösterisi yapmıştı... 

Susuz bir tuvalete girerken akla gelmeyen konular, belki de en ilginç konular... 
Acaba son 80 yıl içinde servetini en çok büyütmüş olan politikacımız kimdi 
Bu sorunun yanıtını bulamazsak da, acaba şu sorunun da mı yanıtı yok 
Son 80 yılda resmi araba alım ve bakımına kaç milyar dolar harcandı 
Yanıt 
Tısss... 

Resmi tarih ve söylemlere karşı "medeni cesaret" sahipliği... Hem "öl" emri vermenin, hem de "Bir Türk cihana bedel" demenin çelişkisi üstünde durmak, kolay mı üstelik hiçbir getirisi de yok... 

1894'te Fransız Savaş Bakanlığı'nda yüzbaşı rütbesiyle çalışan Alfred Dreyfus, Alman askeri ataşesine Fransız ordusunun sırlarını satmakla suçlanmıştı. Hangi kanıtlara dayandığı pek belli olmayan bir yargılama sonucunda, ömür boyu hapse mahk m oldu. 
Derken, asıl casusun Binbaşı Esterhazy diye biri olduğu ve Dreyfus'un suçlanmasına neden olan bir mektubun, gerçekte Esterhazy'nin el yazısıyla yazılmış olduğu anlaşıldı. 
Ne var ki, divanıharbe çıkarılan casus binbaşı aklandı. 

Ve Emile Zola, "L'Aurore" gazetesinin ilk sayfasında Savunma Bakanlığı'na hitaben "Suçluyorum" adlı ünlü yazıyı yazdı. Zola, Fransız ordusunu Dreyfus'la ilgili karardaki hatayı örtbas etmekle ve Savunma Bakanlığı'nın emriyle Esterhazy'yi aklamakla suçluyordu. 
Kim bilir kaç yüz cilt inceleme yayımlanmıştır Dreyfus davası hakkında. 

Bir ülkede en büyük getiri Hazine'den geçinmelilerin üst kesimiyle, yöneticilerin dalkavukluğunu yapanlar yönündeyse akıl almaz kirlenmeler, çiftetelli oynarlar bilinmedik köşelerde... 
Soygunu, sömürüyü, hamaset tatavalarının arkasındaki kanlı gerçekleri su yüzüne çıkarmaya uğraşmış kalemler de, okkanın altına giderler... 

İstanbul'un Avrupa yakasında yarına kadar sular kesik... 
BMM de şamar oğlanı değil... 
Son 30 yılda KKTC'ye kaç milyar dolarlık yardım yapıldığı ve bu paraların nasıl kullanıldığı da belli değil... 
Türkiye kalkınıyor ve Ankara, 90 yıldır çözümleyemediği konuları gündeme getirenleri kınıyor... 
Türban ve laiklik tartışmalarına da devam... 
Sorun anlaşılmıştır, tamam mı Tamam... 



</TEXT>
</DOC>
