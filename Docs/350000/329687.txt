<DOC>
<DOCNO> 329687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonspo08.html </URL>
<DATE> 2005/04/02/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Carew En çok Fenerbahçe'ye attığım golden keyif aldım... 
</HEADLINE>
<TEXT>

     Beşiktaş'ın Norveçli futbolcusu John Carew, bu sezon en çok Fenerbahçe'ye attığı golden keyif aldığını söyledi. 
     Carew, Beşiktaş Kulübü'nün aylık resmi yayın organı Beşiktaş Dergisi'nin nisan sayısında yer alan röportajında, bu sezon en çok Fenerbahçe maçında attığı gole sevindiğini kaydederek, ''En keyif aldığım gol, herkes için çok özel olduğunu düşündüğüm Fenerbahçe maçında attığım goldü'' dedi. 
     Siyah-beyazlı taraftarlara da övgüler yağdıran Carew, şöyle konuştu 
     ''Bence dünyanın en iyi taraftarına sahibiz. Kar da yağmur da olsa, çok kötü de oynasak her zaman yanımızdalar. Kaşkollarını, bayrakları sallayarak bizleri 90 dakika boyunca desteklemeleri beni çok heyecanlandırıyor. Küfür hemen hemen her statta ve ülkede var. Zaten ben Türkçe bilmediğim için bağırdıklarında hiçbir şey anlamıyorum. Ama taraftarların sabrının taştığı noktalarda bunları söylediklerini düşünüyorum. Açıkçası para ödeyip izlemek istedikleri bir futbol karşılaşmasında da taraftara biraz daha hoşgörüyle yaklaşılabilir.'' 
     
     SERGEN VE TÜMER'E ÖVGÜ 
     Carew, takım arkadaşlarından Sergen Yalçın'a da değinerek, ''En iyi zamanlarında onunla birlikte oynamayı çok isterdim. Şimdi bile topa vurduğunda nasıl bir futbolcu olduğunu hemen anlıyorsunuz. Top tutuşu ve topla birlikte hareketi gerçekten çok iyi'' dedi. 
     Sergen dışında, Tümer'e de hayran olduğunu belirten Norveçli futbolcu, ''Çok uzun boylu değil ama buna rağmen büyük bir tekniğe sahip. Kolay kolay ayağından topu alamazsınız. Bence Tümer, Beşiktaş ve Türkiye için büyük bir şans'' diye konuştu. 
     
</TEXT>
</DOC>
