<DOC>
<DOCNO> 305035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun03.html </URL>
<DATE> 2005/01/10/ </DATE>
<TIME> 02.14 </TIME>
<AUTHOR>  </AUTHOR>
<HEADLINE>
Filistin seçimlerinden notlar... 
</HEADLINE>
<TEXT>

     Burçun İMİR - RAMALLAH DHA 

      FİLİSTİN'de dün yapılan devlet başkanlığı seçimleri bugüne kadarki seçimler arasında en fazla katılımın gerçekleştiği seçimlerden biri oldu. Son kamuoyu yoklamalarına göre desteği yüzde 52 ile 68 arasında değişen El Fetih adayı Mahmut Abbas'ın seçimlerde ipi göğüslemesi beklenirken, Abbas oyunu Yaser Arafat'ın karargahı Mukata'da ailesiyle birlikte kullandı. Seçimler sayesinde Bayan Abbas da ilk kez kamuoyu önüne çıktı. 
     Mahmut Abbas'tan sonra en çok oy alan bağımsız aday Mustafa Barguti ise bazı köylerde mükerrer oya karşı kullanılan mürrekibin parmaklardan silinebildiğini iddia etti. 
     
     KUDÜS'TE BEKLENEN OLDU 
     Seçimlerde en çok sorun yaşanacağı tahmin edilen Doğu Kudüs'te beklentiler gerçek oldu. 6 bin kişinin kayıtlı olduğu Doğu Kudüs'te Filistinliler oylarını altı postanede mektup usulü kullandı. Fakat 500 kişi ellerinde seçmen kağıdı olmasına rağmen İsrail posta görevlileri tarafından engellendi. İsrailliler bu kişilerin adlarının kendilerindeki listede olmadığını iddia ederek seçmenlere, "Adınızın yazılı olduğu merkezlere gidin" dedi. Bazı Filistinliler vazgeçip evinin yolunu tutarken bazıları da uzun aramalara rağmen isimlerini bulamadı. Bu sırada devreye eski ABD Başkanlarından Jimmy Carter girdi. Gözlemci sıfatıyla bölgede bulunan Carter, listede adı olsun veya olmasın seçmen kağıdı bulunan tüm Filistinlilerin oy kullanmasını istedi. Uzun bir ikna sürecinin ardından Filistinliler ancak saat 15'ten itibaren oylarını kullanabildi. 
     Doğu Kudüs'teki seçim merkezine gelen bir grup Yahudi yerleşimci de Filistinlilerin oy kullanmasını engellemek istedi. İsrail polisi kısa sürede dağıttı. İsrail devletinin varlığını kabul etmeyen Yahudi Semeritanlar ise Mukata'ya gelip Filistinlilere destek verdi. İbranice 'bezrateşem' ve Arapça 'inşallah' diyen Semeritanlar, "Allah izin verirse Filistin bu seçimlerle birlikte hem barış hem de ekonomik isktikrara kavuşacak" dedi. 
     İsrail seçim nedeniyle kontrol noktalarındaki geçişlerde kolaylık sağlayacağını söylemesine rağmen Nablus Havarra kontrol noktasından geçişlere izin vermedi. Kudüs Ramallah arasındaki en büyük kontrol noktası Kalendiya'dan da araçların geçişlerine izin verilmedi, Filistinlilerden yürümeleri istendi. 
     
     SEÇİME SOĞUK HAVA ENGELİ 
     Filistin'de hava mevsim normallerine göre çok daha soğuk olduğu için sabah saatlerinde sandık başına giden Filistinli sayısının az olduğu gözlendi. Okuma yazma bilmeyen özellikle yaşlı seçmenler ise yanlarında bir akrabalarıyla birlekte oy kullanma işlemini tamamladı. Ancak DHA'nın köylerde konuştuğu çok sayıda yaşlı Filistinli kime oy kullarndıkları bilmeden mührü bastıklarını belirtti. 
     Yurtdışındaki Filistinliler ve mülteciler seçimlerde oy kullanamadı. Kendi kaderleri hakkında söz hakkı olmayan mültecilerin dönüşü, yeni devlet başkanının seçilmesiyle birlikte başlaması beklenen barış görüşmelerinin en kilit konulardan biri. 
     
     SEÇİME RAĞMEN SİLAHLAR SUSMADI 
     Filistinliler bir yandan sandıklara koşarken şiddetin eksik olmadığı bölgede dün de silahlar susmadı. Gazze'den İsrail yerleşim birimlerine 2 füze fırlatılırken, Han Yunus'ta İsrail askerleri sandığın bulunduğu okulun önünde ateş açtı. Olayda ölen ya da yaralanan olmadı, ancak oy verme işlemi 2 saat boyunca kesintiye uğradı. 
     Lübnan'daki Hizbullah gerillaları da İsrail devriyesine saldırı düzenledi. Bir İsrail askerinin öldüğü, 3 askerin de yaralandığı saldırıya İsrail'in verdiği karşılıkta uluslararası barış gücünde görevli bir Fransız gözlemci yaşamını yitirdi. 
     
     RAKAMLARLA FİLİSTİN SEÇİMİ 
     - 1996 seçimlerinde iki aday yarıştı Yaser Arafat ve kadın aday Semiha Halil. Arafat oyların yüzde 88. 2'sini alırken Halil yüzde 11.5'te kalmıştı. 
     - Dünkü seçimlere 1 Aralık itibariyle 1 milyon 92 bin 407 seçmen kayıtlıydı. 
     - Batı Şeria ve Kudüs'teki seçmenlerin toplam sayısı 687 bin 7. 
     - Gazze Şeridi'de kayıtlı seçmen sayısı 419 bin . Bu rakam potansiyel seçmen sayısının yüzde 64'üne denk geliyor. 
     - Seçimlere katılım yüksek oldu. Tahmini rakamlara göre katılım yüzde 75'i buldu. 
     - 4 Ocak itibariyle akreditasyon yaptıran toplam 22 bin 500 gözlemcinin dağılımı şöyle 201 yerel gözlem grubundan 7 bin 124 kişi,. 58 uluslararası gözlem örgütünden 800 kişi 66 ülkeden , 13 partiden 12 bin 448 parti gözlemcisi, 2 bin 242 bağımsız gözlemci. 
     - Toplam oy verme istasyonu sayısı 2 bin 840. 
     - Merkezi seçim komisyonu halkı bilinçlendirmek için 300 bin poster, 200 bin sticker ve 1 milyonun üzerinde broşür ve el ilanı dağıttı. 
     
</TEXT>
</DOC>
