<DOC>
<DOCNO> 300460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/yazar/oztrak.html </URL>
<DATE> 2004/12/24/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
TL aşırı değerli 
</HEADLINE>
<TEXT>

Bu yılın üçüncü üç aylık dönemine ilişkin imalat sanayiinde çalışanların kişi başına kazancına ilişkin veriler son bir yılda sektörün tamamında enflasyondan arındırıldıktan sonra kazançlarda yüzde 1.4 artış olduğunu gösteriyor. Özel kesimdeki artış ise yüzde 3.8 olmuş. 
Özel kesimdeki çalışanların dolar cinsinden ifade edilen kazançlarındaki artış ise yüzde 7.3'e ulaşmış. 
Özel imalat sanayiinde çalışanların elde ettikleri kazançlara dolar ve reel TL cinsinden daha uzun bir dönemde baktığımızda, durum daha da çarpıcı hale geliyor. 
Ülkemizde çalışanların kazançlarında dolar cinsinden çok hızlı bir artışa karşılık enflasyondan arındırılmış TL cinsinden kazançları hala 2002 yılının başlangıcındaki seviyesinin altında. Bu, çalışanların 2002'den bu yana dolar cinsinden daha çok kazanç elde etmelerine rağmen TL cinsinden satın alma güçlerinin iki yıl öncesine göre daha düşük olduğunu gösteriyor. Bu durum doların TL karşısında değer kaybetmesine bağlı olarak ortaya çıkıyor. 
Bir başka açıdan bakıldığında, bu gelişme işletmelerde işçilerin kazançları TL cinsinden reel olarak artmadan, işgücü maliyetinin dolar cinsinden artması anlamına geliyor. Eğer bu işletme malını dolarla satıyorsa veya ürettiği mala rakip olan ve dolarla ithal edilen bir başka ülkenin malı varsa, karı azalacaktır. 

Maliyet arttı 
Asgari ücretin işverene maliyetine dolar ve euro cinsinden baktığımızda da aynı durum söz konusu. 2001 yılı sonunda maliyetler 153 dolar ve 172 euroyken bugün bu rakamlar 390 dolar ve 291 euroya ulaşmış. 
Sanayi karlarında azalmaya yol açan bu gelişmeyi emeğin verimliliğini artırarak dengelemeye çalışmış. Nitekim grafikte de bu dönemde emeğin verimliliğinde ciddi artışlar olduğu görülüyor. Peki bu nasıl oluyor Daha az işgücü, buna karşılık daha fazla ithal makine ve teçhizat kullanarak. Tabii emeğin yerine makine kullanmanın da bir teknolojik sınırı var. Bu sınıra dayanan işletmelerin ise piyasa dışına çıkmak, yani işyerini kapatmaktan başka çareleri yok. 
TL'nin değer kazanma sürecinin resmi ise ikinci grafikte yer alıyor. 
Bu istihdam yaratmayan bir büyümenin resmi. Emeğin makineyle ikamesinin sınırına genel olarak dayanılmadıkça bu tablo devam ediyor. Bu sınıra gelindikten sonra ise kurun rekabet baskısına dayanamayan işletmelerin kapanmasıyla üretim de yavaşlamaya başlıyor. 
TL değerlidir veya değersizdir demenin artık anlamsız olduğunu hükümet yetkilileri ifade ediyorlar. Bu doğru ise hükümetin büyüme ve istihdam kaybını önlemek için gelir politikalarını da buna göre oluşturması gerekiyor. Bunun anlamı asgari ücreti artırmayı değil, düşürmeyi hedeflemek gerekiyor. Tarımda kamu kurumlarının alım fiyatlarını geçen yılın altına düşürmesi gerekiyor. Bunların siyasi ve sosyal fizibilitesi olmadığı gibi hükümetin de böyle bir yaklaşımı yok. Ortada açık bir politika tutarsızlığı var. 

Merkez gerçekçi 
Son zamanlarda her şeye finans piyasaları gözlüğüyle bakmaya başladık. Burada oluşan fiyatların reel sektör üzerindeki etkilerini göremiyoruz. Ancak ne zaman bu hataya düşsek, sonunda ortaya çıkan üretim ve istihdam kaybı finans piyasalarındaki dengeleri de alt üst ediyor. 
Merkez Bankası'nın 2005 yılına ilişkin para ve kur politikaları üzerine açıklaması, bu açıdan hükümet çevrelerinden çok daha gerçekçidir. TCMB döviz arzındaki artışları dikkate alarak rezervlerini güçlendireceğini ilan etti. Ancak bu, TL'nin reel değerindeki gelişmelerin ekonominin rekabet gücünü bozucu etkisini dengelemekte yeterli olmayabilir. Çünkü Türkiye kısa vadeli sermaye için çok cazip bir ülke olma durumunu sürdürüyor. Merkez Bankası'nın döviz talebini artıran politikalarına, döviz arzını ve özellikle kısa vadeli sermaye girişini kısıtlayacak tedbirlerin ilavesi gerekir. Bunun da modern ekonomilerde benimsenen yöntemi, finans kesiminin açık pozisyon tanımlarında yapılacak düzenlemelerdir. Bu aynı zamanda finans kesiminde kısa vadeli yabancı kaynak kullanımının yaratacağı kırılganlığı önlemek bakımından da gerekir. 
Cari açığın seviyesi ve istihdamdaki durgunluk TL'nin değerli olduğunu göstermektedir. Kısa vadeli sermaye girişiyle mevcut durum bir müddet daha sürdürülebilir. Ama bunun maliyeti durgunluk, işsizlik, dışarıya ödenen yüksek sermaye kazançları ve dış gelişmelere artan duyarlılık olacaktır. 



</TEXT>
</DOC>
