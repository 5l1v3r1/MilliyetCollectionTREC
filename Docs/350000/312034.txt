<DOC>
<DOCNO> 312034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/soneko40.html </URL>
<DATE> 2005/02/03/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Koç Holding Wal-Mart, Migros ile işbirliğinin yollarını arıyor 
</HEADLINE>
<TEXT>

     Koç Holding CEO'su Bülend Özaydınlı, Wal-Mart'ın Migros ile nasıl bir işbirliği yapabilirizin yollarını araştırdığını belirtirken, görüşmelerin bu mahiyetten ileri aşamada olmadığını bildirdi. 
     Özaydınlı, Koç Holding 12. Basın ve Kamuoyu Bilgilendirme Toplantısı'nda yaptığı konuşmada, Koç Topluluğu'nun 2003 ve 2004 yıllarında özsermaye üzerinden yüzde 12'nin üzerinde kar sağladığını söyledi. 
     2005 yılı yatırımları içinde Ford-Otosan'da ağırlıklı olarak kapasite artırım ve ürün geliştirme için 154 milyon dolarlık, Tofaş'ta 90 milyon dolarlık, Arçelik'te 135 milyon dolar olmak üzere dayanıklı tüketim grubunda toplam 200 milyon dolarlık yatırım yapacaklarını belirten Özaydınlı, ayrıca açılacak yeni Opet akaryakıt istasyonları ve Aygaz'daki yatırımlar için enerji grubunda 200 milyon dolarlık ve özellikle Migros ve Rusya'daki perakende şirketiyle ilgili tüketim grubunda da 217 milyon dolarlık yatırım planladıklarını kaydetti. 
     Özaydınlı, ''dolayısıyla toplam 950 milyon dolar ile 1 milyar dolar arasında bir yatırım planımız var. Ayrıca bunların dışında satın almalar için de 1 milyar dolarlık daha yatırım potansiyeli söz konusu olabilir'' dedi. 
     
     ''WAL-MART İLE KÜSMEDİK'' 
     Wal-Mart ile görüşmelere ilişkin Özaydınlı, Migros'un Türkiye'de sektör lideri olduğuna işaret ederek, Türkiye'ye ilgi duyan yabancıların mutlaka Migros'tan görüş aldıklarını, bu doğrultudada Migros'un Türkiye'de yatırım yapmayı düşünen Avrupa ve dünya perakende zincirleriyle bü tür görüşmeler gerçekleştirdiğini, Wal-Mart'ın da bunlardan biri olduğunu ifade etti. 
     Özaydınlı, Wal-Mart'ın Türkiye ve Rusya'ya ilgi duyduğunu, Migros'un da Türkiye'nin yanı sıra Rusya'da ciddi ağırlığı bulunduğunu kaydederek, ''Wal-Mart, Migros ile nasıl bir işbirliği yapabilirizin yollarını araştırıyor. Görüşmeler bu mahiyette ama ileri aşamada bir görüşme söz konusu olmadı. Bu görüşmenin ötesinde şu anda ciddi anlamda söylenebilecek başka birşey yok'' şeklinde konuştu. 
     ''Wal-Mart ile görüşmeler kesildi mi '' sorusunu Özaydınlı, ''küsmedik, birbirimize küsecek bir şey yapmadık'' diye yanıtladı. 
     
     TÜRK TELEKOM... 
     Türk Telekom'un özelleştirilmesiyle ilgili olarak da Özaydınlı, bu konuda inceleme odasına teklif vermek isteyen şirketlerin gireceğini belirterek, bu inceleme paralelinde Mayıs sonuna kadar tekliflerin verilme noktasına geleceğini söyledi. 
     Özaydınlı, ''Biz de Türk Telekom için önümüzdeki hafta başından itibaren inceleme odasına gireceğiz. Bittikten sonra buradaki değerlendirmelere paralel olarak bir fiyat belirlenecektir. O fiyat da Mayıs sonuna kadar belirlenmiş olacak'' dedi. 
     Uzakdoğu pazarına dair de Özaydınlı, bu pazara ilişkin iddialı ve önemli pilot çalışmaları bulunduğunu, ancak şu anda açıklayacak duruma gelmediğini ifade ederek, ''Belirli aşamaya geldiğinde Çin'de daha hızlı adımlar atabileceğiz. Zaten özellikle beyaz eşya ve otomotiv sektörlerindeki şirketlerimiz Çin'in sunduğu maliyet avantajlarını ciddi anlamda değerlendirmektedir'' diye konuştu. 
     Bülend Özaydınlı, topluluk olarak mobilya sektörüne üretim alanında girmeyeceklerini, güçlü bir dağıtım zincirini devreye sokacak organizasyon şeklinde bir planları olduğunu kaydetti. 
     
</TEXT>
</DOC>
