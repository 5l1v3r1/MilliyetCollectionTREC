<DOC>
<DOCNO> 328174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonsiy12.html </URL>
<DATE> 2005/03/29/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
AKP'den bir istifa daha .. 
</HEADLINE>
<TEXT>

     AK Parti Gaziantep Milletvekili Ömer Abuşoğlu, partisinden istifa etti. 
     Ömer Abuşoğlu, istifasıyla ilgili yaptığı yazılı açıklamada, birçok milletvekilinin özgür iradesini ve seçmeninden aldığı olumsuz izlenimleri, yasama ve yürütme organı faaliyetlerine yansıtamadığını savunarak, ''Bu şartlar altında milletvekillerine tepkisini istifa ederek gösterme yolu kalmıştır'' dedi. 
     ''Gidişata karşı'' tepkilerini dile getiren milletvekillerinin ya görmezlikten gelindiğini ya da susturulduğunu savunan Abuşoğlu, ''Böylelikle birçok milletvekili hür iradesini ve seçmeninden aldığı olumsuz izlenimleri, gerek yasama gerekse yürütme organının faaliyetlerine yansıtamaz hale gelmiştir. Bu şartlar altında bir başka seçenek olarak milletvekiline, tepkisini istifa ederek gösterme yolu kalmıştır'' dedi. 
     Abuşoğlu, istifasının gerekçeleri ile ilgili olarak yaptığı yazılı açıklamada, 2001 ve 2002 yıllarının ekonomik ve siyasi ortamında, tek parti iktidarının ülkenin istikrarlı bir siyaset zeminine taşınmasında katkısı olacağı inancıyla AK Parti'den siyasete atıldığını bildirdi. 
     TBMM üyeliğinin başlangıcından bu yana AK Parti İktidarının istikrarlı ve başarılı bir icraat sergilemesi için bir milletvekili olarak üzerine düşen görevi layıkıyla yerine getirmeye çalıştığını bildiren Abuşoğlu, açıklamasında şunları kaydetti 
     ''Ancak yaklaşık 2,5 yıllık icraatıyla AK Parti İktidarı, başlangıçta mazhar olduğu Türk toplumunun güvenini hoyratça harcamış ve güven kaybeder hale gelmiştir. Çünkü iktidara geldiği günlerde var olan problemler aynısıyla devam etmekte, hatta bazı bakımlardan daha da ağırlaşmaktadır. Bu durumun sebeplerinin başında, çözüm üretme noktasında yaşanan tıkanıklık gelmektedir. Türk toplumu siyasi ve ekonomik yapısıyla çok dinamik bir toplum hüviyetindedir. AK Parti İktidarı başlangıçta var olan dinamizminden giderek uzaklaşmış, hızla değişen, hatta zaman zaman ağırlaşan iç ve dış gelişmeler karşısında durgunlaşan bir yapıya girerek, uygun çözümleri üretemez hale gelmiştir. Bu anlamda büyüyen sorunlara karşı kamuoyundan gelen tepkiler bile yeterince değerlendirilemez olmuştur.'' Kendisinin ve birçok milletvekilinin ''Gidişata karşı'' çeşitli şekillerde tepkilerini dile getirdiklerini bildiren Abuşoğlu, ''Bu tepkiler ve ülkenin sorunlarıyla ilgili sıkıntılarını dile getirenler ya görmezlikten gelinmiş ya da susturulmuşlardır. Böylelikle birçok milletvekili, hür iradesini ve seçmeninden aldığı olumsuz izlenimleri gerek yasama gerekse yürütme organının faaliyetlerine yansıtamaz hale gelmiştir. Bu şartlar altında bir başka seçenek olarak milletvekiline, tepkisini istifa ederek gösterme yolu kalmıştır'' dedi. 
     Abuşoğlu, iktidar partisi milletvekili olmasına karşın bu yapı içinde seçmenine ve Türk toplumuna hizmet etme olanağı kalmadığını düşündüğü için AK Parti'den istifa etmeyi kararlaştırdığını bildirdi. 
     Abuşoğlu'nun istifasıyla, TBMM'deki sandalye sayısı şöyle oldu 
     

Meclis'te son durum AK Parti 359 CHP 163 DYP 6 ANAP 5 HYP 1 BAĞIMSIZ 15 BOŞ 1      

     
</TEXT>
</DOC>
