<DOC>
<DOCNO> 334212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun37.html </URL>
<DATE> 2005/04/17/ </DATE>
<TIME> 21.56 </TIME>
<AUTHOR>  </AUTHOR>
<HEADLINE>
Denktaş, Talat'ı kutladı 
</HEADLINE>
<TEXT>

     KKTC Cumhurbaşkanı Rauf Denktaş, resmi olmayan kesin sonuçlara göre KKTC'nin yeni cumhurbaşkanı seçilen Mehmet Ali Talat'ı, canlı yayında katıldığı bir televizyon programında kutladı. 
     Bayrak Radyo Televizyonu'ndaki bir seçim programına telefonla katılan Denktaş, KKTC halkının yeni cumhurbaşkanını seçtiğini, Talat'ı seçim sonuçlarından ötürü kutladığını söyledi. Denktaş, olaysız ve demokratik bir ortamda geçen seçimler için halkı da kutlamak gerektiğini belirtti. 
     Talat'a ''sağlam, kalıcı, devleti ve egemenliği koruyan bir uzlaşı yapması için elinden gelen yardımı yapacağını'' söyleyen Denktaş, Rum yönetiminin 1963 yılından bu yana ortaya koyduğu uzlaşmaz tavrını sürdürmesinin de bir gerçek olarak ortada bulunduğunu kaydetti ve ''İlerlemeleri birlikte izleyeceğiz'' dedi. 
     Mehmet Ali Talat'ı yarın 10 00'da ziyarete gideceğini ve tebrik edeceğini açıklayan Denktaş, ''Rahat mısınız'' sorusunu, ''Bu kararı verdiğim andan itibaren çok rahatım'' diye cevapladı. 
     Talat'ın seçimleri kazanmasını ''beklenen bir sonuç'' olarak niteleyen Denktaş, Talat ve ekibinin iyi çalıştıklarını, iyi bir hava yakaladıklarını kaydetti. Halkın barış ve uzlaşma isteklerinin devlet, cumhuriyet ve egemenlik kavramlarından fedakarlık edilerek sağlanamayacağını söyleyen Denktaş, aksi takdirde azınlık konumuna düşüleceğini ifade etti. 
     Denktaş, 50 yıllık çalışma ve bilgilerini yeni cumhurbaşkanı ve hükümetle paylaşıp paylaşmayacağının sorulması üzerine, ''Görevimdir. Benim bilgi birikimlerimden kendileri yararlanmak isterlerse yardımcı olmak tabii olarak görevimdir'' dedi. 
     

     
</TEXT>
</DOC>
