<DOC>
<DOCNO> 326102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/siyaset/axsiy02.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB imajı bozuldu' 
</HEADLINE>
<TEXT>


AB Karma Parlamento Eşbaşkanı Lagendijk, göstericilere şiddet uygulanan olayda Erdoğan'ın tavrı için, "Göründüğünün aksine, özünde eski siyasetçiler gibi olduğu kanaati oluşuyor" dedi 

ANKARA Milliyet 


Türkiye - AB Karma Parlamento Komisyonu Eşbaşkanı Joost Lagendijk, Başbakan Recep Tayyip Erdoğan'ın, Dünya Kadınlar Günü nedeniyle 6 Mart'ta İstanbul'da düzenlenen gösteride yaşanan olaylara tepkisinin hayal kırıklığına yol açtığını belirtti. Lagendijk, "Suçu basına atması anlaşılmazdı. Erdoğan'ın göründüğünün aksine, özünde eski Türk siyasetçiler gibi olduğuna dair kanaat oluşuyor" dedi. 
Hükümetin, AB reformları sürecinde ivme kaybettiğini vurgulayan Lagendijk, Zaman gazetesine yaptığı açıklamada, Türkiye'nin reformcu imajının sarsıldığını kaydetti. Erdoğan'ın Avrupa'daki olumlu imajının, zina tartışmaları, 17 Aralık Zirvesi'ndeki sert üslubu ve 6 Mart'taki kadın gösterileri üzerine basına gösterdiği tepki nedeniyle yara aldığını belirtti. Lagendijk, Erdoğan'ın 17 Aralık Zirvesi'nde bazı üyelere sert tavrını akıllıca bulmadığını da vurgulayarak, "Bu liderlerle müzakereler başladıktan sonra da bir araya gelecek. Sert tutumu makul değildi. Başbakan'ın 6 Mart olaylarına verdiği tepki hayal kırıklığına yol açtı" diye konuştu. 

Uygulama eleştirisi 
Mardin Kızıltepe'de düzenlenen operasyonda öldürülen Ahmet Kaymaz ve oğlu Uğur Kaymaz'la 12 ilgili davanın seyrinin endişe verici olduğunu savunan Lagendijk, "Hükümetin söylediği ile uygulama arasında h l mesafe var" şeklinde konuştu. Türkiye'nin 17 Aralık'tan bu yana Avrupa'nın yakın takibinde olduğuna dikkat çeken Lagendijk, "Üyeliğinize kadar bu böyle. Mümkün olan bütün unsurlar aleyhinize kullanılacak" dedi. 


</TEXT>
</DOC>
