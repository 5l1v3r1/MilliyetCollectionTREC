<DOC>
<DOCNO> 342074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/siyaset/siy06.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başbakan'ın üslubu yanlış, rektör hatalı' 
</HEADLINE>
<TEXT>


Rektörler, Abant İzzet Baysal Üniversitesi Rektörü'nün Başbakan'ın katıldığı temel atma törenine katılmamasını eleştirirken, Erdoğan'ın olaya yaklaşımını da hatalı buldular 

BAHAR ATAKAN Ankara 


Abant İzzet Baysal Üniversitesi Rektörü Prof. Dr. Yaşar Akbıyık'ın Başbakan Erdoğan'ın katıldığı mühendislik-mimarlık fakültesinin temel atma törenine üniversitelerin siyasallaştırılmasını protesto amacıyla katılmamasıyla başlayan kriz büyüyor. 
Erdoğan'ı eleştiren CHP Grup Başkan Vekili Haluk Koç, "Başbakan'ın üniversitelere yaklaşımı 'Sen öğrencileri okut, parayı ben veriyorum, benim dediğim olur' şeklindedir. AKP'liler de Akbıyık'ın tavrını şiddetle kınadı. 
Rektör Akbıyık yaptığı açıklamada, "Yaptığım, hükümetin yükseköğretim sistemine karşı tutumuna tepki idi. Tavrımın Bolu'ya zarar verdiği eleştirilerine katılmıyorum" dedi. İzzet Baysal Vakfı Başkanı Ahmet Baysal da, "Bu rektörün bir an evvel gitmesi için duacıyım" açıklamasını yaparak, halktan rektöre tepki göstermesini istedi. 
Rektörlerin bir kısmı da bildiriyle yapılan protesto eylemini eleştirirken, bir kısmı Akbıyık için kullandığı ifadeler nedeniyle Erdoğan'a tepki gösterdi. Rektörlerin görüşleri şöyle 
Prof. İsmet Vildan Alptekin Üniversitelerarası Kurul Başkanı Başbakan kim olursa olsun devlete tavır alınmaz. Sayın Erdoğan'ın ve Sayın Çelik'in üslubunu doğru bulmuyorum. 
Prof. Baki Komsuoğlu Kocaeli Başbakan bir üniversiteye gidiyor, rektörün karşılaması gerekirdi. Başbakan'ı da haklı bulmuyorum. Konuşmaları polemik ve birliği zedeleyici. 
Prof. Nusret Aras Ankara Bir üniversiteye davet edilecek kişi vakfın davetiyle olmaz, orası bir devlet üniversitesi. Daveti rektör takdir eder. Başbakan'ın geldiği bir yere rektör katılmalıydı. Rektörler memur değildir, cumhurbaşkanının atadığı kişilerdir. Kimsenin emrinde değildirler. 
Prof. Emin Alıcı Dokuz Eylül Ev sahibi rektör değil vakıf. Sayın Başbakan'ı davet edenler orada bulunuyorlardı. Başbakan yanlış bilgilendiriliyor. 
Prof. Tahsin Nuri Durlu Kırıkkale Rektör davet etmediği kişinin törenine katılmaz. Başbakan'ın, 'Senin ne katkın var' sözünü hiçbir rektör hak etmiyor. 
Prof. Mustafa Akaydın Akdeniz Davetlilerin seçimi konusunda rektörün dediği kaale alınmalıydı. 

Akbıyık, İHL mezunu 

HÜKÜMETİN tepkisini çeken Rektör Prof. Dr. Yaşar Akbıyık, Başbakan Recep Tayyip Erdoğan gibi imam hatip lisesi mezunu çıktı. Çorum İmam Hatip Lisesi'ni bitiren Akbıyık, Ankara Üniversitesi Dil ve Tarih Coğrafya Fakültesi Tarih Bölümü'nden birincilikle mezun oldu. Akbıyık, ikinci evliliğini yaptığı Arzu Akbıyık'ın 2004'te doğum için ABD'ye gönderilmesiyle dikkatleri üzerine çekti. 1980'de Milli Eğitim Bakanlığı'nda çeşitli görevlerde bulunan Akbıyık, 2001'de Başbakanlık Atatürk Araştırma Merkezi Başkanlığı'na atandı. Akbıyık, DPT Atatürk, Milli Mücadele ve Türkiye Cumhuriyeti Hakkında Yabancı Ülkelerde Yayımlanmış Eserlerin Bibliyografyası'nın hazırlanması projesi ile DPT Atatürkçü Düşünce ve Atatürk İlke ve İnkılaplarının Türk ve Dünya Kamuoyunda Tanıtıcı Eserlerin Basımı ve Dağıtımı Projesi ve ATAM Cumhuriyet Tarihi Projesi'nde görev aldı. 

AKP İşini düzgün yapsın 

BOLU DHA 

Abant İzzet Baysal Üniversitesi Rektörü Prof. Dr. Yaşar Akbıyık'a AKP'li Bolu Belediye Başkanı Alaaddin Yılmaz da tepki gösterdi. Yılmaz, "Makamlar geçicidir. İnsanlar makamları için yaşamamalıdır. Kalıcı olan Bolu'dur" dedi. AKP Düzce İl Başkanı Saim Tut, yaptığı açıklamada,"Rektör, Türk halkının kalbini kırmış ve çok ciddi bir şekilde protesto edilmeyi hak etmiştir. Rektör Prof. Dr. Yaşar Akbıyık işini düzgün yapsın. Türkiye Cumhuriyeti Başbakanı'na kimsenin saygısızlık yapmaya hakkı yoktur" diye konuştu. 


</TEXT>
</DOC>
