<DOC>
<DOCNO> 344240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/soneko20.html </URL>
<DATE> 2005/05/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Şemdin Sakık'dan ATO Başkanı Aygün'e teşekkür mektubu... 
</HEADLINE>
<TEXT>

     Terör örgütü PKK’da bir zamanlar üst düzey görevlerde bulunarak çeşitli terör olaylarına karışan ve halen Diyarbakır E Tipi Kapalı tutukevi’nde yatmakta olan Şemdin Sakık, "bu topluma ve ülkeye verdiği zararı bir miktar olsun telafi etmek" amacıyla yazdığı APO isimli kitabı, terör örgütünün engeli nedeniyle Güneydoğu Anadolu bölgesinde dağıtamadıkları ve Diyarbakır’a getiremediklerinden yakındı. 
     Ankara Ticaret Odası’ndan ATO yapılan açıklamaya göre, Başkan Sinan Aygün’e mektup göndererek, kendisinin kaleme aldığı "APO" adlı kitaba verdiği destek için teşekkür eden Sakık, üzerinde üç yıl çalışarak hatırladığı kitabı, "bazı vatansever beyefendiler sayesinde yayınlatabildiğini" ifade etti. 
     
     DAĞITIMA ÖRGÜT ENGELİ 
     Ancak kitabın, esas olarak hitap ettiği Güneydoğu Anadolu Bölgesi’nde dağıtımını yapamadıklarından yakınan Sakık, mektubunda "örneğin en çok dağıtılması gereken Diyarbakır’a getiremedik. Örgüt her türlü engeli çıkardı. Ama devlet bu engelleri aşmada bizlere yardımcı olmadı. Oysa, bu kitap onlarca askeri operasyon kadar, onlarca başka faaliyet kadar etkili olabilir, sonuç alabilirdi" ifadesini kullandı. 
     Sakık mektubunda, kitabın "APO’nun maskesinin düşürülmesi için çok büyük katkılar yapacağını ve özellikle APO’nun yeniden yargılanmasının gündemde olduğu bir dönemde yaygın biçimde dağıtılmasının önemli olduğunu, ayrıca bu ülke birliği için çabalayan yurtseverlerin işini kolaylaştırılacağını" savundu. 
     Öte yandan el yazısı ile kaleme alınan mektubun üzerinde, Diyarbakır 1 Nolu E Tipi Kapalı Tutukevi Mektup Okuma Komisyonu tarafından "görülmüştür" kaşesi dikkat çekiyor. Mektupta yazım tarihi olarak 11 Mayıs 2005 belirtilmiş. Tarihin hemen altında da Şemdin Sakık ismi yer alıyor ancak imza bulunmuyor. 
     Mavi tükenmez kalemle yazılan ve 1 sayfadan oluşan mektupta Sakık, 7 paragraf kullanıp, bir sözcüğün de üzerini karalamış. 
     
     ATO BAŞKANI AYGÜN 
     ATO Başkanı Sinan Aygün, "hayatımda aldığım en ilginç mektup" diye değerlendirdiği mektubu aldığında "şaşırdığını" belirtti. 
     Aygün, bu mektubu almaya neden olan gelişmeler konusunda özetle şunları aktardı 
     "Mektup alacağımı düşündüğüm en son kişilerden biriydi. Üstelik eleştirmiyor, küfretmiyor, aksine teşekkür ediyordu. Şunu söyleyebilirim. APO’nun yeniden yargılanmasının tartışıldığı şu günlerde bu kitap mutlaka okunmalı. APO’nun gerçek yüzü, bu kitapta bütün açıklığıyla anlatılıyor." 
     
</TEXT>
</DOC>
