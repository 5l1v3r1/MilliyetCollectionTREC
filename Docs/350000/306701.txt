<DOC>
<DOCNO> 306701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/yazar/pulur.html </URL>
<DATE> 2005/01/15/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Yahya Kemal ajan mıydı 
</HEADLINE>
<TEXT>


MAŞALLAH, tartışmadan yana hiç sıkıntımız yok her gün bir şey bulup tartışıyoruz. Bir gün kalkıyoruz, "Ferhan Şensoy, Münir Özkul'dan aldığı kavuğu Cem Yılmaz'a versin mi, vermesin mi " diye tartışıyoruz, daha bitmeden bir tartışma daha 
"Yahya Kemal, İttihat Terakki ajanı mı, değil mi " 
Bu da nereden çıktı 

HİLMİ Yavuz çıkardı, hem de Yahya Kemal hayranı Hilmi Yavuz. 
Peki neye dayanarak 
Sermet Sami Uysal'ın "Her yönüyle Yahya Kemal" kitabından yola çıkarak... Toroslu Yayınları 

BÜTÜN mesele, Yahya Kemal'in babasına İsviçre'den gönderdiği bir kartpostal... 
Yahya Kemal 1903'te Paris'e gider, bir yıl geceli gündüzlü çalışarak Fransızca öğrenir, "Dış Siyaset" okumaya başlar. 1908'e kadar burada okur, sonra okulla ilişiği kesilir, ama memlekete dönmez. Dört yıl daha Avrupa'da dolaşır, ne yapar, ne eder pek bilinmez... 
Her baba gibi, şairin babası da "Sen oralarda ne sürtüyorsun " diye sıkıştırdığı için olacak, Yahya Kemal babasına Avrupa'da kalış sebebini anlatırken "Bir nezaretin emriyle bulunduğunu" yazar, yani Avrupa'da devlet göreviyle bulunmaktadır. 
Hangi nezaretin, yani hangi bakanlığın emriyle oradadır bu bilinmez. 
Belki de öyle bir görev yoktur ama, her delikanlının masum, beyaz yalanlarından birini söylemiş, babasını kandırmak için böyle yazmıştır 
"Meğer, burada yalnız tenezzüh için değil, çalışmak için hem de nezaretin emriyle bulunduğumu nazar-ı dikkate almamışsınız..." 

İŞTE, bu cümleden yola çıkan Hilmi Yavuz, bir soruyla ortalığı karıştırır 
"Yahya Kemal İttihat Terakki ajanı mıydı, değil miydi " 
Tartışma başlar... 
Hilmi Yavuz'un kaynak gösterdiği kitabın yazarı Sermet Sami Uysal, kartpostalda Yahya Kemal'in el yazısı olduğunu söyler. Her ne kadar kartpostalı bulduğu zaman üzerine su damlamış olsa da, büyüteçle incelediğini, yazının şairin el yazısı olduğuna dair hiç kuşkusu olmadığını belirtir. 

YAHYA Kemal uzmanları şairin asla ajan olamayacağını söylerler. 
Ama ortada bir soru vardır Yahya Kemal okuldan ayrıldıktan sonra Avrupa'da ne yapmıştır 
Çünkü 1908-1912 arasında Avrupa'da neyle iştigal ettiğini yakın dostlarına bile söylemekten kaçınmıştır. 

EVET, edebiyatçılar, Yahya Kemal hayranları, bu tartışmayı sürdürürlerken, bir küçük gazete haberi tam bir ironidir 
"Yahya Kemal'i Sevenler Derneği kendini feshetti." Zaman, 13 Ocak 2005 

ZORUNLU BİR AÇIKLAMA Geçmiş yıllarda Sayın Semra Özal'ı ima ederek, eski başbakanların eşlerinden, "sürçü lisan eylemişsek" diye özür dilemiştik. 
Şimdi sıra Sayın Semra Özal'dan özür dilemeye geldi. 
Sürçi lisan eylemişsek affola 



</TEXT>
</DOC>
