<DOC>
<DOCNO> 342530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonsiy05.html </URL>
<DATE> 2005/05/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Başbakan Erdoğan, yarın Polonya'ya gidecek... 
</HEADLINE>
<TEXT>

     Başbakan Recep Tayyip Erdoğan, 16-17 Mayıs tarihlerinde yapılacak 3. Avrupa Konseyi zirvesine katılmak üzere yarın Polonya'ya gidecek. 
     Polonya'nın başkenti Varşova'da 46 ülkenin katılacağı zirve için yarın bu ülkeye gidecek olan Erdoğan, zirve sırasında ikili temaslarda da bulunacak. 
     Zirvenin ilk günü, "Avrupa Değerleri ve Avrupa Bütünlüğü" konulu oturuma katılacak olan Erdoğan, Polonya Başbakanı Marek Belka'nın katılımcılara vereceği öğle yemeğinin ardından, "Avrupa Toplumun Karşılaştığı Zorluklar" başlıklı oturuma da iştirak edecek. Erdoğan, akşam ise Polonya Cumhurbaşkanı Aleksander Kwasniewski tarafından verilecek akşam yemeğine katılacak. 
     Zirvenin ikinci günü, "Avrupa Mimarisi" konulu üçüncü oturuma katılacak olan Erdoğan, Bakanlar Komitesi dönem başkanlığının Polonya'dan Portekiz'e devir töreninde hazır bulunacak. Erdoğan, aynı gün Polonya Başbakanı Belka ile Maximus Tekstil ve Hazır Giyim Toptancılar Merkezi'nin açılışını yapacak. 
     Başbakan Erdoğan, temaslarının ardından Türkiye'ye dönecek. 
     Erdoğan'ın, Polonya'daki zirve sırasında, Ermenistan Devlet Başkanı Robert Koçaryan ve Azerbaycan Cumhurbaşkanı İlham Aliyev ile de bir araya gelmesi bekleniyor. 
     Görüşmelerde, sözde Ermeni soykırımı iddiaları ve Azerbaycan ile Ermenistan arasındaki Dağlık Karabağ sorununun ele alınmasının beklendiği belirtiliyor. 
     
</TEXT>
</DOC>
