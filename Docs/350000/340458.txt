<DOC>
<DOCNO> 340458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/soneko09.html </URL>
<DATE> 2005/05/07/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Tüzmen halı saha maçında 4 gol attı... 
</HEADLINE>
<TEXT>

     Devlet Bakanı Kürşad Tüzmen, su sporlarındaki başarısını halı sahadaki futbol karşılaşmasında da ortaya koydu. Tüzmen, "Bizler, Türkiye’yi 160 milyar dolarlık dış ticaret hacmine ulaştıran kadroyuz" dedi. 
     Dış Ticaret Müsteşarlığı’nın DTM Geleneksel 11. Halı Saha Turnuvası’na bugün dış ticaretten sorumlu Devlet Bakanı Tüzmen de konuk oldu. Tüzmen, DTM ve Eximbank üst düzey bürokratlarından oluşan Şöhretler Karması maçında da sahada yer aldı. 
     Formasını giydiği takımın 7-2 kazandığı karşılaşmada, 4 gol atan Tüzmen, maç öncesi ve maç sonrasında basın mensuplarıyla da bir süre sohbet etti. 
     Futbolda iddialı olmadığını, ancak arkadaşlarıyla yılda bir kez futbol oynadığını belirten Tüzmen, "Benim esas alanım su topu ve yüzme. Ancak kondisyonum fena değil, o yüzden futbol oynarken de iyi koşuyorum" diye konuştu. 
     
     ŞAMPİYON ADAYI GALATASARAY 
     Babasının Galatasaray Lisesi mezunu olduğunu ve bu yüzden ailece Galatasaray’ı tuttuklarını anlatan Bakan Tüzmen, şöyle devam etti 
     "Bu yıl Galatasaray şampiyon olacak. İddiamız var. İnşallah da olacağız. Ben, buna inanıyorum. Galatasaray, Türkiye’yi dışarıda en iyi temsil etmiş takımdır. Böyle bir takımın Türkiye’de de şampiyon olması doğal. 
     Ben Galatasaray’ın yanı sıra Gaziantepsporluyum da. Trabzonspor’u da tutuyorum. Ankaragücü ve Gençlerbirliği ile birlikte 5 takım eder. 
     Spor, centilmence yapılmalı. Her yıl bir takım şampiyon olacak. 
     Bir sene birisi, diğer yıl bir başkası olacak. Ben istiyorum ki bu yıl 100. yılımız ve 100. yılda Galatasaray olarak şampiyonluk kupasını 
     alalım." Tüzmen, son günlerde hakemlere yönelik tepkilerin yoğunlaşması konusunda da, bu tür olaylara gelişmiş ülkelerde de rastlandığını, ancak seyircinin her zaman olgun davranması gerektiğini söyledi. "Bizim, birlik ve beraberlikle dışarıdaki hedeflere kilitlenmemiz lazım" diyen Bakan Tüzmen, büyük takımların taraftarlarından da bu yönde hareket etmelerini istedi. 
     
     70 MİLYAR DOLAR İHRACAT YAPACAĞIZ 
     Attığı 4 golle ilgili değerlendirme yaparken de, takım arkadaşlarının biraz da kendisine çalıştığını ifade eden Tüzmen, şunları söyledi 
     "Bizler, Türkiye’yi 160 milyar dolarlık dış ticaret hacmine ulaştıran kadroyuz. Tek başına kimse birşey yapamaz. Bu bir takım oyunudur ve biz de takım oyunu oynuyoruz. Bu yıl inşallah 70 milyar dolarlık ihracat yapacağız. Ocak’tan bu yana yüzde 24’lük ihracat artışımız var. Kondisyonumuz yerinde. Türkiye’yi çok daha güzel günlere her birlikte götüreceğiz. 
     Duş alıp hemen Dış Ticaret’e gideceğiz. Arkasından gümrükle ilgili konulara bakacağız. Yarın sabah Mısır’a, Pazartesi günü Moğolistan’a gideceğiz. Böylece yoğun bir haftaya daha başlayacağız." Tüzmen, bir gazetecinin "Maçta size sert girenler oldu. Onları kara listeye alacak mısınız " sorusuna, "Ben kara listeye falan bakmam. Anında işimi görürüm" şeklinde esprili bir karşılık verdi. 
     Kürşad Tüzmen, yarının anneler günü olduğunu da hatırlatarak, "Türkiye ve bütün dünyadaki annelerin, anneler gününü kutluyorum" dedi. 
     
</TEXT>
</DOC>
