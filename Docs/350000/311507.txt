<DOC>
<DOCNO> 311507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/dunya/axdun02.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'a Libya modeli 
</HEADLINE>
<TEXT>



ABD Savunma Bakanlığı Pentagon Müsteşarı Douglas Feith, kitle imha silahlarının önlenmesine yönelik Nükleer Yayılmaya Karşı Güvenlik Girişimi'ne PSI - Proliferation Security Initiative Türkiye'nin de katılmasını ve liderlik üstlenmesini önerdiklerini açıkladı. Libya'nın diplomatik baskı ve PSI sayesinde nükleer programından vazgeçtiğini belirten Feih, İran için de aynı şeyin yapılabileceğini söyledi. 
Teklifi Ankara'ya getiren Feith, Türkiye'yi PSI girişimine katılmaya ve kendi seçeceği alanlarda liderlik üstlenmeye teşvik ettiklerini kaydetti. Feith, "Burada diğer ülkelerle ortak kapasitelerimizi geliştirerek, kitle imha silahlarının taşınmasının açık denizlerde engellenerek önlenmesi gibi önlemleri gündeme getiriyoruz. Deniz tatbikatları yapıyoruz. İstihbarat paylaşımı, gemilere habersiz baskınlar ya da arama kurtarma da gündeme gelebilir" dedi. İşbirliğinin hedefleri arasında İran'ın olup olmadığı yönündeki soruyu yanıtlayan Feith, "Baskının İranlıları bu programlarını terk etmeye yönlendirmesini umuyoruz. Diplomatik baskı ve PSI içindeki çok iyi çalışma sayesinde Libya, nükleer programdan vazgeçti. Bu bir modeldir ve uluslararası toplum İranlıları bu modeli izlemeye ikna edebilir" diye konuştu. 

İncirlik gündemde 
ABD kuvvetlerinin yeniden yapılanması kapsamında Türkiye ile de bazı konuları konuştuklarını kaydeden Feith, "Bunların bazıları füze tehditleriyle, bazıları terörizme karşı savaşla, bazıları da Irak'a lojistik destekle ilgili" şeklinde konuştu. 
İncirlik'in lojistik ve aktarma üssü olması konusunu görüşmeye devam ettiklerini kaydeden Fetih, "İki tarafın üzerinde uzlaşacağı bir uzlaşma görmeyi arzuluyoruz" dedi. Almanya'daki ABD üslerinde yer alan 48 F-16 uçağının İncirlik'e kaydırılması talebinden vazgeçtiklerini kaydeden Feith, "Bazı uçakların üslerarası rotasyonu gündeme gelebilir" diye konuştu. 


</TEXT>
</DOC>
