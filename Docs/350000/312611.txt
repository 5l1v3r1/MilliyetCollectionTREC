<DOC>
<DOCNO> 312611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/yazar/cemal.html </URL>
<DATE> 2005/02/05/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Amerika'yla, Amerika'sız 
</HEADLINE>
<TEXT>


Irak'ta keşke savaş olmasaydı. Doğru. Saddam keşke Amerikan işgali ile değil, içten gelen bir darbeyle yıkılsaydı. Doğru. Amerika keşke sonuna kadar BM ile, Avrupa ile, uluslararası toplumla birlikte Saddam'ı devirmenin yollarını arasaydı. 
Bu da doğru. 
İşgalle birlikte Amerika kendisini keşke işgalci değil kurtarıcı konumuna getirebilecek çabukluk ve beceriyi gösterebilseydi. Doğru. Ülke yönetiminde sorumluluğu büyük bir hızla keşke Iraklılarla paylaşabilse, onlara bırakmanın yöntemini bulabilseydi. 
Evet, doğru. 
Irak'ta ordu ve partinin kapısına kilit vurarak keşke Baasçıları toptan kapının önüne koymasaydı. Doğru. Böylece, bir yandan şiddet ve direnişi güçlendirecek, öte yandan yalnız rejimi değil, devleti de tamamen çökertecek ve Irak'ı yönetilebilir bir ülke olmaktan çıkartacak yolu kendi eliyle keşke açmasaydı. Doğru. İşgalle birlikte ülke çapında birkaç haftalık o korkunç yağmaya keşke göz yummasaydı. 
Doğru bu da. 
Amerika'nın, Başkan Bush yönetiminin bu iki yıllık süreçteki hataları da, günahları da büyük. Kitle imha silahları var dedi, yok çıktı. Saddam-El Kaide bağlantısı var dedi, yok çıktı. 
Ayrıca, iki yıl öncesine göre Irak daha iyi bir noktada değil. Şiddet ve terör üssü olma yolunda mesafe alıyor. Radikal İslamcılar, Bin Ladin-Zarkavi takımı zayıflamadı, güç kazandı. Bütün bölgeyi ateşe atabilecek iç savaş tehlikesi bugün herkesin tepesinde Damokles'in kılıcı gibi sallanmaya devam ediyor. 
Bütün bunlar da doğru. 
Ama artık olan oldu. 
Bu yüzden keşkelerle, ahla vahla vakit geçirme zamanı değil. Washington'daki Brookings Enstitüsü'nden Dr. Ömer Taşpınar'ın geçen günkü yazısında belirttiği gibi 
"Amerika'ya inatçılığı ve yaptığı hatalar nedeniyle ateş püskürmek en doğal hakkımız. Bunu Avrupa, Türkiye, Arap dünyası ve genelde bütün uluslararası camia bol bol yapıyor. Fakat işin zor tarafı, özellikle Irak'la komşuysanız, yapıcı olacak alternatif politikalar... Türkiye olarak her şeyden önce kendi kendimize basit bir soru sormalıyız 
ABD'nin Irak'ta başarılı olmasını istiyor muyuz 
Eğer bu soruya cevabımız, içimizdeki anti - Amerikanizm veya anti - Bush duygular nedeniyle 'hayır' ise büyük bir hata yapmaktayız. Zira ABD'nin Irak'taki başarısızlığı ve yenik bir şekilde geri çekilmesi ülkede bugünleri aratacak Lübnan tipi kitlesel bir iç savaşa neden olacaktır. 
Bu tür bir iç savaş, Kürtleri Irak'tan koparıp bağımsızlık ilan etmelerine neden olabilir. Ayrıca, bu tür bir iç savaşın en önemli cephelerinden biri, kozmopolit ve petrol zengini Kerkük olacaktır. Türkiye yanı başında Kürt, Türkmen ve Arapların birbirine gireceği böyle bir iç savaşı tercih etmeyeceğine göre ulusal çıkarlarına uygun şekilde hareket etmelidir. 
Türkiye'nin Irak politikasını, ülkenin toprak bütünlüğünün korunması ve Kerkük için BM gözetimi altında özel bir statü olarak özetlersek, bu amaçlara en iyi hangi politikalar hizmet eder diye düşünmemiz gerekiyor. 
İşe, Talabani ve Barzani'yi tehdit teşkil eden aşiretler değil, yeniden yapılanan Irak'ta ciddi muhataplar olarak kabul ederek başlamalıyız. Daha somut olarak, Irak Türkmen Cephesi'ni bölgedeki tek kartımız olmaktan çıkartıp yeni bir anlayışla KDP ve KYP ile yapıcı bir diyalog kurmalıyız. 
Yapıcı bir şekilde Kerkük konusuna yaklaşmak, aynı zamanda uluslararası camiadan daha fazla destek görmemize de neden olacaktır. Kısacası, Kuzey Irak'ta sorunun bir parçası olmaktan, çözüm getiren bir duruma geçmeliyiz." Radikal, 31 Ocak 05 
Durup düşünmek lazım. 
Irak'ta 30 Ocak seçimleriyle yeni bir dönem açılıyor. Seçimlere katılım beklenenin üzerinde gerçekleşti. Bin Ladin - Zarkavi takımı seçimler dolayısıyla umduğunu bulamadı. 
30 Ocak'ı küçümsemek yanlıştır. 
Bunun gibi, Amerika'yı Irak'ta düşman gibi görmek de bir başka hata olur. Dost ve müttefik bir ülkedir Amerika. Irak'ta günahları ve yanlışları elbette büyüktür. Bunlardan dolayı Amerika'yı eleştirmek ve uyarmak gerekir. 
Bu zaten yapılıyor. 
Ama şu da unutulmasın 
Eğer Irak'ta günün birinde istikrar ve barışa giden bir yol açılabilecekse, bunun Amerika'sız olamayacağını da hesaba katmak gerekiyor. 



</TEXT>
</DOC>
