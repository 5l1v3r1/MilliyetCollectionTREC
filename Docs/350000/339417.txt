<DOC>
<DOCNO> 339417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/spor/spo03.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ferrari dağıldı 
</HEADLINE>
<TEXT>


Galatasaray Teknik Direktörü Hagi, performansı her geçen gün düşen Franck Ribery'yi yakın takibe aldı. Fransız yıldız, Fenerbahçe derbilerine kadar kendini toparlamazsa Hagi'den forma şansı bulamayacak 

HALİL ÖZER 


Şampiyonluk yolunda en stresli günlerini yaşayan Galatasaray, en çok ihtiyaç duyduğu futbolcuların başında gelen Ribery'nin büyük düşüşünü şaşkınlıkla takip ediyor. Teknik Direktör Hagi, "Artık antrenmanlarda bile adam geçemiyor" dediği Fransız yıldızı yakın takibe aldı. Rumen hoca ve yardımcıları, Ribery'nin özel hayatından fiziki durumuna kadar tüm gelişmeleri yakından izlerken, futbolcuyu etkileyebilecek olumsuz bir gelişmeye rastlamadı. 

Fransa yaramadı 
Ribery'nin, form grafiğinin inişe geçmesi yaklaşık bir ay önce Fransa Ümit Milli Takım kampına gittikten sonra başladı. Teknik Direktör Hagi o günden bu yana hiçbir gelişme gösteremeyen Fransız futbolcuya taviz vermeme kararı aldı. Genç teknik adamın, Ribery'yi taraftarların yoğun sevgisi nedeniyle kadroya dahil ettiği iddia edildi. Kulübe yakın çevreler, Hagi'nin, Türkiye Kupası Finali ve ligde oynanacak olan iki Fenerbahçe maçına kadar Ribery'den patlama beklediğini bildirdiler. Galatasaray'ın yıldızının bu maçlara kadar toparlanamaması durumunda yedek kulübesinde oturacağı iddia edildi. 
Hagi'nin iki Fenerbahçe maçında da tercihini formsuz Ribery'den yana kullanıp, riske girmek istemediği belirtildi. Ayrıca Ribery'nin bu iki maçta sergileyeceği performans da Galatasaray'daki konumu açısından önemli bir sınav olarak görülüyor. 

Vay canına 

Galatasaray Yönetimi, Türkiye Kupası'nda Fenerbahçe ile oynanacak olan dev final için kesenin ağzını açtı. Sarı - Kırmızılı yöneticiler, 11 Mayıs'taki büyük buluşmanın zaferle sonuçlanması durumunda futbolculara 35'er bin dolar yaklaşık 48 bin YTL dev prim ödeme kararı aldı. Yönetimin, sezon başından bu yana en yüksek primi vaad etmesi futbolcuların da motivasyonunu artırdı. 
Canaydın ve ekibi geçtiğimiz ay tüm prim alacaklarının yanı sıra bir sonraki dönemi de kapsayan ödemeleri yaparak takım içindeki huzursuzluğu bitirmişti. Galatasaraylı futbolcular, maddi konularda yaşanan bu olumlu gelişmelerin ardından Fenerbahçe derbilerinden zaferlerle ayrılmak için kenetlendi. 

Derbi öncesi kısa künye 

Türkiye Kupası Finali öncesinde İl Güvenlik Kurulu toplantısı dün Valilik'te yapıldı. Vali Muammer Güler başkanlığında gerçekleştirilen toplantıya İstanbul Emniyet Müdürü Celalettin Cerrah, Futbol Federasyonu Başkanvekili Şekip Mosturoğlu, Fenerbahçe Başkanı Aziz Yıldırım ve Galatasaray Başkanı Özhan Canaydın katıldı. Yaklaşık 1.5 saat süren toplantının ardından Vali Güler, alınacak tedbirler hakkında bilgi verdi. Güler, ilk kez satılan biletlerin üzerine isimlerin yazılacağını ve herkesin kendi koltuğundan sorumlu olacağını belirtti. 
Fenerbahçe Başkanı Aziz Yıldırım, taraftarlardan yanlarında Türk bayrağı da bulundurmalarını istedi. Yıldırım, "Derbinin kimsenin burnu kanamadan biteceğine inanıyoruz" dedi. Galatasaray'ın patronu Özhan Canaydın ise, taraftarları sakin olmaya çağırdı. Maçta güvenliği 5 bin 200'ü polis, 2 bin 100'ü özel güvenlik görevlisi ve 600'ü de jandarma olmak üzere toplam 7 bin 900 kişinin sağlayacağı açıklandı. 

Değişime devam 

Sarı - Kırmızılılar'da üst üste gelen cezalar nedeniyle Hagi ideal on birinde sürekli değişiklik yapmak zorunda kalıyor. Geçtiğimiz hafta Malatya deplasmanında Ayhan'ın yokluğu nedeniyle Hasan Şaş'a forma veren Rumen hoca, şimdi de Orhan'ın boşluğunu doldurmak için çözüm arıyor. Hagi'nin, Orhan Ak'ın yerine Ergün'e, Ergün'ün yerine ise Ayhan'a şans vermesi bekleniyor. 

'Ben istemedim' 

Fatih Terim döneminde Galatasaray'a otobüs temin eden Magic Life Grubu'nun Yönetim Kurulu Başkanı Cem Kınay, aracı geri istediği yolundaki iddiaları yalanladı. Kınay, "Firmamızı bir Alman şirketine devrettik. Otobüs isteniyorsa bunun sorumlusu şirketin yeni sahipleridir. Ben iyi bir Galatasaraylıyım ve kulübe bu tür destekler vermekten büyük keyif alıyorum" dedi. 

Aslan'dan tek tek 

Şampiyonluk umudunu son dört haftaya taşıyan Galatasaray, bu sezon elde ettiği galibiyetlerin büyük bölümünde sahadan 1 - 0'lık skorla ayrıldı. Sarı - Kırmızılı takım Trabzonspor D , Ankaragücü D , Fenerbahçe, Sakaryaspor, Beşiktaş, Diyarbakırspor ve Malatyaspor karşılaşmalarını tek gollü zaferlerle geçerek, zirvenin ortaklarından olmayı başardı. 

PAF'lara jest 

Galatasaray'ın PAF Takımı, ligin bitmesine kısa bir süre kala en yakın rakibiyle olan puan farkını 6'ya çıkararak, camianın gururu oldu. Sarı - Kırmızılı yöneticiler, emin adımlarla şampiyonluğa koşan genç Aslanlar'a son maçlar öncesinde moral verdi. Yönetim Kurulu, mutlu sona ulaşılması durumunda tüm futbolculara 3'er milyar lira prim dağıtacak. 


</TEXT>
</DOC>
