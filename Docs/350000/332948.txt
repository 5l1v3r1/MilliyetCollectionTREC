<DOC>
<DOCNO> 332948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko48.html </URL>
<DATE> 2005/04/13/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Reel Kesim Güven Endeksi, 0.4 puan arttı... 
</HEADLINE>
<TEXT>

     Merkez Bankası Reel Kesim Güven Endeksi MBRKGE Mart ayında, bir önceki aya göre 0.4 puan artarak 103.6'dan 104.0 seviyesine yükseldi. 
     Geçen yılın aynı dönemiyle karşılaştırma yapıldığında ise endeksin 4 puan azaldığı gözlendi. Buna göre 2004 Mart ayında 108 olan endeks geçen ay 104'e indi. 
     Merkez Bankası, Mart ayına ilişkin reel kesim güven endeksi sonuçlarını açıkladı. 
     Endeksi oluşturan anket sorularına ait yayılma endeksleri Şubat ayına kıyasla incelendiğinde, sırasıyla toplam istihdam ve yatırım harcaması beklentileri ile toplam sipariş eğiliminin endeksi olumsuz etkileyen kalemler olduğu gözlendi. 
     İhracat imkanları ve üretim hacmi beklentileri ile mamul mal stok miktarı eğiliminin olumlu katkısında ise mevsimsellik etkili oldu. 
     Öte yandan endeksi pozitif yönde etkileyen en önemli kalem, iç pazara satılan mal hacmi eğilimi oldu. Bu belirgin artışın bir kısmının mevsimsel etkilerden kaynaklandığı gözlendi. 
     Mevsimselliğin gözlenmediği genel gidişat konusundaki görüşler ve hammadde stok eğilimleri, endeksi olumlu yönde etkileyen diğer kalemler oldu. 
     Geçen yılın Mart ayına göre karşılaştırma yapıldığında ise mamul mal stok miktarı ve hammadde stok eğilimleri geçen seneki değerlerinin üstünde kalırken, diğer alt kalemlerde azalış olduğu gözlendi. 
     
</TEXT>
</DOC>
