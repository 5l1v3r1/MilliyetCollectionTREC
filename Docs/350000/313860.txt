<DOC>
<DOCNO> 313860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonspo01.html </URL>
<DATE> 2005/02/09/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Demirören Muhittin Boşat'ın istifasını talep ediyoruz... 
</HEADLINE>
<TEXT>

     Futbol Federasyonu Başkan Levent Bıçakcı, Beşiktaş-Gençlerbirliği maçındaki kural hatasıyla ilgili olarak, ''Maçın tekrar edilmesi kararı ağırlıkta'' dedi. 
     UEFA Başkanı Lennart Johansson ile Harbiye'de bazı kulüp başkanlarıyla birlikte yedikleri yemekten ayrılırken basın mensuplarının Beşiktaş-Gençlerbirliği maçındaki kural hatasıyla ilgili sorularını yanıtlayan Bıçakcı, maçın hakem raporunu aldıklarını, Merkez Hakem Kurulu'nun MHK da kural hatası olduğu yönünde görüş belirttiğini belirterek, hafta sonu Çeşme'de yapacakları 2 günlük yönetim kurulu toplantısında nihai kararı vereceklerini söyledi. 
     Bıçakcı, bir gazetecinin, ''Nasıl bir karar çıkması ağırlıkta'' şeklindeki sorusü üzerine, ''Maçın tekrar edilmesi kararı ağırlıkta'' diye cevap verdi. 
     
     DEMİRÖREN ''İTİRAZIMIZI YAZILI BİLDİRDİK'' 
     Beşiktaş Kulübü Başkanı Yıldırım Demirören ise dün federasyona gitmediklerini vurgulayarak, ''Bugün kamuoyunda, federasyona gitmişiz, basmışız gibi haberler var. Kural hatasıyla ilgili itirazımızı federasyona yazılı olarak bildirdik. Zaten MHK de raporunda yazdı. Federasyon başkanımız ve federasyonumuz sağ duyulu bir şekilde kural hatası olduğunu kabul etti. Gençlerbirliği Kulübü Başkanı İlhan Cavcav ile konuştum, itirazımızın kendileriyle ilgisi olmadığını söyledim'' dedi. 
     MHK Başkan Yardımcısı Muhittin Boşat'ın istifasını takip ettiklerini kaydeden Demirören, ''Trabzonspor maçında bir hata yapan hakemi birinci derecede önemli bir maça verme cesarati gösteren Boşat, hatasını kabul etti. Muhittin Boşat'ın istifasını talep ediyoruz ve takip ediyoruz. Sonuna kadar bunun mücadelesini yapacağız'' diye konuştu. 
     Yıldırım Demirören, gazetecilerin ''Maçın 58. dakikasından itibaren oynanmasını mı istiyorsunuz '' şeklindeki sorusu üzerine, ''Biz müracatımızı 2 türlü yaptık. Hukuk kurulunun alacağı karara saygılıyız'' dedi. 
     Gençlerbirliği Kulübü Başkanı İlhan Cavcav da hakem camiasına bütün kulüplerin sahip çıkması gerektiğini vurgulayarak, ''Hiçbir hakemin hiçbir kulübe karşı kasıtlı hareket etmediği kanaatindeyim. İnsan hata yapar, önümüze bakalım. Hakem arkadaşlarımız da ellerinden geldiği kadar az hata yapmaya çalışmalı'' şeklinde konuştu. 
     Cavcav, Beşiktaş'ın Muhittin Boşat'ın istifasını istemesiyle ilgili olarak, ''Demirören genç bir kardeşimiz, heyecanına katılıyorum. Ama biz Türk milleti olarak affediciyiz. Bunları pek mesele yapmamak lazım'' dedi. 
     
</TEXT>
</DOC>
