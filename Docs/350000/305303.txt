<DOC>
<DOCNO> 305303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/siyaset/axsiy01.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal manevrası 
</HEADLINE>
<TEXT>


CHP kulislerinde, kurultayda her adayın isminin yazılı olduğu bir sandık hazırlanacağı ve "gizli oy" usulünden çıkan bu yöntemin delegelerde "fişlenme korkusu" yaratacağı konuşuluyor 

Ezelhan Üstünkaya - Ankara 


CHP'de Genel Başkan Deniz Baykal ve parti yönetimi, olağanüstü kurultay öncesi, delegeleri yakın markaja aldı. Delegeleri tek tek arayan Baykal'ın, CHP üzerine yurtdışı kaynaklı oyun oynandığını öne sürerek destek istediği öne sürüldü. 
Kulislerde, önceki tartışmalı kurultaylarda "isim okunarak yapılan oylama" yöntemine başvurarak fire sağlayan yönetime yönelik komplo teorileri de ortaya atıldı. Kurultayda her aday için Başkanlık Divanı'nın hemen önüne konulmak üzere adayın isminin yazılı olduğu sandık hazırlanacağı, delegelerin hangi ismi destekliyorsa kürsünün önündeki sandığa gidip oylarını kullanacağı iddiaları dile getirildi. "Gizli oy" usulünden çıkan bu yöntemin, delegelerde "fişlenme korkusu" yaratacağına dikkat çekildi. 
Genel merkez, bu iddiaya da tepki göstererek, kurultay yönteminin Çankaya İlçe Seçim Kurulu gözetiminde yapılacağını, illere göre kurulan sandıklarda oylamaya gidileceğini belirtti. 

Sarıgül imzayı bulur 
Tüzüğe göre, adayların Baykal'ın karşısına çıkmak için delege tam sayısının yüzde 20'sine denk gelen en az 260 delege imzasına ulaşması gerekiyor. Bu durum da adayların önündeki en önemli engellerden biri olarak gösterilirken, genel merkezde, adaylardan sadece Şişli Belediye Başkanı Mustafa Sarıgül'ün bu rakama ulaşabileceği dile getiriliyor. 

Kurultay ilanı h l verilmedi 

CHP yönetiminin kurultay ilanını h l vermemesi, muhalifleri "genel başkanlık seçimi yapılmayacağı" konusunda endişelendirmeye başladı. 29 Ocak'ta yapılması beklenen kurultay için muhalifler gazete ilanı beklerken, parti yöneticileri tüzükteki hükme uyulacağını dile getirdi. CHP'li kurmaylar, önceki kurultaylarda tüzükte belirtilen sürenin dikkate alındığını, kurultayda da "15 gün kala taraflara duyurma" hükmünün uygulanacağını söyledi. 29 Ocak'ta yapılması beklenen kurultay için ilan en geç 14 Ocak'ta gazetelerde yer alacak. 


</TEXT>
</DOC>
