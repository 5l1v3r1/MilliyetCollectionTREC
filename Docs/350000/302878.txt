<DOC>
<DOCNO> 302878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/ekonomi/aeko.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar kredi riskleri için ortak sistem oluşturuyor 
</HEADLINE>
<TEXT>


Bankalar, reel sektöre verdikleri kredilerin bilgilerini paylaşmak için ortak sistem oluşturuyor. Kurumsal Kredi Sistemi haziranda çalışmaya başlayacak 

Kadife Şahin 

Bankacılık sektörü, reel sektör ve bankalar arasında sık sık tartışmalara yol açan kredi kullandırma faaliyetlerine yeni bir boyut kazandırıyor. 
Türkiye Bankalar Birliği'nin Yönetim Kurulu'nda alınan kararla bankalar, bundan sonra bireysel kredi bilgilerinin dışında şirket kredilerine ilişkin bilgileri de paylaşacak. Bu amaçla, Kurumsal Kredi Kayıt sistemi oluşturulacak. 
Çalışmaları devam eden sistem oluşturulduğunda mevcut yapıda bireysel kredilere ilişkin bilgilerin kaydını tutan Kredi Kayıt Bürosu, logosunu değiştirerek yeni bir kimlik kazanacak. 
Yürürlükte olan 4389 Sayılı Bankalar Kanunu'nun 22. Maddesi gereği bankaların verdikleri kurumsal kredilerin bilgilerinin paylaşımında hizmet verecek olan Kredi Kayıt Bürosu, Merkez Bankası'nın Risk Santralı'ndan farklı olarak müşteri sırrı sayılan şirketlerin kredi ödeme performansları ve verilen teminatların kayıtlarını tutacak. 
Sistem en az 10 bankanın biraraya gelmesiyle kurulabiliyor. 

Bilgin Çok olumlu 
Bankalar Birliği ve Kredi Kayıt Bürosu'nun çalışmalarını sürdürdüğü sistemin büyük yararlar getireceğine inandığını söyleyen Bankacılık Düzenleme ve Denetleme Kurumu BDDK Başkanı Tevfik Bilgin, gelişmeleri olumlu bulduğunu söyledi. 
Bankaların şirket kredi bilgilerini Bankalar Kanunu gereği paylaşabileceklerini belirten Bilgin, kredi verme aşamasında daha rahat karar alınabileceğini söyledi. 
Kredi piyasanının yüzde 70'sine sahip olan bankaların tümünün sisteme gönüllü katıldığını belirten Kredi Kayıt Bürosu A.Ş. Genel Müdürü Gürsel Kubilay, sistemin haziran ayında hizmet vermeye başlayacağını söyledi. 
Merkez Bankası Risk Santralı'nın verdiği hizmetten farklı bir kapsamda faaliyet göstereceklerini kaydeden Gürsel Kubilay, sisteme bankaların yanı sıra leasing, faktoring şirketleri ve yatırım bankalarının da üye olabileceklerini bildirdi. 

Türkiye Bankalar Birliği 4 yıldır üzerinde çalışıyor Türkiye Bankalar Birliği, krizlerde ve krizleri takip eden yıllarda şirketlerin kredi ödeme performanslarında görülen düşüşleri dikkate alarak kurumsal kredi bilgilerinin paylaşımı için harekete geçti. 2000 yılında başlayan çalışma ile bankaların bireysel kredi müşterilerinin bilgileri dışında kurumsal kredi bilgilerini de paylaşmak için proje üzerinde çalışmaya başladı. 

Performans izleyecek 
Merkez Bankası bünyesinde yeralan Risk Santralı bankaların kurumsal kredilerine ilişkin bilgileri sistem bazında değerlendirerek negatif kayıtları tutuyor. 
Kredi Kayıt Bürosu ise çalışmaları devam eden Kurumsal Kredi Kayıt Sistemi'ni daha geniş kapsamlı tutarak, bankalardan kredi kullanan şirketlerin ad, adres, yönetim organizasyonları gibi bilgilerin dışında firmaların kredi ödeme performansları ve verdikleri temimatların bilgilerini de tutacak. 10 kurucu üyesi bulunan Kredi Kayıt Bürosu A.Ş'nin 7 trilyon 425 milyar TL sermayesi bulunuyor. 


</TEXT>
</DOC>
