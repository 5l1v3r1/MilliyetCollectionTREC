<DOC>
<DOCNO> 307825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sonsiy16.html </URL>
<DATE> 2005/01/19/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Sezer, SSK'nın Sağlık Bakanlığı'na devrini onayladı 
</HEADLINE>
<TEXT>

     Cumhurbaşkanı Ahmet Necdet Sezer, SSK hastanelerinin Sağlık Bakanlığı'na devredilmesine ilişkin yasayı onayladı. 
     Cumhurbaşkanlığı Basın Merkezi'nden yapılan açıklamaya göre, Sezer, ''5283 Sayılı Bazı Kamu Kurum ve Kuruluşlarına Ait Sağlık Birimlerinin Sağlık Bakanlığı'na Devredilmesine Dair Kanun''u onayladı. 
     Açıklamaya göre, söz konusu yasa, yayımlanmak üzere Başbakanlığa gönderildi. 
     Sezer'in onayladığı yasa uyarınca, kamu kurum ve kuruluşlarına ait tüm sağlık birimleri, bunlara ilişkin her türlü görev, hak ve yükümlülükler, taşınırlar, taşınmazlar ve taşıtlarla birlikte bedelsiz olarak, SSK'ya ait olanlar ise rayiç bedeli karşılığında Sağlık Bakanlığı'na devredilecek. 
     ''5283 Sayılı Bazı Kamu Kurum ve Kuruluşlarına Ait Sağlık Birimlerinin Sağlık Bakanlığı'na Devredilmesine Dair Yasa'', Cumhurbaşkanlığı, yüksek mahkemeler, TSK, MİT, Sayıştay, üniversiteler, mahalli idareler ve bazı vakıflara ait sağlık birimleri ile Gençlik ve Spor Genel Müdürlüğü'ne ait sporcu eğitim ve sağlık merkezleri hariç olmak üzere, TBMM, bakanlıklar, bakanlıkların bağlı, ilgili ve ilişkin kuruluşlarını ve diğer kamu kurum ve kuruluşlarını kapsıyor. 
     Yasa uyarınca, kamu kurum ve kuruluşlarına ait tüm sağlık birimleri, bunlara ilişkin her türlü görev, hak ve yükümlülükler, taşınırlar, taşınmazlar ve taşıtlarla birlikte bedelsiz olarak, SSK'ya ait olanlar ise rayiç bedeli karşılığında Sağlık Bakanlığı'na devredilecek. 
     Bütçe uyarınca genel ve katma bütçeli idarelerden devredilen sağlık birimlerinde istihdam edilen personele ve buralarda kullanılan araç, gereç, malzeme, demirbaş ve taşıt alımı ile bunların bakım ve onarım giderlerine ilişkin olarak belirlenmiş bütçe ödeneklerinin devir tarihi itibariyle kalan tutarlarını, bakanlık bütçesinin ilgili tertiplerine aktarmaya Maliye Bakanlığı yetkili olacak. 
     
     3 AY SÜRE İÇİNDE KOMİSYON KURULACAK 

     Bu kanunun yayımı tarihinden itibaren 3 ay içinde, devredilen her bir sağlık birimi için biri Maliye Bakanlığı, biri Sağlık Bakanlığı ve ikisi de sağlık birimi devredilen kamu kurum ve kuruluşlarından olmak üzere 4 kişilik bir komisyon kurulacak. 
     Komisyon başkanlığını, Maliye Bakanlığı adına görevlendirilen kişi yapacak. Komisyonlar tarafından, sağlık birimlerinin devre konu taşınırları, taşınmazları, taşıtları ve mevcut personeli tespit edilerek tutanağa bağlanacak. 
     SSK'ya ait sağlık birimlerinin devre konu taşınır, taşınmaz ve taşıtlarının bedeli Maliye Bakanlığı temsilcisinin koordinatörlüğünde, Sağlık Bakanlığı ve SSK temsilcilerinden oluşan komisyonlar tarafından tespit edilecek. Anılan bedel Hazine tarafından karşılanacak. Bu bedelin ödenme süresi ve şartları 10 yılı geçmemek üzere Bakanlar Kurulu tarafından belirlenecek. 
     Komisyonların teşkili ile çalışma usul ve esasları Sağlık Bakanlığı ve Çalışma ve Sosyal Güvenlik Bakanlığı'nın görüşü alınarak Maliye Bakanlığı'nca belirlenecek. 
     
     BÜTÜN YETKİ SAĞLIK BAKANLIĞI'NA GEÇECEK 

     Devredilen sağlık birimleri ile ilgili olarak, bu kanun yürürlüğe girdiği tarihe kadar SSK'nın sağlık hizmeti satın almasına ilişkin sözleşmeleri hariç, kamu kurum ve kuruluşları tarafından yapılmış sözleşmeler, kredi anlaşmaları, yatırım projeleri ile kamu kurum ve kuruluşları leh ve aleyhine adli ve idari yargıda sağlık hizmeti sunumundan, iyileştirici tıbbi malzeme alımından dolayı ve sağlık hizmeti sunan personelle ilgili açılmış ve açılacak davalar ile icra takipleri bakanlık ''husumeti'' ile yürütülecek, bütün hak, yetki, yükümlülük, alacak ve borçlarıyla birlikte Sağlık Bakanlığı'na geçecek. 
     Devredilen sağlık birimleri ile bunlara ait taşınır, taşınmaz ve taşıtlardan ilgili kamu kurum ve kuruluşlarına şartlı olarak bağışlananların, devirden sonra da bağışlama şartlarına uygun olarak kullanılmasına devam edilecek. 
     Devredilen sağlık birimlerinin, kamu kurum ve kuruluşlarına ait arazi, arsa ve binaların bir kısmında hizmet vermesi halinde, bunların komisyonlarca tespit edilecek kısımları gerektiğinde ifraz edilerek veya kat mülkiyeti ya da kat irtifakı kurularak Sağlık Bakanlığı'na devredilecek. 
     Sağlık yardım sandıklarına ait mal varlıklarının devranılması için bu sandıkların kabul etmesi şartı aranacak. 
     Bu kanunla, kamu kurum ve kuruluşlarına ait sağlık birimlerinin, Sağlık Bakanlığı'na devredilmesi ile ilgili olarak gerekli görülen her türlü bütçe ve muhasebe işlemleri ile bu işlemlere ilgili gerekli düzenlemeyi yapmaya Maliye Bakanlığı yetkili olacak. 
     
     PERSONELİN DURUMU 

     Devredilen sağlık birimlerinde 15 Ekim 2004 tarihinde sürekli işçi kadrolarında çalışan personel, devir tarihi itibariyle kadroları ile Sağlık Bakanlığı'na devredilecek. Sağlık Bakanlığı'na geçmek istemeyen işçilerin kanuni hakları ödenerek Kurum ile ilişikleri kesilecek. 
     Bakanlığa devredilen sağlık birimlerinde, 15 Ekim 2004 tarihinde 657 sayılı Devlet Memurları Kanunu'na tabi olarak çalışan memurlar, devir tarihi itibariyle kadroları ile Sağlık Bakanlığı'na devredilecek. Sağlık personeline geçenlerin maaş ve özlük haklarında bir kayıp olmayacak. 
     Devredilen kadro unvanlarından Sağlık Bakanlığı'nca ihtiyaç duyulmayan kadro unvanlarında çalışan personel, durumlarına uygun diğer kadrolara atanacaklar. Bu çerçevede ihtiyaç duyulan kadro değişiklikleri 190 sayılı KHK'nın 9. maddesinin son fıkrası hükmü uygulanmaksızın anılan KHK hükümleri uyarınca yapılacak. 
     Sağlık birimlerinde çalışan sözleşmeli personel de mevcut pozisyon unvanları dikkate alınarak devir tarihi itibarıyla 651 sayılı Devlet Memurları Kanunu'nun 4'üncü maddesinin B fıkrası hükmü uyarınca istihdam edilmek üzere Sağlık Bakanlığı'na devredilecek. 
     Sağlık birimlerinde çalışanlardan ve kanunda belirtilen personel ile SSK'nın satın alacağı sağlık hizmetlerinin provizyon, fatura kontrol ve ödeme işlerinde çalıştırılmak üzere SSK Başkanlığı'nın önerisi, Çalışma ve Sosyal Güvenlik Bakanı'nın onayı ile tespit edilen personel, Sağlık Bakanlığı'na devredilmeyecek. 
     Devredilen personele devir tarihinden sonra yapılması gereken aylık veya ücret ödemeleri Sağlık Bakanlığı'nca gerçekleştirilecek ve bu ödemeler hakkında kurumlar arasında herhangi bir hesaplaşmaya gerek olmayacak. 
     Kamu kurum ve kuruluşları bünyesinde hizmet sunan kurum tabipliklerinin, kurum tabiplikleri için Bakanlıkça bir ay içinde belirlenecek standartları aşan taşınır, taşınmaz, taşıt ve personeli de Sağlık Bakanlığı'na devredilecek. 
     Bu kanunda öngörülen bütün geçiş, devir, temlik ve intikal işlemleri ile düzenlenecek belgeler her türlü vergi, resim, harç, ücret ve fondan müstesna olacak. 
     
     AVANS ÖDEMESİ 

     SSK'dan sağlık yardımı alan ve devredilen sağlık birimlerinde muayene ve tedavisi yapılan kişiler için ödenecek hizmet bedellerinden mahsup edilmek üzere, SSK tarafından bu birimlere her ay bakılan hasta sayısıyla orantılı olarak avans ödenecek. 
     Bu kanunun, 4. maddesinin komisyonların oluşumuna ilişkin b ve g bendi ile devir işlemleri için gerekli görülen bütçeyi Maliye Bakanlığı'nın düzenlemesine yetkili kılan h bendi, 5. maddesinin devredilen memur kadrolarının adet, sınıf, unvan ve dereceleri ile tespitine ilişkin 3. fıkrası ve tabipliklerin standartları aşan taşınır ve taşınmazlarının devrine ilişkin 6. maddesi yayımı tarihinde, diğer hükümleri ise yayımı takiben bir ay sonra yürürlüğe girecek. 
     
</TEXT>
</DOC>
