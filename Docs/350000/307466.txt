<DOC>
<DOCNO> 307466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun50.html </URL>
<DATE> 2005/01/18/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
İsrail, Abbas'tan silahlı gruplara karşı harekete geçmesini istedi 
</HEADLINE>
<TEXT>

     İsrail, Filistin lideri Mahmut Abbas'ın ''terörist gruplara karşı derhal harekete geçmesini'' istedi. 
     AFP'ye konuşan İsrail hükümeti sözcüsü Avi Pazner, Gazze şeridinin güneyinde bu gece bir Yahudi yerleşkesi yakınlarında düzenlenen bombalı eylemde 6 İsraillinin yaralandığını hatırlatarak, ''Durumun vahamet kazanmaması için Abbas'ın, tedhiş teşkilatlarına karşı derhal harekete geçmesini istiyoruz'' dedi. 
     Guş Katif'de bir Filistinli intihar komandosu, üzerindeki bombayı patlatmıştı. Saldırının sorumluluğunu Hamas örgütü üstlenmişti. 
     Bu gelişmeler üzerine Abbas, Hamas yetkilileriyle biraraya geldi. 
     Filistinli kaynaklardan alınan bilgiye göre, Abbas şiddet olaylarını durdurmak amacıyla bu gece Hamas'la görüşmelere başladı. 
     Abbas'ın, Hamas yetkilileriyle Gazze şeridinde biraraya geldiği kaydedildi, ancak yer belirtilmedi. 
     Abbas'ın yarın da İslami Cihat örgütüyle ateşkes konusunu görüşeceği kaydedildi. 
     
</TEXT>
</DOC>
