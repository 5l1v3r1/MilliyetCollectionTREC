<DOC>
<DOCNO> 325084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonspo11.html </URL>
<DATE> 2005/03/19/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Fenerbahçe, lig arasına buruk girdi... 
</HEADLINE>
<TEXT>

     Birinci Süper Lig'de Denizlispor'a yenilerek puan yitiren Fenerbahçeli futbolcular, milli maçlar nedeniyle lige verilen araya buruk girdi. 
     Samandıra Tesisleri'nde bugün yapılan antrenmanın ardından teknik direktör Christoph Daum, futbolculara 2 gün izin verdi. 
     Sarı-lacivertliler, Gaziantepspor maçının hazırlıklarına milli takımlara gidecek oyunculardan yoksun olarak 22 Mart Salı gününden itibaren başlayacak. 
     
     ANTRENMAN, TOPLANTIYLA BAŞLADI 
     Teknik direktör Christoph Daum, antrenman öncesi futbolcularıyla saha içinde uzun süren bir toplantı yaptı. 
     Dünkü maçta ilk 11'de forma giyen oyuncuların büyük bir kısmı koşu yaparak antrenmanı tamamlarken, diğer oyuncular antrenör Roland Koch yönetiminde çalışmasını sürdürdü. 
     Antrenman maçında sakatlanan Selçuk, maçı yarıda bıraktı. 
     İzinli olan Deniz'in yer almadığı antrenmana, salonda çalışan Alex, Van Hooijdonk, Servet, Anelka ve Serhat katılmadı. 
     Sakatlığı nedeniyle tedavisi süren Semih de takımdan ayrı koşu yapmakla yetindi. 
     
     COŞKULU KARŞILAMA 
     Fenerbahçeli taraftarlar, dün gece Denizlispor maçı sonrası özel uçakla İstanbul'a dönen takımlarına Sabiha Gökçen Havalimanı'nda coşkulu bir karşılama yaptı. 
     Havalimanına giden bir gurp taraftar, pankartlar açıp meşaleler yakarak, tezahüratlar eşliğinde futbolculara yenilginin moral bozukluğunu unutturmaya çalıştı. 
     
     DAUM İLE İLGİLİ ANKETLER 
     Teknik direktör Christoph Daum ile ilgili internetteki bazı sitelerde yapılan anketlerde, Alman çalıştırıcı için olumsuz görüşler ön plana çıktı. 
     ''www.fenerhaber.net'' adresli web sitesinde devam eden ankette ''Fenerbahçe Daum ile devam etmeli mi '' biçiminde sorulan soruya verilen yanıtların yüzde 83.40'lık bölümü ''Hayır'' olurken, ''Evet'' seçeneği yüzde 16.60 oy aldı. 
     ''www.fenerbahce.com'' adresli sitedeki ''Christoph Daum'un Fenerbahçe'ye oynattığı futbol size zevk veriyor mu '' biçimindeki soruya verilen yanıtların ise yüzde 72.7'lik bölümü ''Hayır'', yüzde 27.3'lük kısmı da ''Evet'' oldu. 
     
</TEXT>
</DOC>
