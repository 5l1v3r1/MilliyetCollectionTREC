<DOC>
<DOCNO> 320762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo36.html </URL>
<DATE> 2005/03/04/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Song Beşiktaş, rekabet gücü çok yüksek bir ekip... 
</HEADLINE>
<TEXT>

     Galatasaray'da yarın Beşiktaş ile yapılacak derbi maçı öncesi, futbolcular galibiyete koşullandı. 
     Avrupa Taraftar Kartı Eurocard programı çerçevesinde derbi maçı izlemek için İstanbul'a gelen 38 taraftarla Florya Metin Oktay Tesisleri'nde biraraya gelen futbolcular, burada yaptıkları açıklamada, Beşiktaş'ı yenmek zorunda olduklarını söylediler. 
     Sarı-kırmızılıların Kamerunlu oyuncusu Song, Beşiktaş ile yapacakları maçın ne denli önemli olduğunu bildiklerini dile getirerek, ''İyi hazırlandık. Muhakkak kazanmamız gerekir ki Fenerbahçe ile aramızdaki puan farkı daha fazla açılmasın. Ne olursa olsun tabii ki Beşiktaş rekabet gücü çok yüksek bir ekip. Biz, ilk yarıdaki maçtan da ne kadar zorlu olacağını biliyoruz'' diye konuştu. 
     Galatasaray'ın emektar futbolcusu Arif Erdem ise, Beşiktaş'ı yenip Fenerbahçe'yi takibi sürdüreceklerini savunarak, ''Tabii ki zor bir maç. Derbi maçların sonucunu da önceden kestirmek çok zor. Biz, iyi mücadele eden ve kazanan taraf olmak istiyoruz. İnşallah geçen haftaki gibi bir sonucu yeniden yaşamayız'' dedi. 
     
</TEXT>
</DOC>
