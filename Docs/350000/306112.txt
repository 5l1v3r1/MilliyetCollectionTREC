<DOC>
<DOCNO> 306112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/soneko16.html </URL>
<DATE> 2005/01/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Muharrem Kayhan Pek çok konuya mikro açıdan bakmamız gerekecek 
</HEADLINE>
<TEXT>

     Türk Sanayicileri ve İşadamları Derneği TÜSİAD Yüksek İstişare Konseyi YİK Başkanı Muharrem Kayhan, ''Hiç kuşkusuz, önümüzdeki dönemde, bugüne kadar makro perspektiften ele aldığımız pek çok konuya, uluslararası, ulusal, sektörel ve bölgesel boyutlarını kavrayarak, mikro perspektiflerden yaklaşmamız gerekecek'' dedi. 
     TÜSİAD'ın 35. Genel Kurulu'nda konuşan Kayhan, bu Genel Kurul'un kendisi için hem 4 yıllık İstişare Konseyi Başkanlığı görevini devredeceği bir döneme rastladığını hem de bu devir teslimin, TÜSİAD açısından, ilk kez 10 yıl önce çok belirgin biçimde tarif edilmiş ve uygulamaya konmuş olan bir misyonun ilk aşamasının tamamlandığı bir dönemde gerçekleşeceğini belirtti. 
     TÜSİAD'ın bugün reform olarak alkışlanan bir dizi alanda pek çok konunun öncülüğünü yaptığını, yönetim kurullarının, derneğe verdikleri zamanın önemli bir bölümünü yurt dışı lobi faaliyetlerine ayırır olduklarını ifade eden Kayhan, bu çabaların semeresini 17 Aralık'ta, Türkiye ile müzakerelerin tam üyelik hedefine dönük olarak başlatılması kararının alınmasıyla gördüklerini söyledi. 
     Kayhan, önlerine koydukları görevin kritik bir aşamasının tamamlandığını, bundan böyle çalışmalarının yeni bir dönemin gereklerine göre şekillendirilmesi gerekeceğini belirterek, şunları kaydetti 
     ''Önümüzdeki dönemde, bugüne kadar makro perspektiften ele aldığımız pek çok konuya, uluslararası, ulusal, sektörel ve bölgesel boyutlarını kavrayarak, mikro perspektiflerden yaklaşmamız gerekecek. 
     Bu sadece ekonomi için değil tüm toplumsal alanlar için geçerli olacak. Sektörlerin, şirketlerin, sivil toplum örgütlerinin kendi alanlarına maksimum ölçüde hakim olmaları, hükümetin, bürokrasinin ve oluşturulacak müzakere kurumunun, sivil toplum ile ilişki ve işbirliği içinde olmaları hayati önem taşıyacak. Müzakere sürecinden başlayarak, önümüzdeki 20-25 yıl, Türkiye'nin, içine gireceği yeni dünyanın gereklerine göre yetiştirilmiş kadrolara ihtiyacı olacak.'' 
     
     LOBİ ÇALIŞMALARI 
     Kayhan, TÜSİAD'ın da uluslararası hukuk, rekabet hukuku, müzakere teknikleri konusundaki kapasitesini geliştirmesi, lobi çalışmalarını AB'ye yeni katılan 10 ülkeyi de kapsayacak şekilde genişletmesi gerekeceğini vurguladı. 
     Muharrem Kayhan, ''Şirketlerimiz, ülke mevzuatına olduğu kadar Avrupa mevzuatına da hakim olmak, kurumsal yönetim ilkelerini benimsemek, rekabet hukuku konusundaki bilgi ve deneyimlerini geliştirmek, haksız rekabete yol açacak tasarruflardan kaçınmak, sürdürülebilir büyüme için çevreye duyarlılık, kurumsal sosyal sorumluluk gibi kavramları benimsemek ya da geliştirmek ihtiyacı içinde olacaklar'' diye konuştu. 
     Sektörlerin, oyun kurallarının gerektirdiği mevzuat uyumunu gerçekleştirirken, mevcut sanayi birikimini olumsuz etkileyecek gelişmeleri dengelemeye çalışacaklarını, bu süreçte referans kaynağı olacak bir sanayi stratejisine ihtiyaç duyulacağını ifade eden Kayhan, iş dünyası kuruluşlarının ve çevresinde yer alan diğer meslek kuruluşu ve sivil toplum örgütlerinin, işbirliği ve güç birliği içinde çalışmaları gerekeceğini anlattı. 
     Kayhan, ''TÜSİAD penceresinden baktığımızda ise Türkiye'nin gelişmiş ülkeler seviyesine ulaşmasının sağlanması ve AB ile entegrasyon, birer hedef veya ideal olmaktan çıkacak, siyasal ve ekonomik boyutlarıyla olduğu kadar, sosyal boyutlarıyla da her gün ince ince üzerinde çalışılan bir proje haline gelecek'' dedi. 
     Muharrem Kayhan, yoksulluğun önlenmesi ve gelir dağılımın düzeltilmesi için gerekli sosyal politikaların, donanımlı bir yeni nesilin yetiştirilmesi için gerekli eğitim politikaların, sağlık hizmetlerinin geliştirilmesinin, temel insan haklarından gelişmiş insan haklarına geçilmesinin, kadın hakları ve pozitif ayrımcılık, sivil toplumun gelişiminin desteklenmesinin, Türkiye'nin yurt dışında yaygın tanıtımına öncülük edilmesinin yeni dönemde TÜSİAD'ın üzerinde çalışması beklenen konular olacağını anlatarak, ''Bu konuları, tüzüğümüze de taşımayı değerlendirmemiz gerekir'' diye konuştu. 
     TÜSİAD'ın 35 yılda fevkalade gelişmiş kurumsal reflekslere sahip olduğunu, gerek ekonomide liberalleşme, gerekse demokratikleşme konularında güçlü bir aktivist olarak sahnede yer aldığını söyleyen Kayhan, derneğin bu özelliğini yeni dönemde de koruyacağına inandığını kaydetti. 
     Gelecek 10-15 yıllık dönemde uyum ve entegrasyon döneminden geçileceğini düşündüklerini ifade eden Kayhan, görevini huzur içinde devrettiğini belirtti. 
     
</TEXT>
</DOC>
