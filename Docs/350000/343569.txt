<DOC>
<DOCNO> 343569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/yazar/guclu.html </URL>
<DATE> 2005/05/18/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eğitimde KDV çıkmazı 
</HEADLINE>
<TEXT>


AKP iktidarı da eğitimin önündeki vergi engellerini kaldıramadı. Oysa Başbakan Erdoğan'ın en büyük vaatlerinden biri de buydu. Anlaşılan, Maliyecileri o da ikna edemiyor. 
Eğitime Yüzde 100 Destek Kampanyası çerçevesinde harcanan her kuruş, güya vergiden düşülecekti. Ama kazın ayağı öyle değilmiş. Yine bir şekilde vergi alınmaya devam ediliyor. 
Ama daha da komiği, bir dedenin torunu için ödediği öğrenim ücretlerinin, vergi iadesini alamaması. Emekli dedenin bu konudaki şik yetini gelin birlikte dinleyelim 
Kızım ve eşi, ekonomik kriz nedeniyle paralı eğitimin yükünü kaldıramaz hale gelince, torunumu kolejden almak istediler. Devlet okuluna kaydını düşündüler. Çocuk ağlamaya başladı. Okulunu çok sevdiğini, öğretmeni ve arkadaşlarından ayrılmak istemediğini söyledi. Üzüntüsünden hasta oldu. 
Eşim ve ben, bu duruma dayanamadık. Özel okulun masrafını, dünya hali için biriktirdiklerimiz ve emekli maaşlarımızın katkısı ile üstlendik. 
Buna katlanmak çok zor da olsa, torunumu şimdilik, canı gibi sevdiği öğretmeni ve arkadaşlarından ayırmadık. 
Özel okul ücretini, her yıl, biri haziranda peşin, kalanı beş taksitle ödenmek üzere çekler imzalayarak ödüyorum. Faturaları da kendi adıma alıyorum. 
Bu faturaları, emekli maaşımı aldığım bankaya verip vergi iadesi almak istedim. Kabul etmediler. İşleme koymak için Maliye'den yazı istediler. Maliye yetkilisi, harcamanın benimle ilgili olmadığını ileri sürüp bu gider için vergi iadesi alamayacağımı söyledi. 
Bir emekli, torununa aldığı giysi, kitap, yiyecek ve sinema gider belgelerini, vergi iadesinde kullanabiliyor. Bir dostuna yemek ikramını ya da aldığı çiçeği belgeleyip, vergi iadesinden yararlanabiliyor. Bunlar onunla ilgili doğrudan gider sayılıyor. Ancak, kendisine evladı kadar yakın bir insana, ülkesine yararlı olması amacıyla yetiştirmeye çalıştığı çocuğa yaptığı harcamanın karşılığı verilecek vergi iadesini alamıyor. Alsam, bir nebze yüküm hafifleyecek. 
Gelir Vergisi Yasası'nın 28'inci maddesi, öğrencilerin tahsil masraflarını üstlenenlerin ödediği paralara, aynı yasanın 89'uncu maddesi ise kamu yararına olan bağış ve giderlere vergi istisnası tanıyıp, yardım yapana parasal avantaj sağlamaktadır. Durumumun bu istisna kaidelerine uygun olduğu kanısındayım. İlgilileri uyaran yazınızı ve girişimlerinizi istirham ediyorum. 
Çocuklarını özel okullara gönderen aileler devletin yükünü aldıklarına göre, eğitim ve servis giderlerinden alınan yüzde 8, okulda verilen yemekten alınan yüzde 18'lik KDV'nin kaldırılması konusunda gerekli yasal düzenlemenin yapılmasını diliyoruz. 
Dedenin bu dileğini canı gönülden destekliyoruz. Başbakan Erdoğan, Maliye Bakanı Unakıtan ve Milli Eğitim Bakanı Çelik'in bu haksız uygulamaya bir an önce dur demelerini bekliyoruz. 
Bir yandan eğitim çok önemli diyeceksiniz, haydi kızlar okula kampanyası düzenleyecekseniz, devlet bu işin altından tek başına kalkamıyor diye eğitime yüzde 100 destek çağrılarında bulunacaksınız, ardından da üç kuruş maaşla torununu okutmaya çalışan dedelerin, ninelerin hak ettikleri vergi iadesine ambargo uygulayacaksınız. Olmaz böyle şey .. 
Özel okulculuk işte bu yüzden gelişmiyor. Devlet artık kararını vermeli. Eğitim sektörünü ticari faaliyet alanı olarak görmeye devam edecek mi, etmeyecek mi Başbakan Erdoğan, bu yanlışın düzeltilmesi konusunda defalarca söz verdi. Maliye'ye, IMF'nin mi yoksa Başbakan'ın sözünü mü dinliyor. Bu konuda taraf olma zamanı geldi de geçiyor. 
Özetin özeti Eğitimin üzerindeki vergi yükünün kalkıp kalkmaması, hükümetin bu konudaki samimiyetini ortaya koyacaktır... 



</TEXT>
</DOC>
