<DOC>
<DOCNO> 325442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/yasam/ayas.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Piri Reis dönemin Schindler'iydi 
</HEADLINE>
<TEXT>


Piri Reis'in hayatını filmleştiren Gülşah Çeliker, ünlü denizcinin tıpkı Schindler gibi yüzlerce Yahudi'yi kurtardığını söyledi... 

Önay Yılmaz 

Sabiha Gökçen'in belgesel filmiyle adını uluslararası alanda duyuran yapımcı yönetmen Gülşah Çeliker, Türk denizci Piri Reis'in hayatını filme çekmeye hazırlanıyor. Piri Reis'in Osmanlı döneminin Schindler'i olduğunu belirten Çeliker, "İşadamı Oskar Schindler, birçok Yahudi'yi Nazilerin elinden kurtarmayı başarmıştı. Piri Reis de amcası Kemal Reis'le birlikte 1492'de İspanya'da etnik temizlik yapmaya çalışan Kraliçe Isabel ve Kral Ferdinand'ın zulmünden kaçmaya çalışan Yahudileri gemisiyle kurtararak İstanbul, İzmir ve Selanik civarına kaçırmış. Yahudilerden ve Araplardan gelen bir mektup üzerine Sultan Beyazıt, Kemal Reis ve Piri Reis'i görevlendirmiş. İspanyol Yahudilerinin Türkiye'ye gelmesinde Piri Reis'in büyük katkısı var" dedi. 
Yaşamı başarılarla dolu büyük Türk denizcisinin hayatının çok trajik bir ölümle noktalandığını hatırlatan Çeliker, şöyle devam etti 

Hazin bir son 
"Süveyş Basra Valiliği sırasında Hürmüz'ü almak için yaptığı başarısız girişiminin bedelini ölümle ödüyor. Kanuni Sultan Süleyman tarafından kafası kesilerek öldürülüyor. Tüm bunlar beni Piri Reis'in hayatını incelemeye sevkeden çok değerli tarihsel gerçekler." Çeliker, en büyük hayalinin, Piri Reis'in son dönemlerini Sean Connery'nin canlandırması olduğunu da sözlerine ekledi. 

40 bin internet sitesi 
İstanbul'da yapılan Uluslararası Piri Reis Sempozyumu'nda tanıştığı profesörler Svatt Soucek, Thomas Goodrich ve Gregory McIntosh'dan da yararlandığını anlatan Çeliker, "Bu kişiler Piri Reis üzerine araştırma ve kitaplarıyla tanınıyor. Bu film için bana her türlü desteği vereceklerini söylediler. Dünyada bugün Piri Reis hakkında 40 binden fazla web sitesi bulunuyor. Tüm bunlardan faydalanarak filmi çekeceğiz" diye konuştu. 


</TEXT>
</DOC>
