<DOC>
<DOCNO> 347016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/guncel/gun01.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan, fethi İzmit'te kutladı 
</HEADLINE>
<TEXT>


İzmit'te, Milli Gençlik Vakfı'nın gecesinde "Hocayı satanı biz de satarız" sloganları atıldı 

KOCAELİ DHA 

İstanbul'un fethinin 552. yıldönümü nedeniyle Milli Gençlik Vakfı Genel Merkezi'nin İzmit İsmetpaşa Stadyumu'nda organize ettiği ve önceki gece yarısına kadar süren "Fetih Gecesi"ne yaklaşık 20 bin kişi katıldı. 
SP Genel Başkan Vekili Recai Kutan ile eski RP Genel Başkanı Necmettin Erbakan'ın katıldığı gecede, 250 metrelik temsili başörtüsü stadda dolaştırıldı. 

20 bin kişi geldi 
Kutlamalara Kutan ve Erbakan'ın yanı sıra, davetlileri olarak Malezya İslam Partisi Genel Başkanı Abduhhadi Avang, eski Sudan Cumhurbaşkanı Abdurrahman Sivar Zezeheb, Afganistan İslam Partisi Genel Başkanı Prof. Dr. Burhaneddin Rabbani ve eski İran Sanayi Bakanı Ali Şams Arbakani de katıldı. 
Çevre illerden otobüslerle İzmit'e gelenlerin de katılımıyla yaklaşık 20 bin kişi, İsmetpaşa Stadı'nı doldurdu. Zaman zaman yağmur yağmasına rağmen kalabalık, tribünleri terk etmedi. 15 bin kişilik İsmetpaşa Stadı'na 20 bin kişinin gelmesi izdihama yol açtı. 
Gece yarısına dek süren kutlama sırasında temsili Fatih Sultan Mehmet, "askerlerine" toplu olarak namaz kıldırdı. 


</TEXT>
</DOC>
