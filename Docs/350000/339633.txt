<DOC>
<DOCNO> 339633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonspo44.html </URL>
<DATE> 2005/05/04/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Rekortmen atletin büyük talihsizliği... 
</HEADLINE>
<TEXT>

     Üç adım atlamada gençler ve yıldızlar Türkiye rekortmeni Efanim Temizsoy, bir yıldır uğraştığı yeni branşı sırıkla yüksek atlamada büyük bir talihsizlik yaşadı. 
     Türkiye Şampiyonası hazırlıklarını Ankara’da sürdüren Beşiktaş Kulübü sporcusu genç atlet, Naili Moran Atletizm Sahası’ndaki antrenmanı sırasında, mindere ayağının üstüne düşünce acı içinde kıvranmaya başladı. 
     Mindere ters düşen genç atletin sağ ayak bileğindeki fibula kemiği dışarı çıktı. 21 yaşındaki genç atlete antrenörü Ergun Padır ve saha doktoru ilk müdahaleyi minder üstünde yaptı. Acil olarak ambulansla Numune Hastanesi’ne kaldırılan genç atlete yapılan ilk müdahalede, fibula kemiği yerine oturtularak düzeltildi. Ayak bağlarında da yırtık olan genç atletin yarın ameliyata alınacağı öğrenildi. 
     Genç atletin antrenörü Ergun Padır, üç adım atlamadaki başarısının ardından, Temizsoy’un sırıkla yüksek atlamada da sezonun en iyi derecesini yaptığını belirterek, "Büyük bir talihsizlik yaşadık. 
     Durumu yarınki ameliyat sonrasında belli olacak. Ancak, Efanim çok güçlü ve iradeli bir sporcu. Tekrar pistlere döneceğine inanıyorum" dedi. 
     
</TEXT>
</DOC>
