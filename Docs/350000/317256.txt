<DOC>
<DOCNO> 317256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy20.html </URL>
<DATE> 2005/02/21/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Fatsa "AKP'den bir kopma beklemiyoruz" 
</HEADLINE>
<TEXT>

     AK Parti Grup Başkanvekili Eyüp Fatsa, AK Parti'nin sağda boşluk bırakmadığını, solda da sosyal demokrat söylem ve eylemleriyle ''sosyal demokratların alanlarını da bir hayli kapattığını'' belirterek, kamuoyunda yeni bir oluşum beklentisi olmadığını söyledi. 
     TBMM'de gazetecilerle sohbet eden Fatsa, Isparta Milletvekili Erkan Mumcu'nun bakanlık görevinden ve AK Parti'den istifasıyla ilgili sorulara karşı, ''partiden bir kopma beklemediğini'' belirtti. 
     Mumcu'nun istifasının tek yanlı bir irade beyanı olduğunu kaydeden Fatsa, ''O gün arkadaştık, bugün düşmanımız değil. Yine arkadaşımız'' dedi. 
     Fatsa, Mumcu'nun, farklı bir çalışma içinde olacağını, kamuoyuna alternatif bir imkan sunmak istediğini ifade ettiğini hatırlatarak, ''Eğer kendisi böyle bir boşluk görmüşse ve kamuoyunda de böyle bir beklenti varsa kendisine başarılar dileriz. Ama görünen o ki, AK Parti sağda bir boşluk bırakmadı. Solda da sosyal demokrat söylem ve eylemleriyle sosyal demokratlar alanlarını da bir hayli kapattı. Kamuyonuda böyle yeni bir oluşum, gelişme beklentisi olduğu kanaatinde değilim'' görüşünü ifade etti. 
     Fatsa, adı Mumcu ile hareket edecekler arasında sayılan bazı milletvekilleri olduğu ve bunların partiden rahatsız olduğuna dair iddiaların hatırlatılması üzerine, bu kişilerle görüştüklerini, sıkıntıları ve beklentileri olabileceğini, ancak her sıkıntı ve beklentisine yanıt bulamayanın partiden ayrılacağı diye bir kural olmadığını söyledi. 
     ''Partiden ayrılma olmaz mı '' sorusuna, ''Bence olmaz. En azından öyle konuşulan gibi olmaz'' karşılığını veren Fatsa, bazı milletvekillerinin Başbakan Recep Tayyip Erdoğan ile görüşememekten dolayı sıkıntısı olduğunu hatırlatılması üzerine, şöyle konuştu 
     ''Biz en sıkıntılı, en netameli günlerde bile biraraya gelip konuştuk. Bizim grubumuzda görüşlerimi dile getiremedim, Başbakan ve parti yetkilileri ile görüşemedim diyen arkadaşımız olmayacağı kanaatindeyim. Kızılcahamam'da, 2 kez Antalya'da, tezkere öncesinde 3 gün boyunca burada tüm arkadaşlarımız görüşlerini dile getirdi. Kimseye de düşüncelerinden ötürü bir itiraz ve tenkit gelmedi. Hiçbir konuda grup kararı almadık. Muhalefet partisinin bağlayıcı grup kararı aldığı günlerde bile biz arkadaşlarımıza güvendik ve hiçbir konuda grup kararı almadık. 
     Grup başkanvekilleri olarak zaten arkadaşlarımızla sık sık toplanıyoruz. Başbakan fırsat bulduğunda konutunda, bakanlar da aynı şekilde milletvekilleriyle görüşüyor. Her türlü imkan milletvekillerine tanınıyor.'' Fatsa, Anayasa Komisyonu Başkanı Burhan Kuzu'nun Başbakan ile görüşemediğini söylediğini aktaran bir gazeteciye, ''Hayır, Sayın Kuzu her istediğinde sayın Başbakan'a ulaşmıştır. Belki grupta en çok Başbakan ile istişare eden arkadaşımızdır' dedi. 
     Grup başkanvekili olarak kendisinin de Başbakan'a ulaşamadığı zamanlar olduğunu ancak bunun ''Başbakan ile görüşemediği, konuşamadığı anlamına gelmeyeceğini'' belirten Fatsa, şöyle devam etti 
     ''Eğer bir arkadaşımız Başbakan'ı aramışsa Başbakan'ın bu kişiye geri dönmemesi gibi bir şey sözkonusu olamaz. En azından telefonla ulaşır. Bize de bu konuda kesin talimatı var. Bu konuda bize talimatı olan ve bizi zorlayan Başbakan'ın milletvekilleriyle görüşmediği gibi bir durumu hakkaniyetle bağdaştırmam. Ama bakanların bile bazen Başbakan'a ulaşmadığı durumlar olabilir. Herkesin ağır sorumlulukları var. Her isteyen her istediği an bizim ülkemizde de başka ülkelerde de Başbakan'a ulaşmayabilir. Ama Başbakan bu konuda hassastır.'' 
     
     KKTC'DEKİ SEÇİMLER... 
     Fatsa, KKTC'deki seçim sonuçlarını nasıl değerlendirdiği sorusuna, ''Kıbrıs'taki sıkıntılarla ilgili herkes farklı şeyler söylüyor. Ama görünen odur ki bu seçim sonuçlarıyla, Kıbrıs Türkleri çözüm istiyor, makus talihini, bu izolasyondan bir şekilde kurtulmak istiyor. CTP'nin oyunu yüzde 10 artırmasını bu şekilde yorumlayabiliriz'' dedi. 
     KKTC Cumhurbaşkanı Rauf Denktaş'ın bir dizide rol aldığının hatırlatılması üzerine Fatsa, ''Sayın Cumhurbaşkanına, Türkiye'de kendisini ifade edecek imkanlar medya tarafından da kamuoyu tarafından da verilmiştir. Sayın Cumhurbaşkanı'nın tüm açıklamaları, düşünceleri kamuoyunca dikkatle izlenmiştir. Kendisini ifade etme zorluğu çekmemiştir. Herhalde espri yapmıştır'' karşılığını verdi. 
     
</TEXT>
</DOC>
