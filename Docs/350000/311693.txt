<DOC>
<DOCNO> 311693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonsiy04.html </URL>
<DATE> 2005/02/02/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ankara'da ABD-Rusya zirvesi... 
</HEADLINE>
<TEXT>

     Rusya Dışişleri Bakanı Sergey Lavrov ve ABD Dışişleri Bakanı Condolezza Rice Cumartesi günü Ankara'da bir araya gelecekler. 
     Rusya Dışişleri Bakanlığı'ndan yapılan açıklamada, Lavrov ve Rice'ın, Rusya Devlet Başkanı Vladimir Putin ile ABD Başkanı George Bush arasında 24 Şubat'ta Slovakya'nın başkenti Bratislava'da yapılacak zirvenin hazırlıklarını görüşecekleri kaydedildi. 
     Rice, Perşembe günü İngiltere, Almanya, Polonya, Türkiye, İsrail, Filistin, İtalya, Fransa, Belçika ve Lüksemburg'u kapsayan geziye çıkacak. 
     Kremlin'den de yapılan açıklamada, Bush ve Putin'in bugün yaptıkları telefon görüşmesinde, Bratislava'daki zirveyi değerlendirdikleri, ayrıca Irak seçimlerini ele aldıkları duyuruldu. 
     Bu arada, ABD'nin Moskova Büyükelçisi Alexander Vershbow da, İnterfaks ajansına yaptığı açıklamada, kitle imha silahları ve mobil füze sistemlerinin yayılmasını önlemenin iki ülkenin de çıkarına olduğunu söyledi. 
     Açıklamanın, Rusya'nın Suriye'ye omuzdan fırlatılabilen füzeleri satacağı haberlerinin yayınlandığı dönemde gündeme gelmesi dikkat çekerken, İsrail, bu silahların Filistinli gerillaların eline geçebileceği endişesiyle Suriye'ye satışına karşı çıkıyor. 
     
</TEXT>
</DOC>
