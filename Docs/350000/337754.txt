<DOC>
<DOCNO> 337754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/soneko25.html </URL>
<DATE> 2005/04/28/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Berlusconi'den ABM'ye çağrı Avronun değerlenmesini engelleyin 
</HEADLINE>
<TEXT>

     İtalya'da kurduğu yeni hükümet dün güvenoyu alan Başbakan Silvio Berlusconi, Avrupa Merkez Bankası'na AMB ''avronun değerlenmesini engelleyin'' çağrısı yaptı. 
     Zaferle çıktığı 2001 yılındaki genel seçimlerde ''ekonomik mucize gerçekleştireceği'' vaadinde bulunan, fakat aradan geçen 4 yılda istediği sonuçları yakalamakta başarısız kalan Berlusconi, AMB'yi sadece enflasyona odaklanmakla eleştirdi. 
     '' AMB Enflasyonu kontrol altında tutmaya çalışırken avronun diğer paralar karşısında değeriyle de ilgilenmeli'' diyen İtalya Başbakanı Berlusconi, aksi takdirde ağır sonuçlarla karşılaşılacağı uyarısında bulundu. 
     Avro dolar paritesinin 2 yıl önceki seviyesini hatırlatan Berlusconi, ''Şimdi gelinen noktada İtalya'nın ihracatı üçte bir oranında pahalı hale gelmiş durumda. Bu hükümetimizin hatası değil'' şeklinde konuştu. 
     Avro kullanan diğer AB ülkelerinin de bu durumu değiştirmek için hiçbir şey yapamayacağını anlatan Berlusconi, ''50 yıllık tecrübeye sahip işadamı olarak buna bir çözüm bulamadım. Avrupa Merkez Bankası bu sorunla ilgilenmelidir'' dedi. 
     İtalya'daki yerel seçimlerde merkez sağ koalisyonun aldığı yenilgi sonrasına ortaklar arasında başlayan tartışma, Başbakan Berlusconi'nin geçen hafta istifa etmesine neden olmuştu. 
     Hükümeti kurmak için tekrar görevlendirilen Berlusconi, dün Meclis'te yapılan oylamada 240 ''hayır'' oyuna karşı 334 ''evet'' oyuyla güvenoyu almıştı. 
     
</TEXT>
</DOC>
