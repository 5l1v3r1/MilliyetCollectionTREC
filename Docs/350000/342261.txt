<DOC>
<DOCNO> 342261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo20.html </URL>
<DATE> 2005/05/13/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Konyaspor'dan fair-play çağrısı... 
</HEADLINE>
<TEXT>

     Konyaspor Kulüp Başkanı Ahmet Şan, yeşil-beyazlı taraftarların centilmenlik içerisinde 90 dakika boyunca takımlarına destek vermesini istedi. 
     Şan, hafta sonunda kendi sahalarında yapacakları Diyarbakırspor maçı hazırlıklarının sürdüğünü, takımda morallerin yüksek olduğunu söyledi. 
     Ligin sonlarına doğru yaklaşıldıkça kendilerinin çok rahat olduğunu belirten Şan, karşılaşacakları takımların durumlarının kendilerini çok fazla ilgilendirmediğini, sahaya 3 puan parolası ile çıkacaklarını ifade etti. 
     Kalan 3 maçı da kazanarak sezon boyunca kendilerine destek veren taraftarları mutlu etmeyi istediklerini vurgulayan Şan, şunları kaydetti 
     "Bu açıdan sahamızda yapacağımız Diyarbakırspor maçı önem taşıyor. Bu maçta taraftarlarımızın centilmenlik içerisinde bizi 90 dakika boyunca desteklemelerini istiyoruz. Seyircimiz provokasyonların etkisinde kalmamalı. Fair-play anlayışıyla takımlarını maç sonuna kadar desteklesinler." Şan, taraftarların maça gelmesi için bilet fiyatlarını düşürdüklerini anımsatarak, tüm Konyasporluları Diyarbakırspor maçına beklediklerini sözlerine ekledi. 
     
</TEXT>
</DOC>
