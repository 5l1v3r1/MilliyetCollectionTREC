<DOC>
<DOCNO> 325257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sondun04.html </URL>
<DATE> 2005/03/20/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Rice'ın basın toplantısında olay çıktı... 
</HEADLINE>
<TEXT>

     Güney Asya ülkelerini kapsayan gezisi dolayısıyla Güney Kore'nin başkenti Seul'de bulunan ABD Dışişleri Bakanı Condoleezza Rice'ın basın toplantısı sırasında bağırarak ve pankart açarak olay çıkaran bir gösterici polis tarafından etkisiz hale getirildi. 
     Eski insani yardım görevlisi bir doktor olduğu belirlenen Norbert Vollerten adlı göstericinin yüksek sesle komünist Kuzey Kore'yi kurtarması için ABD'nin müdahale etmesini isteyerek bağırması üzerine polis görevlililerince yere yatırılarak etkisiz hale getirildiği görüldü. 
     ''Kuzey Kore halkı ölüyor ve sizin yardımınız için haykırıyor Bayan Rice'' diğer bağıran göstericinin üzerinde, ''Kuzey Kore'ye özgürlük 50 Yıl Gecikti'' yazan bir pankart açtığı gözlendi. Vollerten'ın açtığı pankart bir ABD Büyükelçiliği görevlisince yırtıldı. 
     Olayın ardından Güney Koreli gazetecilerin sorularını yanıtlayan Rice, ''Gerçek demokrasi arzu ettiğinizi söyleyebilme, istediğiniz şekilde ibadet edebilme ve çocuklarınızı, oğullarınızı ve kızlarınızı eğitebilmektir. Kuzey Kore'nin aksine buraya gelebiliyor, istediğinizi düşünebiliyor ve bana, ABD dışişleri bakanına, istediğiniz her şeyi sorabiliyorsunuz ve bu ne kadar harika bir şey'' dedi. 
     Rice'ın olaylı basın toplantısının ardından Güney Kore Cumhurbaşkanı Roh Moo-hyun ile görüştüğü bildirildi. Güney Kore Cumhurbaşkanlığı bürosundan yapılan görüşmeye ilişkin açıklamada Roh'un, Çin'e gitme planları hakkında bilgi veren Rice'a, ''Başarılı bir geziye çıkacağınızı umarım ve elde edeceğiniz en büyük başarı Kuzey Kore'deki nükleer sorunun nasıl çözülebileceğine ilişkin bir fikir bulabilmenizdir'' dediği belirtildi. 
     
</TEXT>
</DOC>
