<DOC>
<DOCNO> 334778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/soneko12.html </URL>
<DATE> 2005/04/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Tuncay Özilhan Eşit şartlarda rekabet etmek istiyoruz 
</HEADLINE>
<TEXT>

     Anadolu Grubu İcra Başkanı Tuncay Özilhan, kolalı içeceklerde tatlandırıcı konusunda eşit şartlarda rekabet etmek istediklerini belirterek, ''Bir üretici bunu bünyesinde yaptıysa önemli bir avantaj sağlamıştır ve haksız rekabete sebep oluyordur'' dedi. 
     Özilhan, Coca-Cola Avrasya ve Ortadoğu Bölümü'ne Woodruff Kupası verilmesi dolayısıyla düzenlenen toplantı sırasında gazetecilerin sorularını yanıtladı. 
     Tatlandırıcı üretimiyle ilgili sorular üzerine Özilhan, şunları kaydetti 
     ''Seyrediyoruz. Bakalım hükümet bu konuda ne karar alacak, ne uygulayacak diye... Çünkü Coca-Cola müracaatını yaptı ve üretim iznini istedi. Bugüne kadar bize bu konuda herhangi bir üretim izni gelmedi. Dolayısıyla biz de bekliyoruz, hükümet bakanlık ne karar verecek. 
     Hükümetin bu yanlışlığı düzelteceğine inanıyoruz ve dolayısıyla da o müracaatımıza cevap alacağımızı düşünüyoruz. Eşit şartlarda rekabet etmek istiyoruz. Bir üretici bunu bünyesinde yaptıysa önemli bir avantaj sağlamıştır ve haksız rekabete sebep oluyordur. Burada bir müsaade gerekli olduğu için biz Bakanlığa resmen müracaat ettik ve müsaade istedik. Müsaade bekliyoruz.'' 
     
     ANADOLU SAĞLIK MERKEZİ 

     Tuncay Özilhan, Gebze'deki Anadolu Sağlık Merkezi ile ilgili sorular üzerine de, hastanenin beklentilerinden daha iyi ve oldukça hızlı geliştiğini, günde 200 polikliniğe çıktıklarını belirterek, ''Yatan sayısı devamlı artıyor. Gelen hastalar mutlu ayrılıyor. İyi hizmet veriyoruz ve bu gittikçe de gelişiyor'' dedi. 
     Hastanenin vereceği hizmete ilişkin yurt dışına yönelik çalışmalara başladıklarını ve çalışanların ilk etapta Azerbaycan'a giderek burada onkoloji konusunda konferans verdiklerini anlatan Özilhan, ''Avrupalıların, Amerikalıların bize yaptığını biz de Orta Asya'ya dönük yapıyoruz. Azerbaycan'dan başladık. Önümüzdeki dönemde Rusya ve Kazakistan radarımız içinde. Ben orada bir potansiyel olduğunu görüyorum. Bilhassa Ortadoğuluların Amerika'ya fazla seyahat edememesinden dolayı çok önemli bir potansiyel oluştu. Ortadoğu, Orta Asya'dan ziyade Avrupa'dan da Türkiye'ye sağlık turizmi konusunda önemli akış olacağını bekliyorum'' diye konuştu. 

     
</TEXT>
</DOC>
