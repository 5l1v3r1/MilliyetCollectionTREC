<DOC>
<DOCNO> 315834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonspo30.html </URL>
<DATE> 2005/02/16/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Trabzonspor Malatyaspor maçında bir kural hatası olmamıştır... 
</HEADLINE>
<TEXT>

     Trabzonspor Kulübü Başkan Yardımcısı Sıtkı Hacısalihoğlu, birtakımın çevrelerin futbolu ''ayılana gazoz, bayılana limon müsabakaları'' haline getirmeye çalıştığını söyledi. 
     Hacısalihoğlu, AA muhabirine yaptığı açıklamada, Malatyaspor'un eskiden beri kendilerine dost bir takım olduğunu ve gayet iyi ilişkilerinin bulunduğunu belirterek, ''Ancak bu başvurunun nereden çıktığı önemli. Geçmişte hakem olup şimdi yorumcu olan eski hakemlerimizin bugünkü hakemlere karşı bilinçli bir saldırısı var'' dedi. 
     Kulüpler Birliği'ne daha önceden konuyla ilgili bir yazı yazdıklarını ifade eden Hacısalihoğlu, şöyle konuştu 
     ''Birtakım çevreler, futbolu ayılana gazoz, bayılana limon müsabakaları durumuna getirmeye çalışıyorlar. Buna kimsenin hakkı yoktur. Artık biz bütün kulüplerimizle birlikte sarılarak, hakemlerin problemlerini bilerek çözmeye çalışarak bir futbol camiası yaratmaya çalışıyoruz. Fakat bizim tek başımıza bu gayretlerimiz yetmez. Kulüplerimizin desteklenmesi lazım. Geçmişteki hakem ve gözlemci camiası üzerinde bulunmuş insanların bilhassa korumaları gerekir. Korunmaları bir yana saldırılar, kendi geçmişleri tarafından yapılmaktadır. Bunları üzüntüyle karşılıyoruz. Türk futbolu bu şekilde büyük yaralar alır.'' 
     
     ŞAHİN ''KURAL HATASI YOK'' 

     Trabzonspor Kulübü Basın Sözcüsü İbrahim Şahin ise Malatyaspor maçında bir kural hatasının bulunmadığını iddia etti. 
     Şahin, 3 dakikalık televizyon görüntüleriyle ulusal bir kanalda yorum yapan eski hakemlerin söylemleri doğrultusunda Malatyaspor'un başvuruda bulunduğunu belirterek, ''Maçtan sonra hakemler ve gözlemciler raporlarını iletmişlerdir. Herhangi bir kural hatası yoktur. Maçın yeniden oynanacağını düşünmüyoruz. Biz önümüzdeki maçlara bakıyoruz'' diye konuştu. 

     
</TEXT>
</DOC>
