<DOC>
<DOCNO> 317500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun32.html </URL>
<DATE> 2005/02/22/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İngiliz milletvekilleri Doğrudan uçuşlar başlasın, Türkiye asker çeksin 
</HEADLINE>
<TEXT>

     İngiliz Avam Kamarası Dış İlişkiler Komitesi, İngiliz hükümetine çağrıda bulunarak, KKTC'ye doğrudan uçuşların onaylanmasını istedi. 
     Güney Kıbrıs'ta yayımlanan Cyprus Mail gazetesi, İngiliz Avam Kamarası Dış İlişkiler Komitesi tarafından Kıbrıs konusunda 90 sayfalık bir raporun bugün yayımlandığını duyurdu. 
     Kıbrıs sorununun çözümüne ilişkin görüşmelerin başlamasına yönelik bir dizi öneriler içeren raporda, yılın ikinci yarısında AB dönem başkanlığını devralacak İngiltere'nin ''Kıbrıs'ta çözüm sürecini hızlandırabilecek rolüne'' işaret edildi. 
     
     ''RUM YÖNETİMİNE BASKI YAPIN'' 
     ''Rum yönetiminin, AB üyeliğinin, sunduğu fırsatların yanı sıra yerine getirilmesi gereken sorumlulukları kapsadığını anlamış olmadığı'' ifade edilen raporda, İngiltere ve diğer AB üyelerinden, AB'ye tek taraflı üye olan Rum yönetimine, ''AB değer ve çalışma yöntemlerini'' uygulaması için baskı yapmaları istendi. 
     Raporda, uluslararası topluluğun, referandumdan önce Kıbrıs Türklerine verilen sözlerin arkasında durması gerektiği de belirtildi. 
     Raporda, KKTC'ye doğrudan uçuş ve ticaretin başlatılmasına engel olan unsurların ortadan kaldırılması için İngiliz hükümetinden, şimdiki AB dönem başkanıyla daha yakın çalışması ve diğer AB üyelerini aynı şekilde davranması için teşvik etmesi istendi. 
     İngiltere hükümetinin, İngiltere ve KKTC arasında doğrudan uçuşların başlatılmasına izin verecek yetkisinin olup olmadığını açıklaması talep edilen raporda, İngiltere'nin, bu uçuşların başlatılmasına izin verecek yetkisi varsa uçuşları başlatmak için tarih belirlemesi istendi. 
     Erken ve kapsamlı bir çözüme ulaşılmaması durumunda Kıbrıs Türklerinin İngiltere ve diğer ülkelerle ticaret yapmasına olanak sağlanması için pratik önerilerin tavsiye edildiği raporda, Gazimağusa Limanı'nın Kıbrıs Rum kesimiyle ortak çalıştırılması buna örnek olarak veriliyor. 
     
     ''YEŞİL HAT TÜZÜĞÜ AĞIR'' 
     Raporda, Yeşil Hat Tüzüğü'nün kullanımı ve iyileştirilmesi konusunda ağır yaklaşım sergilendiği ifade edilerek, bu tutum eleştirildi. Raporda ayrıca KKTC'de ev satın alma konusunda İngilizlere yönelik uyarılarda da bulunuldu. 
     Türkiye'nin AB üyeliğinin desteklendiği raporda, Kıbrıs sorununun devamı durumunda, pratikte Türkiye'nin üye olmasının imkansız olduğu iddia edildi. 
     Kıbrıs Rum kesiminin toprak konusunda ciddi endişeler duyduğuna işaret edilen raporda, mal-mülk konusunun çözüm sürecinde halledilmesi gereken kilit konu olduğuna dikkat çekildi. Raporda ayrıca Türkiye'nin adadaki askerlerinin bir kısmını çekmesi de tavsiye edildi. 
     Raporda, herhangi bir çözüm sürecinde, Kıbrıs Rum kesiminin endişelerine, Kıbrıs Türklerinin haklarını gözardı etmeyecek şekilde çözümler bulunması gerektiği kaydedildi. 
     Kıbrıs sorununda ilerleme kaydedilmesi için ''adım-adım'' bir sürecin hiçbir şey yapmamaktan daha iyi olduğu görüşü belirtilen komite raporunun sonuç bölümünde, ''Kıbrıs sorununa kalıcı çözüm, Kıbrıs insanının büyük çıkarına, ayrıca AB'nin, Türkiye'nin ve uluslararası topluluğun yararına olacak'' denildi. 
     Raporda, 2005 yılında İngiltere'nin Kıbrıs sorununun çözümüne öncelik vermesi de istendi. 
     
</TEXT>
</DOC>
