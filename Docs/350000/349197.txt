<DOC>
<DOCNO> 349197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonyas08.html </URL>
<DATE> 2005/06/05/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
"Dünya Çevre Günü" Japonya'dan Jamaika'ya onlarca ülkede kutlanıyor 
</HEADLINE>
<TEXT>

     Dünya Çevre Günü nedeniyle, Japonya’dan Jamaika’ya onlarca ülkede, milyonlarca kişinin katıldığı çeşitli törenler ve etkinlikler düzenlendi. 
     İsveç’in Stockholm kentinde, 5 Haziran 1972 yılında yapılan Birleşmiş Milletler Çevre Konferansı’nda alınan kararla kutlanmaya başlanan Dünya Çevre Günü’nün bu yılki konusu, "daha yeşil kentler" olarak belirlendi. 
     BM Genel Sekreteri Kofi Annan, bugün yaptığı açıklamada, 2030 yılında dünya nüfusunun yüzde 60’dan fazlasının kentlerde yaşayacağına dikkat çekerek, yeşil alanlara daha fazla yer ayrılan kent planlamaları yapılması gerektiğini söyledi. 
     Günümüzde, her üç kent sakininden birinin gecekondularda barındığını belirten Annan, BM’nin yoksullukla mücadele hedeflerine, kentlerdeki plansız büyüme sona erdirilmeden ulaşılamayacağını kaydetti. 
     Aralarında Şangay, Kabil, Sidney, Roma, Buenos Aires, Cakarta’nın da olduğu 50 şehrin belediye başkanları, ABD’de San Fransisco’nun ev sahipliği yaptığı toplantıda bir araya gelerek, kentlerin daha yeşil ve yaşanır olması için standartlar belirleyen bir plana imza atacak. 
     Bu plan çerçevesinde, belirlenen 21 standarta uygunlukları ölçüsünde kentlere 1’den 4’e kadar yıldız verilecek. 
     Kentler için hedeflenen standartlar arasında, zehirli gazların yayılımının azaltılması ve 2015 yılında kent sakinlerinin şehrin her yerinde en fazla 500 metre yürüyerek bir toplu taşım aracına ulaşması gibi hedefler yer alıyor. 
     
</TEXT>
</DOC>
