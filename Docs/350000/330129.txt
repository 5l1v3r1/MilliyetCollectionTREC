<DOC>
<DOCNO> 330129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonsiy02.html </URL>
<DATE> 2005/04/04/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
IMF'nin temasları başlıyor 
</HEADLINE>
<TEXT>

     Türkiye Masası Şefi Rıza Moghadam başkanlığındaki IMF heyeti, bugün Ankara'da temaslarına başlayacak. 
     IMF heyetinde Moghadam'ın halefi olarak belirlenen Lorenzo Giorgianni de bulunacak. 
     IMF heyeti, Türkiye'deki temaslarında ekonomi kurmayları ile niyet mektubu taslağını güncelleştirmek amacıyla görüşmeler yapacak. 
     Moghadam ile Giorgianni başkanlığındaki IMF heyetinin, bugün Devlet Bakanı Ali Babacan ve Hazine Müsteşarı görüşmesi bekleniyor. IMF heyeti, bir hafta sürmesi beklenen Ankara ziyareti sonrasında Washington'a dönerek, gelişmeleri IMF yönetimine rapor edecek. 
     
     Babacan Washington yolcusu 
     Bu arada, Devlet Bakanı Ali Babacan başkanlığındaki kalabalık bir ekonomik heyetinin, 16-17 nisan tarihlerinde Washington'da yapılacak olan IMF Bahar Dönemi toplantılarına katılması bekleniyor. Türkiye ekonomisine ilişkin gelişmeler bu toplantılarda da ele alınacak. 
     Öte yandan, IMF'nin yeni Başkanı Rodrigo de Rato 29 nisandaki Yatırım Danışma Konseyi ikinci toplantısı için Türkiye'ye gelecek ve Türk yetkililerle görüşecek. 
     
     Anlaşma için üç tasarı gerekiyor 
     Yeni stand-by düzenlemesinin IMF İcra Direktörleri Kurulu tarafından onaylanabilmesi için Gelir İdaresi tasarısının yasalaşması, Bankacılık ve Sosyal Güvenlik yasa tasarılarının da TBMM'ye sevk edilmesi ve bu çerçevede gözden geçirilecek olan Niyet Mektubu'nun IMF'ye gönderilmesi gerekiyor. 
     10 milyar dolarlık finansman içeren yeni stand-by düzenlemesi kapsamında, IMF'nin 11 gözden geçirmede bulunması bekleniyor. 
     Bu yıl dört gözden geçirme, gelecek yıl dört gözden geçirme ve 2007 yılında da 3 gözden geçirmenin gerçekleştirilmesi bekleniyor. Duruma göre, gözden geçirmelerin, birleştirilebileceği de belirtiliyor. 
     
</TEXT>
</DOC>
