<DOC>
<DOCNO> 321438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun23.html </URL>
<DATE> 2005/03/07/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Suriyeliler, ABD'den herhangi bir saldırı beklemiyor... 
</HEADLINE>
<TEXT>

     Amerikan yönetiminin son zamanlarda baskılarını yoğunlaştırdığı Suriye'de halk, ABD'nin ülkelerine herhangi bir saldırı düzenleyeceğini düşünmüyor. 
     AA muhabirinin Şam sokaklarında görüştüğü Suriyeliler, ABD'nin yeni bir cephe açmaya cesaret edemeyeceği görüşünü dile getirirken, Amerikan yönetimini bölgede yanlış politikalar uygulamakla ve İsrail'in yaptıklarını görmezden gelip çifte standartlı davranmakla suçluyor. 
     ABD'nin bölgeye ''demokrasi'' getirme çabalarına ilişkin sorulara ise Suriyeliler, demokrasinin ''içeriden gelen bir süreç olduğu, dışarıdan empoze edilemeyeceği'' yanıtını veriyor. 
     Suriyelilerin Türkiye'ye karşı özel bir yakınlık duydukları da gözleniyor. Görüşü sorulan Suriyelilerin hemen hepsi, Türkiye'yi ''dost, komşu ve kendilerine her zaman destek olan bir ülke'' olarak niteliyor. 
     Suriyeliler, TBMM'de 1 Mart tezkeresinin kabul edilmemesini de unutmamış. Arap Yazarlar Birliği Başkanı Ali Ukle Ursan, Türk halkının Irak savaşı öncesindeki tutumundan onur duyduklarını kaydetti. Antikacı dükkanı işleten 35 yaşındaki Said adlı bir Suriyeli de bazı Arap ülkelerinin bile ABD askerlerine topraklarını kullandırmaya izin verirken, Türkiye'nin reddetmesinin çok olumlu bir hareket olduğunu belirtti. 
     
     ''BU KÜÇÜK OYUN SONA ERECEK'' 
     Besim adlı 22 yaşındaki bir Suriyeli de ABD'nin saldırı ihtimali konusunda yaşananları ''küçük bir oyun'' olarak niteleyerek, ''bölgede durumun zaten kötü olduğunu, daha da kötüleşmesini istemediğini'' söyledi. Besim, ''Bence sorunlar çözülecek ve bu küçük oyun bitecek'' ifadesini kullandı. 
     Besim, ''ABD'nin Irak'ta yarattığı sorunların aynısını Suriye'de de yaratmaya çalıştığını, Suriye ile Lübnan'ı birbirine düşürme çabası içinde olduğunu'' öne sürdü. 
     70 yaşındaki Muhammed de ABD'nin Suriye'ye saldıramayacağı görüşünü savunurken, 57 yaşındaki Ebu Ahmet, ABD'yi yanlış politikalar uygulamakla suçluyor. O da diğer Suriyeliler gibi, ''demokrasi içeriden gelir, başka yerlerden değil, zorlamayla olmaz'' ifadesini kullanıyor. 
     75 yaşındaki Hasan da ABD'nin bölge ülkelerinin içişlerine karışmasından ve çifte standart uygulamasından şikayet ediyor. 
     30 yaşındaki saatçi Yusuf Safran da ''bölgede insanları öldürenin İsrail olduğunu, ABD'nin asıl İsrail'e bakması gerektiğini'' ifade ediyor ve diğer Suriyeliler gibi o da herhangi bir saldırı olmasını beklemiyor. 
     
     ''ABD, SÜPER GÜÇ BİR ÜLKEYE YAKIŞIR ŞEKİLDE DAVRANMALI'' 
     Hediyelik eşya satan 50 yaşındaki Şelati de ABD'nin, Irak ve Afganistan gibi yeteri kadar problemi varken Suriye'ye saldırmaya cesaret edemeyeceğini kaydediyor. ABD'nin bölgede tüm ülkelere aynı ölçüde yardım etmesi gerektiğini belirten Şelati, ''ABD bir süper güç, buna yakışan şekilde hareket etmeli, herkese adil davranmalı'' diyor. 
     yaşındaki Muvaffak Abdülbaki de ABD'den herhangi bir saldırı tehlikesinin bulunmadığı görüşünü dile getirerek, hatta esprili bir şekilde ''siz hiç endişelenmeyin'' diyor. 
     35 yaşındaki antikacı Said de ABD'nin saldırgan bir politika izlediğini, Suriye'ye ve genel olarak Ortadoğu ülkelerinin içişlerine karıştığını ve bu bölgeye karşı politikasını değiştirmesini umduklarını belirtiyor. 
     ABD'nin demokrasi getirme çabaları konusunda, ''Bence ABD'nin demokrasiye ihtiyacı var, bizim değil'' görüşünü dile getiren Said, ''eğer demokrasi istiyorsak bunu kendimiz yapmalıyız, başkasının müdahalesiyle değil'' diye konuşuyor. 
     Batı basınının Suriye hakkında yanlış şeyler yazdığını, kendilerine dürüst davranmadığını ifade eden Said, ABD'yi çifte standartlı davranmakla da suçlayarak, ''Bize baskı uyguluyorlar, ama İsrail'e hiçbir baskı yapmıyorlar'' diyor. Said, ''Biz barışçı insanlarız, her türlü diyaloğa açığız'' diyor. 
     
     ''TÜRKİYE BİZE HER ZAMAN DESTEK OLUYOR'' 
     Türkiye'ye karşı olan yakınlıklarını özel olarak vurgulayan Suriyelilerin hemen hepsi, Türk insanlarını çok sevdiklerini, komşu olduklarını ve aralarında hiçbir problem bulunmadığını belirtiyor. 
     Saatçilik yapan Yusuf Safran, ''Türklerle çok köklü bir tarihi paylaştıklarını, Türkiye ile hiçbir farkları bulunmadığını'' kaydederek, ''Türklerin bir zamanlar büyük bir imparatorluk olduğunu ve o dönemden beri kendilerine her zaman yardım ettiğini'' söylüyor. 
     Abdülbaki de Türk insanının ''çok iyi insanlar'' olduğunu, Suriyelilerle çok olumlu ilişkileri bulunduğunu belirtiyor. 22 yaşındaki Besim de ''Türkleri çok seviyoruz, onlar bizim dostlarımız'' diye konuşuyor. 
     
     SURİYELİ MİLLETVEKİLİNİN DEMECİ 
     Abaza kökenli Suriyeli milletvekili Şerif Hamdi Abaza da AA muhabirine verdiği demeçte, ''ABD'den herhangi bir saldırı beklemediğini, bugün zaten ABD'nin yeni bir cephe açacak gücünün olmadığını'' kaydetti. 
     Türk aydınların Suriye'yi ziyaretine ilişkin de görüşlerini dile getiren Şerif Hamdi, aydınların 2 yıl önce de Suriye'yi ziyaret ettiğini, kendisinin de katılımıyla çok önemli görüşmeler yaptıklarını belirterek, ''Suriye ABD'nin büyük baskısı altındayken aydınların gelmesinin büyük bir anlamı var'' diye konuştu. 
     Suriyeli milletvekili, Türkiye'nin gelişmiş, sanayileşmiş bir ülke olduğunu, Suriye'ye çok yardımlarının dokunabileceğini de ifade ederek, bu konuda bazı beklentilerini sıraladı. 
     Türkiye'nin Suriye'ye büyük yatırımlarda bulunabileceğini söyleyen Şerif Hamdi, ''Türkiye bizim için Avrupa'ya açılan bir köprü, Suriye de Ortadoğu'ya açılan köprü. Bu yüzden birbirimize çok muhtacız'' dedi. 
     Şerif Hamdi, Suriyeli öğrencilerin eğitimleri için diğer Avrupa ülkeleri yerine Türkiye'ye gitmelerini tercih ettiğini kaydederek, Türkiye'de çok gelişmiş üniversitelerin bulunduğunu, bu üniversitelerin Suriye'de de fakülte açmasını arzu ettiğini belirtti. 
     
</TEXT>
</DOC>
