<DOC>
<DOCNO> 303739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonspo16.html </URL>
<DATE> 2005/01/05/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Futbol Federasyonu'ndan açıklama... 
</HEADLINE>
<TEXT>

     Futbol Federasyonu, FIFA hakem listesinin belirlenmesi konusunda bir açıklama yaptı. 
     Medyada yer alan bazı bilgilerin çelişkili olduğu, bunun da kamuoyunu yanlış bilgilendirdiği ifade edilerek yapılan yazılı açıklamada, FIFA hakem aday listesinin talimatlara göre Merkez Hakem Kurulu MHK tarafından belirlenip, federasyon onayıyla FIFA'ya gönderildiği kaydedildi. 
     Bu çerçevede MHK'nin 2005 yılı için Ağustos ayı sonunda FIFA hakemi olarak 8, FIFA yardımcı hakemi olarak 10, FIFA bayan hakemi olarak 3 ve FIFA yardımcı bayan hakemi olarak da 4 adayı Futbol Federasyonu'na bildirdiği, başkan Dr. Levent Bıçakcı tarafından onaylanan listenin Eylül ayı başında FIFA'ya iletildiği belirtildi. 
     FIFA'nın bayan hakemlerde 2 olan kontenjanı 3'e çıkardığı ve bir isim dışında tüm listeyi onayladığı bildirilen açıklamada, şu ifadelere yer verildi 
     ''FIFA hakem adayı olarak bildirilen isimler daha önce de kamuoyuna açıklanmıştır. Bu isimler içerisinde İsmet Arzuman, Metin Aydoğan, Mustafa Çulcu, Bülent Demirlek, Selçuk Dereli, Kuddusi Müftüoğlu, Cem Papila 2005 yılı içerisinde FIFA hakemi olarak görev yapacaklardır. Yine listede ismi bildirilen, ancak 7 kişilik ülke kontenjanı içerisine giremeyen Cüneyt Çakır, mevcut statüsünde görevine devam edecektir.'' 
     
</TEXT>
</DOC>
