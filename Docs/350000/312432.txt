<DOC>
<DOCNO> 312432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonspo26.html </URL>
<DATE> 2005/02/04/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Hoeness Yıldıray'ı seyretmek zevk veriyor... 
</HEADLINE>
<TEXT>

     Alman Birinci Futbol Ligi takımlarından Hertha BSC Berlin'in menajeri Dieter Hoeness, Yıldıray Baştürk'ü izlemenin zevk verdiğini söyledi. 
     Hoeness, bugün yaptığı açıklamada, Yıldıray'ın performansının çok iyi olduğunu, her geçen gün takıma uyumunun arttığını belirterek, ''Yıldıray sahada çok koşuyor. Çok mücadele ediyor. Oyunu çok iyi okuyor. Arkadaşlarına yardımcı oluyor. Yıldıray'ı seyretmek zevk veriyor'' dedi. 
     Hertha BSC Berlin Antrenörü Falko Götz de ''Yıldıray'ın kalitesini biliyoruz. Hafta sonu FSV Mainz'e karşı yapacağımız karşılaşmada Marcelinho'nun cezalı olması bizim için büyük bir kayıp. Ancak Yıldıray'a güveniyorum'' şeklinde konuştu. 
     Takım arkadaşı Fredi Bobic ise Yıldıray'ın takımda oynamasının çok önemli olduğunu ifade ederek, ''Yıldıray tüm boşlukları kapatıyor. Takım için büyük bir kazanç'' dedi. 
     FSV Mainz'e karşı oyun kurucu olarak görev alacak Yıldıray da ''Bu maçta daha fazla sorumluluk alacağım. Karşılaşmayı kazanırsak puan cetvelinde daha yukarıya çıkacağız. VFL Bochum ve FC Bayern München'e karşı yaptığımız karşılaşmalarda çok iyi oynadığımızı gösterdik'' diye konuştu. 

     
</TEXT>
</DOC>
