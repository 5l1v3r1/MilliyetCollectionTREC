<DOC>
<DOCNO> 301275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/soneko22.html </URL>
<DATE> 2004/12/27/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
En çok kameralı ve mms'li cep telefonları tercih ediliyor... 
</HEADLINE>
<TEXT>

     Mobil telefon satışlarının bu yıl, geçen yılın üzerinde gerçekleşmesi bekleniyor. 
     GFK Türkiye'nin yaptığı araştırmaya göre, 2003 yılında toplam 5 milyon 127 bin 991 adet mobil telefon satılırken, 2004'ün altı ayı itibariyle satış rakamı 3 milyon 210 bin 193 adet olarak gerçekleşti. Ancak satışlar halen 2000 yılındaki rakamlara ulaşmış değil. 
     Telefon kullanıcıları en çok polifonik melodili telefonları tercih etti. Polifonik melodili telefonları tercih edenlerin oranı 2003'te yüzde 29.5 iken, bu oran 2004'ün ilk altı ayında 32.2 puan artarak yüzde 61.8'e yükseldi. 
     Kameralı telefonlara ilgi de geçen yıla göre arttı. 2003 yılında telefon kullanıcılarının yüzde 13'ü kameralı telefonları tercih ederken, 2004'ün ilk altı ayında oran yüzde 45'e çıktı. 
     Öte yandan Maxi Mesaj Servis'li MMS telefonların kullanıcı sayısında da artış görüldü. Geçen yıl kullanıcıların yüzde 16'sı MMS'li telefon kullanıyordu. 2004'ün ilk altı ayında ise bu oran yüzde 44.6 oldu. 
     Açıklamaya göre ayrıca 2004'ün altı ayına bakıldığında, alıcıların yüzde 63.3'ü Nokia marka telefon tercih etti. Telefon kullanıcılarının tercih ettiği ikinci marka ise yüzde 16.2'yle Siemens oldu. Siemens'i yüzde 9.4 ile Motorola takip etti. 
     
</TEXT>
</DOC>
