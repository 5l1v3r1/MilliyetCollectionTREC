<DOC>
<DOCNO> 315685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun18.html </URL>
<DATE> 2005/02/16/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Hariri toprağa verildi, 'Suriye defol' sloganları... 
</HEADLINE>
<TEXT>

     Lübnan'ın suikasta kurban giden eski Başbakanı Refik Hariri için, bugün yüz binlerce Lübnanlı ile çok sayıda yabancı devlet adamının katıldığı cenaze töreni düzenlendi. 
     Hariri'nin Lübnan bayrağına sarılı tabutu, dün gece Amerikan Üniversitesi hastanesinden alınarak konvoy eşliğinde evine getirildi. Aralarında Hariri'nin oğlu Saadeddin'in de bulunduğu akrabalar, yakınlar ve korumalardan oluşan yaklaşık 50 kişilik grubun tabutu eve taşımasının ardından, evde Kuranıkerim okunmaya başlandı. 
     Evin ve törenin yapılacağı alanlarda geniş güvenlik önlemleri alınırken, cenazenin geçeceği yollar boşaltıldı. 
     Sabah erken saatlerde, Hariri'nin evinin önünde toplanan binlerce kişi, ''Suriye defol'', ''Biz gerçeği istiyoruz, Suriye'yi istemiyoruz'', ''İyi dinleyin, iyi dinleyin, Suriye terörizmin kaynağı'' şeklinde sloganlar attılar. Sloganlar, cenaze alayında da sürdü. 
     Hariri'nin TSİ 10 00'da evinden alınan cenazesi, Beyrut'un merkezinde bulunan Hariri'nin yaptırdığı Muhammed El Emin Camii'ne götürülerek, buradaki törenin ardından aynı yerde toprağa verildi. 
     Cenazedeki aşırı kalabalık yüzünden Hariri'nin oğlu Bahaeddin bir ara yere düştü. Aşırı kalabalık yüzünden birçok kişinin kendini kaybettiği ve ambulanslarla hastanelere götürüldüğü kaydedildi. 
     Hariri, kilise çanları ve imamların duaları eşliğinde, yüz binlerce kişinin katılımıyla toprağa verildi. Hariri'nin cenazesi, definden önce dev kalabalığın içindeyken açıldı. Ailesi, kalabalık yüzünden definden önce camiye kadar eski başbakanın naaşını taşıyamadı. 
     Görgü tanıkları, defin sırasında da Hariri'nin ailesinin gerilerde kaldığını, cenazenin Lübnanlılar tarafından toprağa verildiğini ifade ediyor. 
     
     'SURİYE DEFOL' 

     Evin etrafında toplanan göstericiler, ''Suriye defol'', ''Biz gerçeği istiyoruz, Suriye'yi istemiyoruz'', ''İyi dinleyin, iyi dinleyin, Suriye terörizmin kaynağı'' şeklinde sloganlar attılar. 
     Hariri'nin kırmızı, beyaz, yeşil renklerdeki Lübnan bayrağına sarılı tabutu, gece Amerikan Üniversitesi Hastanesi'nden alınarak konvoy eşliğinde evine getirildi. 
     Aralarında Hariri'nin oğlu Saadeddin'in de bulunduğu akrabalar, yakınlar ve korumalardan oluşan yaklaşık 50 kişilik grubun tabutu eve taşımasının ardından Kuranıkerim okunmaya başlandı. 
     Evin etrafında çok sayıda asker ve polis konuşlanarak, geniş güvenlik önlemleri aldı. 
     Hariri'nin cenaze töreni için başkent Beyrut'ta bazı sokaklar güvenlik güçlerince kapatıldı. Sokaklara Hariri'nin resimleriyle siyah bayraklar asıldı. 
     
     TÖRENE KİMLER KATILILDI 

     Hariri'nin ölümünden bazı kesimler Suriye'yi sorumlu tutarken, Suriye adına cenazede Devlet Başkan Yardımcısı Abdülhalim Haddam yer aldı. Hariri ailesinin yakın dostu olan Haddam, camide cenaze namazına katılırken, cenaze alayında yer almadı. 
     Lübnan hükümetinden kimsenin cenaze alayına katılmadığı kaydediliyor. Hariri'nin ailesinin, devlet töreni düzenlenmesini ve Lübnan'daki Suriye yanlısı yöneticilerin törene katılmasını istemediği belirtilmişti. 
     Törene ABD'nin Ortadoğu'dan Sorumlu Dışişleri Bakan Yardımcısı William Burns'ün katılması dikkat çekerken, Fransa Cumhurbaşkanı Jacques Chirac'ın makamından yapılan açıklamada, Chirac'ın Beyrut'a giderek Hariri'nin eşine taziyelerini bildireceği belirtildi. 
     Cenaze töreni, birçok ülkede olduğu gibi Suriye'de de devlet televizyonu tarafından canlı yayımlandı. 
     Törene katılan devlet adamı ve politikacıların listesi şöyle 
     -Arap Birliği Genel Sekreteri Amr Musa. 
     -Mısır Başbakanı Ahmed Nazif ve Mısır Devlet Başkanı'nın oğlu Kemal Mübarek. 
     -AB'nin Ortadoğu temsilcisi Marc Otte. 
     -Almanya Dışişleri Bakan Yardımcısı Hans-Martin Bury. 
     -Irak Ulaştırma Bakanı Loai Ariss. 
     -Ürdün İçişleri Bakanı Semir Habaşne. 
     -Kuveyt Veliaht Prensi'nin danışmanı Şeyh Nasır Sabah El Ahmed El Sabah ve Başbakan Şeyh Sabah El Ahmed El Sabah'ın oğlu. 
     -Fas Başbakanı İdris Jetu. 
     -İKÖ Genel Sekreteri Ekmeleddin İhsanoğlu. 
     -Filistin Dışişleri Bakanı Nebil Şaat. 
     -Rusya Dışişleri Bakan Yardımcısı Aleksander Sultanov. 
     -Suudi Arabistan Dışişleri Bakan Yardımcısı Prens Suud El Faysal. 
     -Suriye Devlet Başkan Yardımcısı Abdülhalim Haddam. 
     -BM özel temsilcisi Lahdar İbrahimi. 
     -ABD'nin Ortadoğu'dan Sorumlu Dışişleri Bakan Yardımcısı William Burns. 
     -Yemen Dışişleri Bakanı Ebubekir El Kerbi. 
     Fransa Devlet Başkanı Jacquas Chirac'ın da Beyrut'a gelerek Hariri'nin ailesine şahsen başsağlığı dilemesi bekleniyor. 
     
</TEXT>
</DOC>
