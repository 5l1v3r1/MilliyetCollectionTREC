<DOC>
<DOCNO> 323419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonsiy01.html </URL>
<DATE> 2005/03/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Öğrenci Affı bu hafta yeniden Meclis'te... 
</HEADLINE>
<TEXT>

     TBMM Genel Kurulu, bu hafta da yoğun bir çalışma temposu içinde olacak. Üniversitelerden 29 Haziran 2000 tarihinden itibaren her ne sebeple olursa olsun ilişiği kesilenlere yeni haklar getiren yasa, 15 Mart Salı günü Genel Kurul'da görüşülecek. 
     TMSF'nin elindeki şirket ve iştiraklerin satışına kolaylık getiren ve yabancıların Türkiye'de televizyon sahibi olmalarına imkan sağlayan yasa teklifi ise 16 Mart Çarşamba günü ele alınacak. 
     Alınan bilgiye göre, Genel Kurul, 15 Mart Salı günü, Cumhurbaşkanı Ahmet Necdet Sezer'in bir kez daha görüşülmek üzere iade ettiği ve üniversitelerden 29 Haziran 2000 tarihinden itibaren her ne sebeple olursa olsun ilişiği kesilen öğrencilere yeni haklar getiren yasayı ele alacak. 
     TBMM Genel Kurulu'nda, 16 Mart Çarşamba günü, görüşmeleri yarım kalan ve kamuoyunda ''torba kanun'' olarak bilinen yasa tasarısının görüşmelerine devam edilecek. Aynı gün, TMSF'nin elindeki şirket ve iştiraklerin satışına kolaylık getiren ve yabancıların Türkiye'de televizyon sahibi olmalarına imkan sağlayan yasa teklifi de görüşülecek. Çarşamba günü saat 23.00'e kadar çalışacak Genel Kurul'da, üniversite mezunu 10 bin polis alınmasını öngören yasa tasarısı da ele alınacak. 
     Genel Kurul'da, 17 Mart Perşembe günü, uluslararası anlaşma ve sözleşmelerin görüşülmesi öngörülüyor. 
     
     KOMİSYONLAR 

     Sporda şiddet, şike ve haksız rekabet iddialarını inceleyen TBMM Araştırma Komisyonu, bu hafta TMSF'nin el koyduğu İstanbulspor'daki teşvik primi iddiası ile ilgili olarak adı geçen futbolcu ve yöneticileri dinleyecek. 
     TBMM Adalet Komisyonu, çocukları koruma kanunu tasarısı ile yeni TCK dışında tutulan kabahatlere, idari para cezası ve idari tedbir uygulanmasını öngören yasa tasarısını ele alacak. Tasarıya göre, dilencilere ve kumar oynayanlara 100 YTL, sarhoş olanlara 50 YTL, kapalı alanlarda sigara içenlere 20 YTL, hayvanlara eziyet edenlere 100 YTL ceza verilecek. 
     
     TCK DEĞİŞİKLİĞİ 

     Adalet Komisyonu'nda, AK Parti Konya Milletvekili Kerim Özkul'un, yeni Türk Ceza Kanunu'nda TCK bazı değişiklikler öngören yasa teklifi de ele alınacak. 
     Teklifte, TCK'nın 62. maddesinde yer alan ceza indirimleri oranlarının eski TCK'daki gibi ''altıda bir'' olarak uygulanması öngörülüyor. 
     Ayrıca, 86. maddede yer alan ''2 yıldan 5 yıla kadar hapis cezasına hükmolunur'' ibaresinin ''şikayet aranmaksızın verilecek ceza, yarı oranında artırılır'' şeklinde değiştirilmesini düzenleyen teklif, ''İnsan Üzerinde Deney'' başlıklı 90. maddeyi de değiştiriyor. Bu maddede yer alan ''çocuklar üzerinde hiçbir surette bilimsel deney yapılamayacağı'' hükmü değiştirilerek, rıza açıklama yeteneğine sahip çocukların rızasının yanı sıra ana ve babasının yazılı onayanın alınması şartı getiriliyor. 
     TCK'nın konut dokunulmazlığının ihlali ile ilgili 116. maddesinde de değişiklik öngören teklif, bu fiilin şikayete bağlı olması hükmünü içeriyor. 
     Teklif, TCK'nın 235. maddesinde yer alan ihalelerle ilgili suçları düzenleyen hükümlere ''yapım ihalelerini'' de ekliyor. 
     TCK'nın imar kirliliği ile ilgili 184. maddesini de değiştiren teklif, yağma, irtikap, resmi evrakta sahtecilik ve nitelikli dolandırıcılık suçları ile ağırlaştırılmış müebbet hapis, müebbet hapis ve 10 yıldan fazla hapis cezalarını gerektiren suçlarla ilgili davalara da ağır ceza mahkemelerinin bakmasını öngörüyor. 
     TBMM Milli Eğitim, Kültür, Gençlik ve Spor Komisyonu, 16 Mart Çarşamba günü, Sendikalar Kanunu ile Kentsel Dönüşüm ve Gelişim Kanunu tasarılarını tali komisyon sıfatıyla görüşecek. 
     TBMM Bayındırlık, İmar, Ulaştırma ve Turizm Komisyonu, 17 Mart Perşembe günü, Harita Kadastro Mühendislik Bürolarının kuruluşuyla ilgili kanun tasarısını ele alacak. 
     
</TEXT>
</DOC>
