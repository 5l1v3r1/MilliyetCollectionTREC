<DOC>
<DOCNO> 319335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonspo37.html </URL>
<DATE> 2005/02/28/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Hagi Çok güçlü engelleri aşarak bugünkü noktaya geldik... 
</HEADLINE>
<TEXT>

     Galatasaray Teknik Direktörü Gheorghee Hagi, bugünkü noktaya çok güçlü engelleri aşarak geldiklerini belirterek, ''Artık hedefimize kitlenmiş durumdayız'' dedi. 
     Hagi, kulübün resmi yayın organı aylık ''Galatasaray'' dergisinde yer alan, taraftara yönelik yazısında, hedefe, camiayı oluşturan tüm bireylerin birlikte oluşturduğu orta ruh ve ortak heyecanla varılabileceğini kaydetti. 
     Yönetim, teknik kadro ve futbolcularla birlikte tüm Galatasaraylılar'ın bu ortak noktayı yakalamasının, başarıya olan inançlarını ve bu yoldaki çabalarını daha da artırdığını ifade eden Hagi, şu görüşlere yer verdi 
     ''Artık dehefimize kitlenmiş durumdayız. Takım ruhunu sahada sonuna kadar yansıtan bir ekibe sahibiz. Devre arasında aramıza katılan yeni futbolcu arkadaşlarımız, ekibimizin var olan kardeşlik bağlarının da onlara yansımasıyla, uyum sürecini kısa sürede başarıyla geçiyor ve hedefe katkı yapmak, gücümüzü daha da artırmak üzere üzerlerine düşeni yapıyor. 
     Galatasaray taraftarının bizleri desteklemesi, güvenlerini belli etmesi, işimizi daha da kolaylaştırıyor. Ortak hedefe doğru hızla ilerlerken oluşturduğumuz bu güçbirliğinin güçlü sinyalleri de aldığımız başarılı neticelerde kendisini belli ediyor. 
     Çok güçlü engelleri birer birer aşarak bugünkü noktaya geldik. Bundan sonrası hepimiz için büyük önem taşıyor. Gösterdiğimiz istikrarlı performansı sürdürmemiz, hep birlikte oluşturduğumuz güç birliğini ortak bir ruhta devam ettirmemiz gerekmektedir.'' Taraftarın takıma verdiği destegi önümüzdeki maçlarda da hissetmek istediklerini, başarıya hep birlikte emek vererek ulaşılacağını dile getiren Hagi, Galatasaray'ın kazanmaya alışkın karakterini yansıtmanın, her Galatasaraylının sorumluluğu olduğunu bildirdi. 
     
</TEXT>
</DOC>
