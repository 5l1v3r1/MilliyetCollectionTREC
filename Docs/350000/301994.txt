<DOC>
<DOCNO> 301994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sontur33.html </URL>
<DATE> 2004/12/29/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
100 yaşındaki kadının isyanı "Muhtara oy vermedim, beni ölü gösterdi" 
</HEADLINE>
<TEXT>

     Batman'ın Hasankeyf İlçesi'nde 100 yaşındaki Zeynep Ayhan, kesilen yaşlılık maaşı nedeniyle köy muhtarı hakkında savcılığa suç duyurusunda bulundu. 
     Çardaklı Köyü'nde yaşayan Zeynep Ayhan, Batman Cumhuriyet Başsavcılığı'na verdiği şikayet dilekçesinde, son 6 aydır yaşlılık maaşı alamadığını, bu nedenle mağdur olduğunu belirtti. 
     Köy Muhtarı Haşim Acar'ın kendisini kasıtlı olarak resmi kayıtlarda ölü gösterdiğini ileri sürülen Ayhan dilekçede, ''Muhtar, 28 Mart seçimlerinde gelip bizden oy istedi. Ben de Sana oy vermeyeceğim dedim. Yine de kazandı. Oy vermediğim için kayıtlara beni ölü geçirerek, yaşlılık maaşımın kesilmesine neden oldu. Böyle yaparak beni cezalandırdı'' dedi. 
     Muhtar Acar ise iddianın asılsız olduğunu savunarak, ''Ayhan'ın kaydını bilerek silmedim. Yanlışlık olmuş. Bu hatayı gidereceğim'' dedi. 
     
</TEXT>
</DOC>
