<DOC>
<DOCNO> 334129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/spor/spo06.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mindere gümüş Gül 
</HEADLINE>
<TEXT>


Avrupa Grekoromen Güreş Şampiyonası'nın ilk gününde Yekta Yılmaz Gül finalde Beyaz Rus rakibine mağlup olarak gümüşte kaldı. Bayram Özdemir ile Serkan Özden ise bronz madalyayla organizasyonu tamamladı 

HAMİT TURHAN 


Avrupa Şampiyonası'nı üç madalya ile tamamlayan Serbest Güreş Milli Takımı'nın ardından dün sahne alan grekocular bir gümüş ve iki bronz kazandı. 
Bulgaristan'ın Varna kentindeki organizasyonun ilk gününde Yekta Yılmaz Gül gümüş madalyada kalırken, Serkan Özden ile Bayram Özdemir bronz madalyaya ulaştı. 120 kiloda Gül, ilk maçında Polonyalı Nikulski'yi 2-0 yenerek çeyrek finale çıktı. Bulgar Kochev önünde güreşçimiz, uzatmada aldığı puanla yarı finalist oldu. Alman Schimdt'le karşı karşıya gelen güreşçimiz, rakibini 2-0 yenerek adını ilk ikiye yazdırdı. Finalde Beyaz Rus Artiukhin'le karşılaşan Gül, ilk periyotta kura atışını kaybetti. Bağlamada rakibine bir puan veren sporcumuz, ikinci devrede kurayı kazanmasına rağmen oyun yapamayınca, 2-0 yenilerek, gümüş madalyada kaldı. 
55 kiloda geçen yılın Avrupa Şampiyonu Bayram Özdemir, Litvanyalı Veckaitis ve Macar Tibor'u 2-0'lık skorla mağlup etti. Çeyrek finalde Ermeni Amoyan'a uzatmada çıkardığı kötü oyunla yenilen Özdemir, repesajda Rumen Florin'in rakibi oldu. Florin'i 2-0 yenen güreşçimiz, üçüncülük maçında Beyaz Rus Shaipak'ı da 2-1'le geçti. 
84 kiloda Serkan Özden ise sırasıyla Estonyalı Thomberg'i, İsveçli Petersen Yunan Haribashvili yenerek yarı finale çıktı. Özden Bulgar Stoyanov'ya 2-0 yenilerek, üçüncülük maçına çıkmaya hak kazandı. Litvanyalı Laimutis'in rakibi olan milli sporcumuz müsabakadan 2-1 galip ayrılarak bronz madalyayı boynuna taktı. 

Atalay hesap sordu 

Varna'da önceki gün patlak veren şike ve dayak skandalına Gençlik ve Spor Genel Müdür Vekili Mehmet Atalay el koydu. Federasyon Başkanı Recai Ustaoğlu'nu telefonla arayan Atalay'ın, "Neden böyle olaylara fırsat veriyorsunuz. Bu tür şeyler Türk güreşine zarar verir. Biz güreşimizin skandallarla değil, zaferlerle gündeme gelmesini istiyoruz" dediği öğrenildi. 

NOTLAR 
Komşuyla işbirliği 
Güreş Federasyonu Başkanı Recai Ustaoğlu, Bulgaristan Güreş Federasyonu Başkanı Valentin Jordanov ile iki ülke arasında işbirliğini içeren bir protokol imzaladı. Protokol gereğince iki ülke arasında ortak altyapı çalışmaları, kamplar ve antrenör seminerleri düzenleneceği bildirildi. 

Şeref sorunu büyüyor 
Şampiyona başlamadan bir gün önce Şeref Eroğlu'nun mindere çıkmayacağını açıklayan federasyona tepki geldi. Camianın önde gelen isimleri Eroğlu'nun yerine başka birinin götürülmesi gerektiğini savunarak, "Şeref'in güreşmeyeceği belliydi. Yedek sporculardan biri kafileye alınabilirdi" diye konuştular. Öte yandan, Şeref Eroğlu, dün madalya mücadelesi veren milli takım arkadaşlarına minder kenarından destek verdi. 

Yerlikaya sahnede 
Varna'da devam eden Avrupa Grekoromen Güreş Şampiyonası'nda bugün üç sporcumuz daha mindere çıkacak. Olimpiyat ve Dünya Şampiyonu Hamza Yerlikaya 96 kilo ilk tur maçında Estonyalı Richard, 60'ta Mahmut Görez Azeri Vitaly, 74'te de Şeref Tüfenk Fransız Ajain ile karşı karşıya gelecek. 


</TEXT>
</DOC>
