<DOC>
<DOCNO> 303560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/yasam/axyas02.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Katliamın sırrı kemerli mesaj 
</HEADLINE>
<TEXT>


Sarıyer'de biri çocuk aynı aileden 4 kişiyi öldürenler, salonda birbirine bağlı 2 kemer bıraktı. İddiaya göre bu, 'Ailenin kökünü kazıdık' mesajı... 

OSMAN KARA, M. AKİF ERDEM İstanbul 

İstanbul Sarıyer'de aynı aileden 4 kişinin öldürüldüğü evin salonunda, birbirine bağlanmış 2 kemer bulundu. Saldırganlar tarafından bırakıldığı belirtilen kemerin, 'Ailenin kökünü kazıdık' mesajı verdiği iddia edildi. 

'Kasa altın doluydu' 
Tarabya Cumhuriyet Mahallesi'nde önceki gün meydana gelen katliamın üzerindeki sır perdesini aralamak için polis, olayın faillerinin yanı sıra, tekstil işiyle uğraşan kayıp kardeşler Yılmaz 30 , Özcan 26 ve Müşar Çınar'ı 24 bulmak için telefon kayıtlarını da incelemeye aldı. Yılmaz Çınar'ın geçen cuma işyerinde yaptığı telefonla görüşmesinde küfürleştiğini belirten yakınları, bir temizlik ihalesi nedeniyle tehdit edildiğini öne sürdü. 
Ailenin herhangi bir düşmanı olmadığını belirten dede İbrahim Yılanlıdağ, tekstil işiyle uğraşan torunlarının evinden alınan kasada yüklü miktarda çek ve 1.5 kilo altın olduğunu öğrendiğini aktardı. 
Çınar kardeşlerin işyerlerinin bulunduğu Mahmutpaşa Abut Efendi Han'da ise sessizlik h kim. 3 yıl önce hana taşınan Çınar kardeşlerin kimseyle sorununun olmadığını belirten esnaf, cinayetlere bir anlam veremediklerini söyledi. 

Cenazede isyan vardı 
Bu arada Adli Tıp Kurumu morgundan dün alınan cenazeler, aynı araçla Okmeydanı Cemevi'ne getirildi. Buradaki törenden sonra cenazeler Kilyos Mezarlığı'nda toprağa verildi. 
Öldürülen 3 yaşındaki Eren'in annesi Elif Yılanlıdağ, cenaze töreni sırasında sinir krizleri geçirdi. "Seni tabutta görmek için mi doğurdum " diye ağlayan acılı anne, katillere lanet yağdırdı. Talihsiz Eren'in anne ve babası, yakınları tarafından güçlükle teselli edildi. 
Cenaze törenine katılan ve Yılmaz Çınar'la haziran ayında evlenmeyi planlayan nişanlısı Gülistan da gözyaşlarını tutamadı. Şişli Belediye Başkanı Mustafa Sarıgül de, Cemevi'ne gelerek Çınar ailesinin yakınlarına başsağlığı diledi. 




</TEXT>
</DOC>
