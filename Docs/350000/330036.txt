<DOC>
<DOCNO> 330036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/yazar/pulur.html </URL>
<DATE> 2005/04/04/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Şucu" ya da "bucu" olmak... 
</HEADLINE>
<TEXT>


İLLE de şartmış gibi, birbirimizi "O şucu, bu şucu " diye ayırmaya meraklıyızdır, ya da öyle görünmeye... 
Bir bakarsınız "Almancı " olmuşuz, kahvelerde "Almanya üzerine" ahk m keseriz, bir bakarsınız İngilizci oluvermişiz, İngilizleri överiz, ya da keskin Amerikancı oluveririz. 
1950'lerde öyle "Amerikancı"ydık Ankara'da, Amerikan çavuşlarının karılarının iç çamaşırları karaborsada, el altından satılırdı... 
Amerikan uçak gemisi Missouri İstanbul'a geldiği zaman her yer "Welcome " pankartlarıyla kaplanmış, genelevlerin bulunduğu "Abanoz" Sokağı temizlenmiş, evler badana edilmiş, boyanmış, Amerikan bahriyelerinin hizmetine sunulmuştu. 
Hatta rahmetli Doğan Nadi "Cumhuriyet"teki "Bir dakika" köşesinde "Güleriz ağlanacak halimize" diye yazmıştı. 

BU sevgimiz, aşkımız, giderek 1970'li yıllarda Amerikan bahriyelilerini Dolmabahçe'de denize atmaya, Sirkeci'deki pastanenin kapısının "Buraya köpekler ve Amerikalılar giremez " diye levha asmaya kadar gitti. 

BU huyumuz yeni değil, örnek çok... 
Mesela 19 Mart 1915 tarihli "İkdam" gazetesinden... 
Gazetenin başyazarı bir hayal kırıklığını anlatıyor. x 
Anlaşılan o ki, o güne kadar, çok kişi İngiliz dostu, İngiliz muhibbanı, lakin 18 Mart 1915 Çanakkale deniz zaferinden sonra, yazarımız dahil, çok kişinin gözü açılıyor. 
Yazıyı okuyun 
"Şu muharebede anladık ki, Türkiye'nin en büyük düşmanı İngilizlerdir. Vakıa Moskoflar da düşmanımızdır ama hiç olmazsa onlar şimdiye kadar bize zahiri dost rüyaları altında oyun oynamak istememişler, düşman olduklarını açıktan açığa söylemekten çekinmemişlerdir. Rusya, Türkiye'nin asırlardan beri düşmanıdır ve bunu ne Ruslar ne de Türkler ink r ederler. Bu düşmanlık Rusya ahalisinin hissiyatından ziyade hükümetin takip ettiği tarzı siyasetten ileri gelir. Halbuki İngiltere, ta şu son zamanlara kadar Türkiye'ye karşı en büyük bir dost rolü oynuyordu. Bunda o kadar maharet gÖsteriyordu ki hepimiz az çok inanmıştık. Pek çok defalar, İngilizler bizi seviyor, bize iyilik edecek ama buna biz mani olacak bir vaziyet alıyoruz, diye kendi kendimize haksız yere serzenişler bile ediyorduk... Bugün az çok geç olmakla beraber İngilizlerin Türklüğe, Müslümanlığa ne kadar düşman olduğunu katiyen anladık ve artık bugün içimizde İngiliz muhabbetine ihtimal verecek hiçbir fert kalmamıştır..." 

İNGİLİZLERE atfedilen bir söz vardır 
"İngiltere'nin ezeli dostları, ebedi düşmanları yoktur İngilizlerin kutsal çıkarları vardır." 
Şunu bir becerebilsek 
- 
x "Gelibolu" Erol Mütercimler, Alfa Yayınları. 



</TEXT>
</DOC>
