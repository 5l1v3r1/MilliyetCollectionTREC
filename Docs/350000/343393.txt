<DOC>
<DOCNO> 343393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo49.html </URL>
<DATE> 2005/05/17/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Gençlerbirliği'nde idmana katılmayan El Saka'ya ceza... 
</HEADLINE>
<TEXT>

     Gençlerbirliği haftasonu yapacağı Denizlispor maçı hazırlıklarına bugün yaptığı antrenmanla başladı. 
     Beştepe İlhan Cavcav Tesisleri’nde teknik direktör Ziya Doğan yönetiminde yapılan idmana, El Saka dışında tüm futbolcular katıldı. 
     Eşinin rahatsızlığı nedeniyle Kahire’ye giden ve 1 gün izin verilen El Saka’nın, bugün antrenmana katılması gerektiğini belirten Klüp Başkanı İlhan Cavcav, "Eşinin rahatsızlığı nedeniyle kendisine 1 gün izin verdik. Ancak bugünkü antrenmanda yer alacaktı. Şu ana kadar gelmediyse cezayı hakketti" dedi. 
     Futbolcu izlemek üzere Danimarka’da bulunan ve bugün Ankara’ya dönen teknik direktör Ziya Doğan ise antrenman öncesinde futbolcularıyla bir toplantı yaparak, ligdeki beşincilik hedefleri için rakipleri olan Denizlispor ile deplasmanda yapacakları maçın önemini anlattı. 
     Antrenmanda açma-germe çalışmasının ardından kondisyon ve koşu yapan futbolcular, dar alanda el topu oynayarak paslaşma yaptılar. 
     Teknik direktör Ziya Doğan, antrenman öncesi yaptığı açıklamada, yardımcı hocalarla birçok ülkede futbolcu izlediklerini ancak henüz herhangi bir futbolcuyu beğenemediklerini söyledi. Ziya Doğan, arayışların Arjantin, Brezilya ve Avrupa’nın birçok ülkesinde devam ettiğini sözlerine ekledi. 
     
</TEXT>
</DOC>
