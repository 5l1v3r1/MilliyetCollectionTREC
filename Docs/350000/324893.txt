<DOC>
<DOCNO> 324893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur43.html </URL>
<DATE> 2005/03/18/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Komutan ve ailesi 1.5 ton çikolata, 25 bin kutu kola tüketmiş .. 
</HEADLINE>
<TEXT>

     Fazla harcama yaparak Hazine'yi zarara uğrattığı gerekçesiyle yargılandığı davada "Eşim az yiyen bir insandı" diye savunma yapan eski Deniz Kuvvetleri Komutanı İlhami Erdil'in harcamalarında, tonla çikolata, binlerce kutu kola yer aldığı bildirildi. 
     Erdil'in harcamalarını denetleyen Milli Savunma Bakanlığı'na bağlı Teftiş Heyetleri Başkanı Bilgütay Varımlı, "İnsanların tüketemeyeceği çok fazla harcama vardı. 1.5 ton çikolata, 25 bin kutu kola alındığı raporlarda yer alıyordu" dedi. 
     Varımlı, "Yolsuzlukla mücadele cesaret istiyor" diye yakınırken, denetleme döneminde önceki Genelkurmay Başkanı Hüseyin Kıvrıkoğlu'nun bile olaya ilk başlarda "muktedir olamadığını" anlattı. 
     Eski Deniz Kuvvetleri Komutanı Oramiral İlhami Erdil'in harcamaları nedeniyle Erdil'e bağlı Soruşturma Komisyonu başkan ve üyelerinin yargılanmasına, Deniz Kuvvetleri Komutanlığı Askeri Mahkemesi'nde devam edildi. 
     
     EMEKLİ ALBAY'DAN ÜRKÜTÜCÜ İTİRAFLAR 

     Emekli Özel Kuvvetler Komutanlığı emrinde görevli Deniz Kıdemli Piyade Albay Bergütay Varımlı, tanık olarak dinlendi. 
     Deniz Kuvvetleri Komutanlığı'nın harcamalarına yönelik gelen ihbarlar üzerine, iki müfettiş görevlendirdiğini anlatan Varımlı, 1999, 2000 ve 2001 yıllarına ait Satın Alma Komisyonu raporlarını arşivden çıkararak, incelemelerde bulunduğunu anlattı. 
     
     KAŞE İMZA KAĞIDI DOSYADAN ÇIKTI 

     Soruşturma Komisyonu üyeleri, çarşı pazar araştırması yapmadan, firma isim ve kaşelerini taklit ederek, sahte teklif mektupları hazırlamakla suçlanıyordu. 
     Varımlı da ifadesinde, dosyaların arasında, Soruşturma Komisyonu tarafından, kaşe ve imza örneklerinin bulunduğu bir belgenin unutulmuş olduğunu söyledi. 
     Bu belgeyi dosyanın içinde bulduğunu bildiren Varımlı, evrağın birinci sayfasında 20 firmanın kaşe örneklerinin bulunduğunu kaydetti. Varımlı, bu kaşelerin hepsinin aynı matbaa tarafından hazırlandığını söyledi. Varımlı, evrağın diğer yüzünde ise aynı kişi tarafından atılmış bulunan firma sahiplerinin imzalarının olduğunu bildirdi. 
     
     1.5 TON ÇİKOLATA 

     15 gün boyunca tüm evrakları incelediğini bildiren Varımlı, çok yüksek boyutlarda özel alımlara rastladığını kaydetti. Varımlı'nın verdiği bilgilere göre, Eski Deniz Kuvvetleri Komutanı İlhami Erdil, eşi Füsun Erdil ve kızı Deniz Erdil'in harcamaları arasında arasında 1.5 ton çikolata, 60 bin paket sigara, 25 bin kutu kola yer aldı. 
     Varımlı, harcamaların boyutunu, "Bir insan 3 yılda kaç bardak tüketebilir. Harcama kalemlerinde Erdil'lerin kişi başına yılda bine yakın bardak ürettiği yer alıyordu" sözleriyle anlattı. 
     Varımlı, harcamaların bir çoğunun olmayan adreslerde yapıldığını belirtirken, "Mesela bir harcama yerine 'Kasımpaşa Özel Eğitim Merkezi' yazılmış. 
     Ancak böyle bir adres bulunmuyor" diye konuştu. 
     Eski Deniz Kuvvetleri Komutanı İlhami Erdil, fazla harcama yaparak Hazine'yi zarara uğrattığı gerekçesiyle yargılandığı davada eşi Füsun Erdil için "Eşim az yiyen bir insandı" diye savunma yapmıştı. 
     
     ZÜCCACİYECNİN ÇOCUĞUNA OKUL TORPİLİ 

     Bilgütay Varımlı, Erdil'in eşi Füsun Erdil'in aldığı bir vazoya ilişkin de inceleme yaptığını anlattı. Varımlı, bir çok züccaciye eşyasının Birsan Billuriye adlı bir şirket tarafından alındığının tespit edildiğini bildirdi. 
     Faturaları müfettiş aracılığıyla teyit edilmek üzere Birsan Billuriye Şirketinin sahibi Yılmaz Çelik'e gönderdiğini bildiren Varımlı, bunun üzerine Çelik'in kendisiyle görüşmeye geldiğini anlattı. Varımlı, bu görüşmede Çelik'e "Niçin bu memleketin parasının yetim hakkının yenmesine aracılık ediyorsunuz" diye sorduğunu, Çelik'in de kendisine "Efendim, bunlar büyük işler, büyük adamlar" diye yanıt verdiğini anlattı. Çelik'in, bu işlerden kar elde ettiğini kendisine anlattığını bildiren Varımlı, ayrıca Çelik'in çocuğunun bu ilişkiler çerçevesinde Deniz Harp Okulu'na yazdırıldığını öğrendiğini kaydetti. Varımlı, Çelik'in kendisine, Füsun Erdil'in çeşitli yerlerden alışveriş yaptığını kendisinin de bunları örtmek için sahte fatura düzenlediğini belirttiğini söyledi. 
     Varımlı, bu firmalardan birinin de Klas Firması olduğunu ve sahibi Mehmet Albayrak'la da görüştüğünü anlatırken, "Ona 'niye bu işleri yapıyorsunuz' diye sordum. 
     O da bana "Efendim zaten kaç kuvvet komutanı var. Onların işini yapmayacaız da kimin işini yapacağız' diye yanıt verdi" diye konuştu. 
     
     "ERDİL ARADI AMA MUHATAP OLMADIM" 

     Varımlı, raporu hazırladığı süre kapsamında İlhami Erdil'in kendisini iki kere telefonla aradığını bildirirken, "Ama ben onunla görüşmedim, muhatap olmadım" diye konuştu. 

     
</TEXT>
</DOC>
