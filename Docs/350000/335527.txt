<DOC>
<DOCNO> 335527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/soneko31.html </URL>
<DATE> 2005/04/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kırşahir'de ekmek sıkıntısı vatandaşı zora soktu... 
</HEADLINE>
<TEXT>

     Kırşehir'de, fırın ustalarıyla çıkan ücret anlaşmazlığı nedeniyle bazı fırınların ekmek çıkartmaması, ekmek sıkıntısı yarattı. 
     Alınan bilgiye göre, fırın sahipleri ile bazı fırın ustaları arasındaki ücret anlaşmazlığı nedeniyle kent merkezinde ekmek üretimi azaldı. Bazı fırınlar düşük kapasite ile ekmek üretirken, bazı fırınlar da usta yokluğu nedeniyle üretimi durdurmak zorunda kaldılar. 
     Kırşehir Belediye Başkanı Halim Çakır, ekmek sorununun çözüleceğini belirterek, şunları söyledi 
     ''Fırın işletmecileri ile fırın ustaları arasındaki ücret anlaşmazlığının halka yansıtılması son derece yanlıştır. Ekmek sıkıntısı yaşanmaması için kent merkezindeki pide fırınlarının tamamı, ikinci bir emre kadar sadece somun ekmek çıkartacak. Ayrıca, Kaman ve Mucur ilçeleriyle Özbağ beldesindeki fırınlardan ekmek getireceğiz. Yapım çalışmaları süren Belediye Ekmek Fabrikası da kısa süre içerisinde üretime başlayacak.'' Çakır, sıkıntının kısa sürede aşılacağını ve Belediye Ekmek Fabrikası'nın üretime geçmesiyle birlikte ekmek üretiminde rekabet döneminin başlayacağını kaydetti. 
     
</TEXT>
</DOC>
