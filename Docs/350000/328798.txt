<DOC>
<DOCNO> 328798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/spor/yture.html </URL>
<DATE> 2005/03/31/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Efes'in yolu açık 
</HEADLINE>
<TEXT>



Efes Pilsen, Atina'da "son salise" üçlüğüyle kaybettiği AEK'dan rövanşı aldı ancak liderlik koltuğunu Benetton'dan koparacak 18 sayılık farka ulaşamadı. 
Lacivert - Beyazlılar, belki de Avrupa'da artık ün yapan savunmalarına en yakın düzeyde defansif sertliğe sahip olan ve adı Türkçe'de İstanbullu Atletler Birliği AEK ile basketbolun da ötesine geçen bir "fiziksel savaş" içine girdi dün... 
Sertlikte en az Efes kadar yıldırıcı olan Yunanlılar, ribaundlarda da maç boyunca etkiliydiler. Efes, bitiş düdüğü çaldığında, AEK'nın 28 ribaunduna karşılık Euroleague için oldukça az sayılabilecek 17 ribaund ile koca 40 dakikayı tamamlamıştı. Solomon da faullerle sahadan kaybolunca sıkıntıya giren Efes'i yine Domercant - Ender ikilisi kurtardı. 
Efes'in grubu lider bitirememesi her ne kadar çeyrek finalde saha avantajını yitirdiği anlamına gelse de, geçmişte yaşanan tecrübeler, bunun aksini gösteriyor. Çünkü Efes, çoğunlukla saha avantajını elinde bulundurduğu, final - four öncesi son etap serilerinde bu avantajı "çoğunlukla" iyi kullanamamış ve hayal kırıklığı yaşamıştı. Dolayısıyla, deplasman maçlarını bu sezon stresten uzak, çok iyi oynayan ve savunması ile artık "taşlaşmış" Efes, Panathinaikos'un saha avantajına karşın Final - Four'a uzak değil... 


</TEXT>
</DOC>
