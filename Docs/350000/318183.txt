<DOC>
<DOCNO> 318183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun45.html </URL>
<DATE> 2005/02/24/ </DATE>
<TIME> 19.48 </TIME>
<AUTHOR>  </AUTHOR>
<HEADLINE>
AGİT-PA toplantısının İstanbul'da yapılması önerildi 
</HEADLINE>
<TEXT>

     Viyana'da bugün başlayan AGİT Parlamenterler Asamblesi AGİT-PA genel kurulunda, birçok delege sonbahar dönem toplantısının ''İstanbul'da yapılması'' önerisinde bulundu. 
     Geçen yılki toplantılarda 2005 sonbahar dönem toplantısının Hırvatistan veya Sırbistan'da yapılmasının planlandığını belirten AGİT-PA yetkilileri, bu iki ülkede de zaman zaman istikrarsız gelişmeler olduğunu anımsatarak bazı delegelerin toplantının İstanbul'da yapılması önerisinde bulunduklarını bildirdiler. 
     AGİT-PA Türkiye heyeti başkanı Profesör Nevzat Yalçıntaş, AA muhabirine yaptığı açıklamada, AGİT-PA sonbahar dönem toplantısının İstanbul'da yapılması yolunda çeşitli ülkelerin heyet başkanlarının kendisine de öneride bulunduklarını belirterek, ''Bu öneriye Türkiye heyeti olarak olumlu baktıklarını'' söyledi. 
     Prof. Yalçıntaş, toplantının İstanbul'da yapılması yolunda kesin karar verilmesi halinde AGİT üyesi 55 ülkeden gelecek 250 parlamenter ve çok sayıda yabancı basın mensubuna ev sahipliği yapmaktan onur duyacaklarını ve bu toplantının Türkiye'nin tanıtımına da büyük katkısı olacağını kaydetti. 
     
     MÜSLÜMANLARA KARŞI AYRIMCILIKLA MÜCADELE TEMSİLCİSİ 
     ABD'de ve Avrupa'nın çeşitli ülkelerinde özellikle 11 Eylül saldırısından sonra tırmanmaya başlayan Müslümanlara karşı hoşgörüsüzlük ve ayrımcılıkla mücadele için AGİT bünyesinde oluşturulan özel temsilciliğe bu yıl seçilen Türkiye'nin AGİT eski Daimi Temsilcisi Büyükelçi Ömür Orhun da bugünkü AGİT-PA genel kurul toplantısına katılarak parlamenterlere çalışmaları hakkında bilgi verdi. 
     Kısa bir süre önce faaliyete geçmesine rağmen AGİT Müslümanlara Karşı Hoşgörüsüzlük ve Ayrımcılıkla Mücadele Özel Temsilciliği'ne çok sayıda şikayette bulunulduğu öğrenildi. Aralarında Türk vatandaşlarının da bulunduğu Avrupa'nın çeşitli ülkelerindeki Müslümanların kendilerine yönelik saldırıları AGİT'e haber verdikleri bildirildi. 
     AGİT Özel Temsilcisi Büyükelçi Ömür Orhun'un AGİT-PA'nın yarınki oturumunda bir konuşma yaparak, Avrupa'daki Müslümanlardan kendisine ulaşan şikayetleri AGİT üyesi ülkelerin parlamenterlerine ileteceği öğrenildi. 
     AGİT bünyesinde bugüne kadar sadece Yahudi Düşmanlığıyla Mücadele Özel Temsilcisi görev yapıyordu. ABD'deki 11 Eylül terör eyleminden sonra Müslümanlara karşı baş gösteren hoşgörüsüzlük ve ayrımcılık üzerine AGİT bünyesinde konuyu araştırmak ve mücadele yöntemlerini belirlemek amacıyla özel bir temsilcilik kurulması kararlaştırılmıştı. 
     
</TEXT>
</DOC>
