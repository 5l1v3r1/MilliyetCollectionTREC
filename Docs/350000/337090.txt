<DOC>
<DOCNO> 337090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonspo25.html </URL>
<DATE> 2005/04/26/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Bulak'tan Federasyon'a mektup Ümit Özat Milli Takım'da oynamasın 
</HEADLINE>
<TEXT>

     Denizlispor Kulübü Başkanı Zafer Katrancı, Fenerbahçe maçında yaşananlarla ilgili Futbol Federasyonu ve Kulüpler Birliği'ni göreve çağırdıklarını belirtti. Teknik direktör Giray Bulak da Ümit Özat'ın milli takıma alınmaması için Federasyon Başkanı Levent Bıçakçı ve Milli Takımlar Teknik Direktörü Ersun Yanal'a mektup yazdığını bildirdi. 
     Katrancı, Bulak'la birlikte düzenlediği basın toplantısında, Fenerbahçe ile oynanan Türkiye Kupası maçında meydana gelen olaylara değindi. Katrancı, maçın eşit şartlarda oynanmadığını, Denizlispor'un hak etmediği çirkin ve utanç verici saldırılara maruz kaldığını söyledi. 
     Ümit Özat ile olan diyoloğu nedeniyle bazı spor yorumcuları tarafından eleştirilen Bulak'a sahip çıkan Katrancı, şöyle konuştu 
     ''Akredite kartı olmayan Fenerbahçe yöneticileri sahaya ve soyunma odalarına girerek, UEFA ve Futbol Federasyonu talimatlarını çiğnemişlerdir. 
     Fenerbahçe taraftarları, maç boyunca Denizlispor ve hocamıza küfür etmiştir. Şeref tribününde bulunan Fenerbahçe yöneticileri, Denizlispor yönetim kurulu ve eşlerine ahlaka va adaba aykırı hareketlerde bulunmuşlardır. 
     Ümit Özat, oyundan atılmasına rağmen oyun alanını terk etmemiş, Bulak'a küfretmiştir. Daum ise Denizlispor yedek kulübesine kadar gelerek Bulak'a omuz vurmuş ve küfretmiştir. 
     Aziz Yıldırım, federasyon temsilcisi ve maç gözlemcisine sık sık itirazlarda bulunmuştur. Stat hopörlerinden sık sık anons yapılıp Denizlispor'un ıslıklanması istenmiştir. 
     Hocamız, Kanal D'nin yayın odasında röportaj yaparken Fenerbahçe Başkanı Yıldırım, TV görevlisine 'atın bu şerefsizi, konuşturmayın' diyerek hakaret etmiştir. Kanal D görevlisinin ''öyle şey olur mu'' demesi üzerine, korumasına ''Vurun bu şerefsizi'' diye talimat vermiştir.'' Yapılan haksızlığa karşı hukuki yollardan sonuna kadar haklarını arayacaklarını ifade eden Katrancı, ''Fenerbahçe maçında yaşananlarla ilgili Futbol Federasyonu ve Kulüpler Birliği'ni göreve çağırıyoruz. Kulübümüz ve hocamıza yönelik hakaret içeren yorum ve yazılara karşı Basın Kanunu'ndan doğan haklarımız kullanılacaktır. Küfür ve hakaretlere karşı manevi tazminat ve ceza davaları açılacaktır'' dedi. 
     
     BULAK'IN AÇIKLAMASI 

     Basın toplantısına katılan Denizlispor Teknik direktörü Giray Bulak da Ümit Özat hakkında söylediği iddia edilen sözlerle ilgili soru üzerine, şunları söyledi 
     ''Fenerbahçe maçı sonrası Avusturya'ya giderken Adnan Menderes Havaalanı'nda bazı gazetecilerle sohbet ettik. Konu adı geçen kişiye de geldi. Onunla ilgili olumlu rapor almadığımızı söyledim. Ama iddia edilen sözleri söylemedim. Ama bu arkadaşlar, konuştuklarımızı maç öncesi futbolcuya abartılı şekilde aktarıp, herhalde onun motivasyonunu sağlamak istediler.'' Fenerbahçe maçında Türk antrenörünün duruşunu sergilediğini savunan Bulak, ''Artık Türk antrenörü ensesine tokat vurulup elinden ekmeği alınan olmayacak. Orada 'bizi yendiniz teşekkür ederiz mi' diyecektik. Korkak davranmadan, nasıl davranmam gerekiyorsa öyle davrandım. Yarın, 'ben büyük takımlardan birini çalıştırabilirim' gibi bir düşünce içine girip, kulübüme ihanet etmedim'' diye konuştu. 
     Futbol Federasyonu Başkanı Levent Bıçakçı'ya hitaben bir mektup yazdığını, bunu Milli Takımlar Teknik Direktörü Ersun Yanal'a da gönderdiğini açıklayan Bulak, sözlerini şöyle tamamladı 
     ''Adı geçen futbolcunun Ümit Özat Türk Milli Takımı'na çağrılmamasını, kaptanlığının elinden alınmasını istedim. Bu talebim olumlu sonuç vermezse, mahkemeye başvuracağımı bildirdim. Ben Türk futboluna 100'ün üzerinde futbolcu kazandırdım. 25 yıldır antrenörlük yapıyorum. O statta benim eşim de vardı. 3 saat boyunca ona küfredildi.'' Bulak, benzer bir mektubu Fenerbahçe Başkanı Aziz Yıldırım'a yazmayı düşündüğünü de kaydetti. 

     
</TEXT>
</DOC>
