<DOC>
<DOCNO> 303039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/soneko23.html </URL>
<DATE> 2005/01/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Ankara'da yılbaşı denetimlerinde 180 bin YTL ceza kesildi 
</HEADLINE>
<TEXT>

     Ankara Defterdarı Cemal Boyalı, yılbaşı öncesi ve yılbaşı gecesi yapılan denetimlerde işletmelere 180 bin 639 YTL ceza kesildiğini bildirdi. 
     Boyalı, yaptığı yazılı açıklamada, belge düzeninin yerleşmesi, mal hareketlerinin izlenmesi, vergiyi doğuran olayların anında ve yerinde tespiti, vergi kayıp ve kaçağının önlenmesi ve mükelleflerin bilgilendirilmesi için Defterdarlık bünyesinde yaygın ve yoğun vergi denetimi yapıldığını belirtti. 
     Defterdarlığın Denetim ve Koordinasyon Gelir Müdürlüğü'ne bağlı ekiplerin yılbaşı denetimini de bir haftaya yaymak suretiyle geniş tuttuğunu kaydeden Boyalı, bu çerçevede 27-31 Aralık tarihleri arasında yoğun bir denetim faaliyetinde bulunduklarını vurguladı. 
     Ankara Defterdarı, bu sürede hediyelik eşya ve eşantiyon alım-satımı ile uğraşanlar ve yılbaşına yönelik tur düzenleyen şirketler başta olmak üzere Ulus ve Kızılay'daki alışveriş merkezleri ve çarşıların gözetim altına alındığını ifade etti. 
     Yılbaşı gecesinde de takviyeli ekiplerin gece saat 21.00'den başlayarak ertesi sabah 07.00'ye kadar başkentteki gazino, bar, pavyon, gece kulüpleri, içkili lokanta ve oteller gibi işletmelerde denetim ve hasılat tespiti çalışması yaptığını bildiren Boyalı, aynı şekilde yılbaşı gecesi sahne alan sanatçılar ile organizatörler, sanatçıların kuaförleri ve çiçekçilere kadar mükelleflerin komple denetime tabi tutulduğunu belirtti. 
     
     DENETİM SONUÇLARI 
     Boyalı, denetim sonuçları hakkında da şu bilgileri verdi 
     ''Hafta boyunca ve yılbaşı gecesinde, yaklaşık 14 bin 158 mükellef denetime tabi tutulmuş ve işletmelere 180 bin 639 YTL tutarında ceza kesilmiştir. Bu süre içerisinde yine bin 75 adet tutanak tanzim edilmiştir. 
     Öte yandan yılbaşı gecesinde bu işletmelerin toplam 1 milyon 618 bin 542 YTL hasılat elde ettikleri tespit edilmiştir.'' Boyalı, 189 Alo Maliye servisinin de yılbaşı gecesinde ve takip eden günlerde kendilerine gelen şikayetleri değerlendirdiğini ve danışma amacı ile arayan vatandaşlara bilgi verdiğini kaydetti. 
     Boyalı, bu süre içinde, servise 16 şikayet telefonu ve bin 86 danışma telefonu geldiğini vurguladı. 
     Ankara Defterdarı, önümüzdeki günlerde de denetimlerin vergi iadesi zarfları başta olmak üzere değişik alanlarda devam edeceğini, yine katma değer vergisinde yapılan indirimler konusunda vatandaşları bilgilendirecek programlar düzenleneceğini ifade etti. 
     
</TEXT>
</DOC>
