<DOC>
<DOCNO> 331341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/yazar/cemal.html </URL>
<DATE> 2005/04/08/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Hizbullah memnun 
</HEADLINE>
<TEXT>

Beyrut'un kremasını oluşturan işadamı, avukat, gazeteci, muhalif üst düzey aydın ve politikacılar, Sezer'in Şam ziyareti konusunu ben açmadan kendileri açtı ve eleştirdi 
Lübnan'da demokrasi rüzgarı - 7 

Cumhurbaşkanı Sezer'in bu ayki Suriye ziyareti... Güncel bir konu Lübnan siyasetinde. Odasına adım atar atmaz, daha ayaktayken merakla soruyor Dailystar'ın Genel Yayın Yönetmeni Mroueh 
"Sezer Şam'a gidecek mi " 
Evet deyince tepkisi 
"Ne inatçı adammış " oluyor. 
Bir başkasının, Lübnan muhalefetinin stratejistlerinden, kıdemli bir meslektaşımın tepkisi de farklı değil 
"Bakın, bunu bir kenara yazın. Refik Hariri'nin bir suikasta kurban gittiği bir dönemde yapılacak Sezer'in bu ziyaretini Lübnan halkı hiçbir zaman unutmayacak." 
Sonra ekliyor 
"Özellikle Lübnanlı Sünniler için Türkiye her zaman bir referans noktasıdır. Ama şimdi bunun yerini büyük bir hayal kırıklığı alıyor. Neden bunu yapıyor Türkiye Üstelik Dışişleri Bakanınız Gül'ün çok iyi arkadaşıydı Refik Hariri... Söyleyin Sezer hastalansın ve hiç olmazsa altı ay ertelensin bu resmi ziyaret..." 

İnce ayar yapılabilir 
Devam ediyor 
"Suriye gitgide izole oluyor. Şimdi bu ziyaret, Şam'daki Baas rejiminin izolasyon duygusunda bir delik açacak. Emin olun, bu ziyaretle Türkiye bir şey kazanmayacak. Hatta Suudi Arabistan, Mısır ve Ürdün'de bile rahatsızlık yaratacak. Çünkü Başar Esad buralarda siliniyor defterden..." 
Lübnan'da, seçimleri -tabii yapılırsa- açık ara kazanması beklenen muhalefet, özellikle de Sünni kanadı, Cumhurbaşkanı Sezer'in Şam ziyaretine böylesine tepkili. Başar Esad yönetimini meşrulaştırıcı sayılan bu ziyaretin Türkiye'ye bir şey getirmeyeceğine inanılıyor. 
Beyrut'un kremasını oluşturan işadamı, sanayici, avukat, bankacı, gazeteci, muhalefete mensup üst düzeyde politikacılar ve aydınlar, Şam ziyareti konusunu her seferinde ben açmadan kendileri açtı ve eleştirdi. 
Memnun olan tek odağa gelince 
Hizbullah. 
Tahran ve Şam'la ilişkileri malum bu Şii örgütünün iki numarası Şeyh Naim Kasım kendisiyle yaptığım görüşmede, AKP hükümetinin İran ve Suriye açılımlarını olumlu karşıladıklarını belirtti. 
Durup düşünmekte yarar var. 
Türkiye'nin tabii Suriye ve İran dahil olmak üzere komşularıyla iyi ilişkiler içinde olması doğru bir politika tercihi. Ama bu demek değil ki ince ayar yapılmasın, bazı konularda gerekli özen gösterilmesin. 
Bu pencereden bakınca Cumhurbaşkanı Sezer'in Suriye ziyaretine içte ve dışta yapılan eleştirilerde haklılık payı var. 
Lübnan'ın elit tabakası Türkiye'yi önemsiyor. Bunun son zamanlarda iki temel nedeni var. Biri, Irak savaşı öncesinde TBMM'nin '1 Mart tezkeresi'ni reddetmiş olması... İkincisi, Türkiye'nin AB'den müzakere tarihi alması... Her ikisi de Türkiye'ye ilgiyi artırmış, bu görülüyor. 
Bu iki gelişme aynı zamanda Türkiye'nin demokrasi ve hukuk devleti yolunda Arap dünyasına göre ne kadar ileri gitmiş olduğunun birer işareti sayılıyor. 
Bu durum, Türkiye'ye yönelik iki boyutlu ya da çelişik bir duygunun tomurcuklanmasına yol açmış veya eskiden de var olan bu duyguyu güçlendirmiş 
Hem takdir... 
Hem kıskançlık... 
Ya da "Türkiye yaptıysa, biz neden yapamayalım .." duygusunun uç verdiği dikkat çekiyor. Kısacası, Türkiye birçok açıdan yalnız Lübnan değil, Arap lemi için de önem taşıyor. Buna ister model deyin, ister örnek, bu durum bir gerçek. 

Kural yoksunu ülke 
Varlıklı bir işadamı sordu 
"Anlatsana bana, Türkiye bu laikliği nasıl başardı " 
Bir Lübnanlı olarak bunu bana soruyordu, çünkü herkesin kendi çöplüğünde kendi kafasına göre takıldığı karışık, kimine göre de biraz kural yoksunu tımarhane gibi bir ülkede yaşıyordu. 
Örneğin medeni nik h yok Lübnan'da. Herkes kendi dinine, inancına göre evleniyor. İki ayrı dinden insan evlenecekse, birinin din değiştirmesi zorunlu. Ya da yurtdışında bir yerlere gidip evlenecekler, sonra Lübnan'a gelip kaydettirmeye çalışacaklar. 
Yine bunun gibi medeni, laik miras hukuku da geçerli değil Lübnan'da. Bu durum da birçok karışıklığa yol açabiliyor. 
Öte yandan Türkiye'nin büyüyen, Avrupa'yla bütünleşme yolunda ilerleyen ekonomisi de bir model olarak ilgi çekiyor bu topraklarda... Evet, bu topraklar 

Türkiye'yi etkiliyorlar 
Yalnız Lübnan değil, Suriye, Irak, İran, körfez ülkeleri, bütün Ortadoğu... Bu topraklarla çok daha fazla ilgilenmek zorundayız. Bu topraklarda istikrar, barış ve demokrasiye açılan gelişmeler Türkiye'yi çok yakından ilgilendiriyor. 
Çünkü tümü etkiliyor bizi. 
Unutmayın 
Bu topraklarda yaşanan istikrarsızlık ve çatışmalar Türkiye'yi doğrudan etkiledi. Birtakım gençlerimiz Bekaa'daki Filistin örgütlerinde eğitim görüp devrimci oldular 1960'larda, 1970'lerde... 1980'lerden itibaren kırk bin civarında insanımızı kaybettik. 
Demokrasimizin yavaş gelişmesinde, hukuk devletimizin tökezlemesinde bu topraklarda yaşanan altüst oluşların, Baasçı ve İslamcı rejimlerin büyük payı var. Kalkınmaya gidebilecek milyarlarca doların silahlanmaya harcanması açısından da durum farklı değil. 
Bunları hiç unutmayalım. 
Beyrut'tan sonuncu yazı yarın bu köşede... 



</TEXT>
</DOC>
