<DOC>
<DOCNO> 302528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/spor/ysenay.html </URL>
<DATE> 2005/12/18/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Şov gecesi ve Semih 
</HEADLINE>
<TEXT>



Futbolda iki takımın da açık oynayıp, kazanma gerçeğini alın terinde araması halinde bu oyun ne kadar da güzelleşip, seyr-i zevk haline geliyor... 
Dün gece işte böylesine art niyetsiz ve sadece topu koşturup, pozisyon yakalama adına bir yarış vardı Fenerbahçe ile Denizli arasında... İki takım da çok çabuk oynayıp, karşı tarafı eksik yakalamak için müthiş bir uğraş içindeydiler... 
Fenerbahçe, Semih ile yakaladığı ilk gol sonrası daha da keyifli bir pas trafiğiyle oyunu süslüyor, Denizli de sayısız kontratak çıkışlarıyla sarı - lacivertli defansın gaflet anlarını kolluyordu sürekli... Ama ev sahibi ekibin eli o kadar güçlü kağıtlarla donanımlıydı ki, kendine kolay oynama alanları bulan Alex birçok toplu çıkışlarda tribünlere zevkli görüntüler dağıtıyor, Tuncay ise sahanın her karesindeki canlı ve istek dolu top kullanımlarıyla sanki "Fener'in joker oyuncusu" olduğunu haykırıyordu bizlere... Böylesine düzgün ve yaratıcı Tuncay'a kimin alkışlardan öte bir başka lafı olabilir ki .. 
Orta alandaki cümbüş ise bir başka türlüydü dün akşam... Appiah, Alex, Aurelio, Ümit Özat, Önder, Serkan, Mehmet Yozgatlı gibi isimlerin kurduğu "pas üretim tezgahı" dünkü ligin ilk yarı vedasında sanki şampiyon bir yıl yaşamanın ön provasını sergiliyordu vefakar seyircilerine... Tabii genç Semih'in dört golle formasını ve taraftarını selamlaması da başka bir manalı törendi bizlere göre... Uzun haftalar santrfor bölgesinde maksatsız ve golsüz dolaşan Nobre'nin Fenerbahçe'ye maç kazandırdığı gecelerdeki emeklerine de saygılıyız tabii... Ancak Semih'in bu takımda ne kadar da ihmal edildiğinin gözlere batan bir belgeseliydi sanki bu genç adamın dünkü 90 dakikadaki pozisyon kovalama diriliği ve gol koklama konusundaki müthiş hassasiyetleri... Bir de dün gece sahada Denizli adına harika işler yapan Yusuf'a takılıp, kaldı gözlerim... Fenerbahçe'de oynadığı yıllarda şimdiki gibi "akıllı - uslu" bir meslek haritası çizebilseydi eğer kendine, sarı - lacivertlilerin dünkü "şov gecesinde" o da başrolde olacaktı muhakkak... 
Evet, iki taraf da futbolun namuslu yönlerinden yola çıkıp, biraz da zevkine oynamasını becerebildikleri zaman, bu oyun ne kadar da mutlu ediyor insanları böyle bol gollü geceyi seyrederken... 


</TEXT>
</DOC>
