<DOC>
<DOCNO> 342422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/spor/spo04.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Küçük hatalar yaktı' 
</HEADLINE>
<TEXT>


Trabzon'un gol makinesi Fatih Tekke kaçan şampiyonluğu kritik maçlardaki hatalara bağladı. Kaptan, "Mutlaka almamız gereken karşılaşmalarda iyi futbola rağmen şanssızlığa yenilince yarıştan koptuk" ifadesini kullandı 

ÖMÜR AVCI DHA 


Kariyerinin en başarılı sezonunu yaşayan Fatih Tekke, Trabzonspor'un son iki yılda kaçırdığı şampiyonluklarla ilgili çarpıcı yorumlar yaptı. Geçen hafta Konyaspor ağlarını 3 kez sallayarak hem 100'ler kulübüne girip, hem de Bordo - Mavili takımın bir sezonda en fazla gol atan oyuncusu unvanını eline geçiren milli forvet, küçük hataların kurbanı olduklarını vurguladı. 
Geride kalan 2 sezonda emeklerinin karşılığını alamadıklarını belirten Fatih, "Bizim son 2 yılda çok büyük şanssızlıklarımız oldu. Bizden belki de bu kadar başarı beklenmiyordu. Bu ekip daha iyisini de yapabilir. Son 2 senede bence elinden gelenin en iyisini yaptı ve beklenenin üzerinde başarı sağladı. Fakat kritik maçlarda yapılan küçük hatalar ve şanssızlıklar hedefe ulaşmamızı yine engelledi" dedi. 

'38 gol atardım' 
Fatih Tekke, ligi ikinci sırada bitirerek Şampiyonlar Ligi'ne katılma şanslarının sürdüğünü söyledi. Fenerbahçe - Galatasaray maçının kendileri için de çok önemli olduğunu kaydeden başarılı futbolcu, "Ligde her şey değişebilir. Son 3 maçımızı da kazanıp Şampiyonlar Ligi hedefini yakalayabiliriz" diye konuştu. Bir forvet olarak gol atmanın ilk görevi olduğunu da dile getiren Fatih şöyle devam etti "Bu sezonki asistlerimin sayısı 10'u geçti. Bir golcü için bu rakam hiç de az değil. Sezon başında 28 gol atacağımı söyleseler, bu rakam bana zor gibi gelirdi ama geriye baktığımda 38 gol bile atabilirdim, diye düşünüyorum. Gol atmak mutluluk verici bir olay." Milli futbolcu, Avrupa'ya transferi konusunda ise "Taraftarından başkanına kadar herkesi memnun edecek bir teklif gelirse bu hepimiz için güzel olur" yorumunu yaptı. 

Hazırlıklar sürüyor 

Şampiyonlar Ligi'ne katılma iddiasını koruyan Trabzonspor yarın akşam Çaykur Rize ile deplasmanda oynayacağı maçın hazırlıklarına aralıksız devam ediyor. Bordo - Mavili futbolcular dün Teknik Direktör Şenol Güneş yönetiminde 1.5 saat süren taktik ağırlıklı bir çalışma yaptı. Güneş çalışmayı sık sık durdurarak oyuncularına isteklerini aktardı. Bu arada Transfer Komitesi Üyesi Metin Akbaşoğlu, Polonya'ya giderek golcü Zurawski ve stoper Glawaski için Wisla Krakow kulübü idarecileriyle yeniden masaya oturdu. Taraflar arasındaki pazarlıkların sürdüğü vurgulandı. 

avea'dan stat teklifi 

GSM operatörü, Trabzonspor Yönetimi'ne, "Avni Aker'i 25 bin kapasiteye çıkarıp, modernize edelim. İsmi de Avea Stadı olsun" teklifi yaptı 

ADNAN SUNGUR DHA 

Trabzonspor'un ana sponsoru Avea, Avni Aker Stadı ile ilgili ciddi projeler için Bordo - Mavili yönetimin kapısını çaldı. Kulüple, forma reklamı dışında birçok konuda anlaşması bulunan GSM operatörünün, "Hüseyin Avni Aker Stadı'nın taraftar kapasitesini 25 bine çıkaralım. UEFA'nın istediği her kriteri yerine getirelim. Alış veriş merkezleri, restorant, müze, kafeteryalar ve otopark yapalım. Bunun karşılığında stadın ismini 15 yıl için Avea Stadı olarak değiştirelim. Stattaki reklamlarımızı da bu sürede ücretsiz kullanalım" teklifinde bulunduğu vurgulandı. Stat ismi konusunda kararsız kalan yöneticilerin, teklife sıcak baktıkları öğrenildi. 
Yönetimin, Tekel binasının 49 yıllığına kulübe devri için Trabzon Belediyesi ile görüştüğü ve girişimlerin olumlu yönde sürdüğü kaydedildi 

Celalettin için umut 

Bordo - Mavili takımda, Celalettin'in yarın Çaykur Rizespor'a karşı forma giyme umudu belirdi. Sakatlığı yüzünden hafta başından beri koşu ile yetinen tecrübeli sol kanat oyuncusunun yoğun tedavi sonrası büyük ölçüde iyileştiği belirtildi. Ağrıları azalan Celalettin'in durumu maç günü kesinlik kazanacak. Hafif sakatlıkları bulunan Gökdeniz ve Erdinç'in ise Rizespor'a karşı görev yapabilecekleri açıklandı. 

Tolga'da son söz Güneş'in 

Trabzonspor Yönetimi, Shakthar Donetsk'in ısrarla istediği Tolga Seyhan için son sözü Teknik Direktör Şenol Güneş'e bıraktı. Ukrayna ekibinin menajeri Arkadia önceki gün Asbaşkan Ömer Sarı ile yaptığı görüşmede Tolga'ya karşılık 2 milyon 750 bin dolar artı Paraguaylı stoper Petro Benitez'i önermişti. Öte yandan Bordo - Mavililer'in, Bakırköyspor'un 19 yaşındaki orta saha oyuncusu Ali ile her konuda anlaştığı öğrenildi. Bu oyuncu ile sezon sonunda uzan vadeli sözleşme yapılması planlanıyor. 

Rizespor iddialı 

MUHAMMET KAÇAR DHA 

Çaykur Rizespor sahasında Trabzonspor'u yenerek kötü gidişe nokta koymak istiyor. Teknik Direktör Erdoğan Arıca, "Bu maçta puan kaybını düşünmüyorum bile" dedi. Ligde 6 haftadır kazanamadıklarını hatırlatan Arıca, "Artık puan kaybına tahammülümüz kalmadı. Trabzonspor'u mağlup ederek taraftarımızı mutlu etmek istiyoruz. Kalan 3 maçımıza da galibiyet için çıkacağız" diye konuştu. 



</TEXT>
</DOC>
