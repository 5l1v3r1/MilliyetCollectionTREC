<DOC>
<DOCNO> 324836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonspo27.html </URL>
<DATE> 2005/03/18/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Konyaspor yönetiminde görev değişikliği... 
</HEADLINE>
<TEXT>

     Konyaspor Kulübü Basın Sözcülüğüne Sefa Ortaç, Transfer Komitesi Başkanlığına ise Hüseyin Çevik getirildi. 
     Basın Sözcüsü Sefa Ortaç, kulüp binasında düzenlediği basın toplantısında, Futbol Şubesi Sorumlusu olarak görev yapan Mehmet Bezirci'nin, özel işleri nedeniyle, kendi isteği üzerine bu görevi bıraktığını söyledi. 
     Bezirci'nin bundan böyle yönetim kurulu üyesi olarak görev yapacağını bildiren Ortaç, ''Yönetim Kurulumuz, dün akşam yaptığı toplantıda, Bezirci'den boşalan Futbol Şubesi Sorumluluğuna, Futbol Şubesi'nden Sorumlu Başkan Yardımcılığı görevini yürüten Bahattin Karapınar'ı getirmiştir. Genel Sekreterlik görevini yürütmekteyken bana da Basın Sözcülüğü görevi verildi. Daha önce de aynı görevde bulunmuştum. Verilen bu görevi başarıyla yürütmeye çalışacağım'' dedi. 
     Yönetim kurulu toplantısında, yeni transfer komitesinin de oluşturulduğunu belirten Ortaç, Transfer Komitesi Başkanlığına, Başkan Yardımcılığı görevini yürüten Hüseyin Çevik'in, üyeliklere ise kendisiyle birlikte Bahattin Karapınar ve Hasan Dağlı'nın seçildiğini kaydetti. 
     Pazar günü Ankara'da Gençlerbirliği ile zorlu bir deplasman maçı yapacaklarını anımsatan Ortaç, ''Zor bir maçı kolaya çevirerek, deplasmandan puan ya da puanlarla dönmek istiyoruz. Takımda, Zafer Biryol dışında sakat ya da cezalı futbolcu bulunmuyor. Amacımız, son haftalarda olduğu gibi başarılı ve keyif veren futbolumuzu sahaya yansıtarak çıkışımızı sürdürmektir'' diye konuştu. 
     
</TEXT>
</DOC>
