<DOC>
<DOCNO> 325090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonspo17.html </URL>
<DATE> 2005/03/19/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Süreyya Ayhan'a sert yanıt... 
</HEADLINE>
<TEXT>

     Milli atlet Süreyya Ayhan Kop'un eşi ve antrenörü Yücel Kop'un, Gençlik ve Spor Genel Müdürlüğü Ceza Kurulu'na sevk edilmesinden sonra kamuoyuna yansıyan açıklamalarına, Atletizm Federasyonu Başkanı Mehmet Terzi'den sert yanıt geldi. 
     Mehmet Terzi, A.A muhabirine yaptığı açıklamada, göreve geldiği günden bu yana, camiada uzlaşmacı bir tavır sergilemeye çalıştığını ve tüm kırgınlıkların bir kenara bırakılıp Türk atletizminin geliştirilmesine yönelik ortak çalışma hedefiyle yola çıktığını söyledi. Terzi, şöyle dedi 
     ''Süreyya Ayhan Kop, Atletizm Federasyonu çatısı altında spor yapan bir atlet olduğunu unutmamalıdır. Federasyonumuz kendisi ve kendisini yetiştirmek üzere görevlendirdiği antrenörüne, bugüne kadar Türk spor tarihinde neredeyse hiçbir sporcuya ve antrenöre tanınmayan büyük imkanlar sunmuştur. Buna tüm kamuoyu bizzat şahit olduğu gibi, federasyonumuzun bu desteği uluslararası atletizm camiasınca da bilinmekte ve müşahede edilmektedir.'' Ancak Atina 2004 Olimpiyat Oyunları öncesinde başlayan süreçte sporcu Süreyya Ayhan Kop ve aynı zamanda eşi olan antrenörü Yücel Kop'un hemen her platformda ''başta Atletizm Federasyonu olmak üzere tüm spor teşkilatını itham edici, aşağılayıcı ve küçük düşürücü, spor etiği ve erdemliğine yakışmayan demeç ve açıklamalarının dikkatlerden kaçmadığını'' kaydeden Terzi, ''Atletizm Federasyonu, Gençlik ve Spor Genel Müdürlüğü'nden aldığı destekle sporcu Süreyya Ayhan Kop'a sınırsız derecede imkanlar sunduğu halde yapılan bu asılsız açıklamalar bir aile olan atletizm camiasını da derinden yaralamaktadır. Sporcu ve antrenörü tarafından yapılan ve hiçbir yetkilinin kendileri ile ilgilenmediği yönündeki açıklamalar tamamen asılsızdır'' diye konuştu. 
     
     ORTAK HAREKET TEKLİFİ 

     Mehmet Terzi, federasyon olarak sıkıntılı süreçte söz konusu sporcunun her zaman yanında olmak istediklerini vurgulayarak, ''Destek teklifinde bulunuldu. Ortak hareket etme önerisini defalarca kendilerine ilettik'' dedi. 
     Ancak gerek sporcu ve gerekse antrenörünün, bizzat kendisinin defalarca yaptığı telefon görüşmeleri sonrasında, gelecekte federasyon olarak neler yapabileceklerini görüşmek için yaptığı davete olumlu yanıt vermediğini aktaran Terzi, şöyle devam etti ''Federasyonumuz yine de görev sorumlulukları gereği ve bir kez de resmi bir yazı ile sporcu ile görüşme talebinde bulunmuştur. Sporcuya avukatı aracılığı ile ulaştırılan bu görüşme talebinin ardından başkanlığımız nezdinde bir görüşme gerçekleştirilmiştir. Yapılan görüşmede sporcuya talepleri, federasyon ve diğer makamlardan istekleri sorularak kendisine maddi ve manevi her türlü desteğin verilmek istendiği söylenmiş ve federasyon olarak psikolog, spor hekimi, diyetisyen, masör ve gerekli ekibin kurulabileceği belirtilmiştir. Sporcu ise kurulacak ekibin federasyona maddi yük olacağını, antrenör olarak sadece eşi Yücel Kop ile çalışacağını, anlaşmalı olduğu bir doktoru olduğunu, bu kadar detaylı ekibe gerek olmadığını belirtmiştir. 
     Ayrıca yapılan görüşmede Ayhan, sadece koşmak istediğini, başka bir şey düşünmediklerini, çalışma programlarını Merkez Ceza Kurulu kararı sonrası başkanlığımıza ulaştıracaklarını söyledi. Bu görüşme sonrası biz Süreyya Ayhan Kop için yapacağımız hazırlıkları planlarken, basında çıkan spor teşkilatını suçlayıcı, Türk Milli Takım formasını taşımış bir sporcuya yakışmayacak tarzda başka ülkeye gider, orada spor yaparız tarzındaki açıklamaları federasyon olarak üzüntü ve şaşkınlıkla karşıladık. 
     Tüm bu yaşanan gelişmelere rağmen bugün ulusal basında yer alan ve hiçbir yetkilinin kendilerini arayıp sormadıklarına ilişkin demeçleri Türk spor kamuoyunu aldatmaya çalışmaktan başka bir şey değildir.'' 
     
     ''TOPLUMA MAL OLAN SPORCULAR DAHA DUYARLI OLMALIDIR'' 

     Mehmet Terzi, ''Başarısı ne olursa olsun, hiçbir sporcu ve antrenör kendini devletten üstün görmemelidir'' görüşünü de dile getirdi. 
     Terzi, ''Başarılar sonrasında halkın ve özellikle devlet büyüklerinin yakın ilgisi ile topluma mal olduklarını düşünerek, bu sorumluluğun bilincinde hareket etmeli ve diğer sporculara örnek olmalıdırlar'' açıklamasını yaptı. Atletizm Federasyonu Başkanı Terzi, Yücel Kop'un demeçleri neticesinde, Süreyya Ayhan'ın, kendisine destek olan kişi ve kuruluşlar ile sponsor olan Vestel firması ve TOKİ Spor Kulübü'nün hem antrenör, hem de sporcuya sağladıkları desteklerden mahrum kaldığına dikkati çekerek, ''Bu bakımdan Süreyya Ayhan Kop çevresiyle anlaşması zor insan haline getirilmiştir. Bir sporcu ve antrenörün bağlı olduğu federasyonu, genel müdürlüğü ve bakanlığı mahkemeye vereceğini açıklaması ve türlü şekilde itham etmesi de tüm bu yakışıksız davranışların bir örneğidir'' diye konuştu. 
     
     HUKUKİ SÜREÇ 

     Hukuki sürecin henüz tamamlanmadığını hatırlatan Terzi, ''Gönül ister ki sporcumuz hiç ceza almasın ve yeniden pistlere dönsün'' dedi. 
     Ancak Uluslararası Atletizm Federasyonu'nun IAAF kuralları ve kararlarının kesin olduğunu ifade eden Terzi, ''Anlaşmazlık durumları ise ülkelerin kendi bünyesinde ve sonrasında CAS'da Uluslararası Spor Mahkemesi sonuçlanır. Buna da hukuk adamları karar verir. Süreyya Ayhan Kop'un demeçlerindeki komplo teorileri şeklindeki açıklamaları asılsız ve tutarsızdır'' dedi. 
     
     ''SÜREYYA'YI KAZANMAYA ÇALIŞACAĞIZ'' 

     Tüm yaşananlara rağmen, federasyon olarak Süreyya Ayhan Kop'un yeniden Türk sporuna kazandırılması için her türlü desteği vereceklerini vurgulayan Terzi, açıklamasını şöyle tamamladı 
     ''Unutulmamalıdır ki bu sporcu, aziz milletimizin emeğinden ve ekmeğinden keserek verdiği vergilerden ayrılan bütçelerle yetişmiş ve bugünlere gelmiştir.'' 

     
</TEXT>
</DOC>
