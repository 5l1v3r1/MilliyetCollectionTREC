<DOC>
<DOCNO> 315711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun44.html </URL>
<DATE> 2005/02/16/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Filistin kabinesi şekilleniyor... Şaat, Başbakan Yardımcısı... 
</HEADLINE>
<TEXT>

     Filistin Ulusal Yönetimi Başkanı Mahmud Abbas'ın El Fetih hareketince de benimsenen Filistin'in yeni kabinesi şekilleniyor. 
     Ahmed Kurey başkanlığındaki yeni kabinenin 22 Şubat'ta Filistin Yasama Meclisi'nin onayına sunulması bekleniyor. 
     Edinilen bilgiye göre, yeni kabinede en önemli değişikliklerden birini Dışişleri Bakanlığı'na yapılan atama oluşturdu. Dışişleri Bakanı Nebil Şaat'ın Başbakan Yardımcılığı'na atandığı, Şaat'ın yerine ölen Devlet Başkanı Yaser Arafat'ın yeğeni ve Filistin Kurtuluş Örgütü'nün BM temsilciliğini yapan Nasır El Kidva'nın getirildiği belirtiliyor. 
     Nebil Şaat'ın aynı zamanda Planlama Bakanlığı görevini de üstlenmesi bekleniyor. 
     Filistin ile İsrail arasındaki en önemli konulardan birini oluşturan güvenlik işlerinden sorumlu İçişleri Bakanlığı'na ise General Nasır Yusuf atandı. Yusuf, Abbas ve Kurey'in kabine çalışmaları sırasında üzerinde ilk uzlaştıkları isim olmuştu. 
     İsrail ile Filistin arasındaki tutuklularla ilgili görüşmelerde yer alan eski İç Güvenlik Bakanı Muhammed Dahlan'ın ise kabinede Devlet Bakanı olarak yer alacağı ifade ediliyor. 
     Filistin kabinesinde, Başbakan Ahmed Kurey dışında 9 bakanın yer alması planlanıyor. 
     Kurey'in başkanlığında mevcut hükümet, 2003 Kasım ayında kurulmuştu. 
     
</TEXT>
</DOC>
