<DOC>
<DOCNO> 316718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sonsiy02.html </URL>
<DATE> 2005/02/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kayınpederi, Erkan Mumcu'nun istifasını değerlendirdi 
</HEADLINE>
<TEXT>

     
     Ahmet ERTAN EDREMİT Balıkesir , DHA 
     

BALIKESİR'in Edremit İlçesi'ne bağlı Altınoluk Beldesi'nde yaşayan Erkan Mumcu'nun kayınpederi 69 yaşındaki Cengiz Çağlar, damadının istifasını değerlendirerek zamanlamasının doğru olduğunu söyledi. Çağlar, "Damadım başbakan olacak adam'' dedi. 
     Bakanlık görevinden ve AKP'den istifa eden Erkan Mumcu'nun kayınpederi emekli işçi Cengiz Çağlar, damadının kararını desteklediğini söyledi. İstifa kararını çok doğru ve zamanında verilmiş bir karar olarak değerlendiren kayınpeder Çağlar, damadını ileride Başbakan olarak görmeyi istediğini söyledi. "Damadım, çok dürüst ve akıllıdır'' diyen Çağlar şöyle devam etti 
     "Allah yolunu açık etsin. Mumcu karşısına çıkacak tüm olasılıkları değerlendirecektir. Damadım başbakan olacak adam. Her şey olabilir. Yeni bir parti de kurabilir, ANAP'a da geçebilir. Onu ben bilemem. Kendi özgür kararı. Ancak her zaman arkasında destek olacağım. Şu an için bir parti kuracağına dair bir sinyal yok.'' Kendisinin 2003 yılında Genç Parti'ye üye olduğunu ancak gelişmeler üzerine ayrıldığını söyleyen Çağlar, "Ben 69 yaşındayım. Altınoluk Genç Parti Belde Teşkilatı'nda bulunan kişilerle yakınlığım ve onların istekleri doğrultusunda o partiye girmiştim'' diye konuştu. 
     Öte yandan Çağlar, 30 Kasım 2003 tarihinde basına yaptığı açıklamada, damadı Mumcu'nun 8 yıldan bu yana 2 torununu kendisine göstermediğini ileri sürmüş ve o zaman üyesi olduğu Genç Parti'ye davet etmişti. 
     
</TEXT>
</DOC>
