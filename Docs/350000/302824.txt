<DOC>
<DOCNO> 302824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sontur08.html </URL>
<DATE> 2005/01/02/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İmamlık yaptığı camileri soydu 
</HEADLINE>
<TEXT>

     Zafer SAMANCI DHA 

      KONYA'da eski imam 50 yaşındaki Mehmet Sarı, görev yaptığı camilerden çaldığı tarihi halı ve el yazması Kuran-ı Kerim'leri polise satmak isterken suçüstü yakalandı. Sarı'nın 1995'te hırsızlık suçundan imamlık görevine son verildiği öğrenildi. 
     1975- 1995 yılları arasında Konya'daki çeşitli camilerde imamlık yapan Mehmet Sarı, 9 yıl önce görev yaptığı Merkez Kayalı Cami'sinden halı çaldığı için tutuklanmış, 2 yıl cezaevinde yatan Sarı, imamlıktan atılmıştı. 
     Sarı'nın Merkez Karatay İlçesi'ndeki evinde, halen camilerden çalınan halılarla el yazması Kuran-ı Kerim olduğu ihbarını alan Konya Emniyet Müdürlüğü Hırsızlık Büro Amirliği ekipleri harekete geçti. 
     Ekipler, Sarı ile alıcı olduklarını belirterek bağlantı kurdu. Eski imam Sarı, alıcı görünümündeki polise el yazması tarihi Kuran-ı Kerim'i satmak isterken suçüstü yakalandı. Sarı'nın evinde yapılan aramalarda, 20 yıl boyunca görev yaptığı camilerden çaldığı belirlenen yaklaşık 60 milyar lira değerinde 6 halı ile paha biçilemeyen üç el yazması Kuran-ı Kerim ele geçirildi. 
     İmamlık dışında camilerde Tespit Komisyonu üyeliği de yaptığı belirlenen Mehmet Sarı'nın polisteki ifadesinde, bazı halıları sattığını ve ele geçirilen halılarla Kuran-ı Kerim'leri ise önümüzdeki günlerde satmak üzere sakladığını söylediği belirtildi. 
     
</TEXT>
</DOC>
