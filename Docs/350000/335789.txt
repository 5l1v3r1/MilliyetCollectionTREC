<DOC>
<DOCNO> 335789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/yasam/yas03.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi okulda 'kültür' gerginliği 
</HEADLINE>
<TEXT>


Milli Eğitim Bakanlığı Maçka'daki 60 yıllık okulu, 'kültür merkezi' yapmak isteyince, öğrenci ve veliler isyan etti 

M. AKİF ERDEM İstanbul 

İstanbul'un köklü okullarından Maçka Akif Tunçel Endüstriyel Teknik Okulları binasının Milli Eğitim Bakanlığı'nca 'kültür merkezi' yapılmak amacıyla belediyeye devredilmek istenmesi tepkiyle karşılandı. 
Bu yıl 60. kuruluş yılını kutlamaya hazırlanan, aralarında Sanayi ve Ticaret Bakanı Ali Coşkun'un da bulunduğu tanınmış isimlerin mezun olduğu Maçka Akif Tunçel Endüstriyel Teknik Okulları öğrencileri, dün derse girmedi. Okul bahçesinde toplanan öğrenciler "Eğitimi engelemek terörizme destektir", "Eğitime önem verenler, eğitimi satamazlar", "60 yıllık yuva yıkılamaz" yazılı pankartlar açtı. 

'Boş kontenjan yok' 
Okul Aile Birliği Başkanı Mehmet Emin Saka, 1600 öğrencinin sokağa terk edileceğini belirterek, "Bu okulda Plastik Sanatlar, Dekoratif Sanatlar, Gazetecilik gibi diğer meslek liselerinde olmayan bölümler var. Diğer meslek liselerinde tek bir boş öğrenci kontenjanı dahi yok" dedi. 
Okul Aile Birliği Üyesi Zehra Altıntaş, "Maalesef bürokraside mantık yürümüyor. Burasının kültür merkezi adında birilerine peşkeş çekilmesinden endişe ediyoruz" diye konuştu. 





</TEXT>
</DOC>
