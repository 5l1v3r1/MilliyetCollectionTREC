<DOC>
<DOCNO> 320986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sondun06.html </URL>
<DATE> 2005/03/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Fransız siyasetinde gündem Türkiye'nin AB üyeliği 
</HEADLINE>
<TEXT>

     Saadet ORUÇ PARİS, DHA 

      AVRUPA'Da Türkiye'nin AB üyeliğinin kamuoyunu en fazla meşgul ettiği ülke olan Fransa, Türkiye ile ilgili tartışmaların daha da yoğunlaşacağı günlere hazırlanıyor. Türkiye tartışmalarının 6 Mart'ta yapılacak iktidardaki Halk Hareketi İçin Birlik Partisi UMP kongresine damgasını vurması bekleniyor. TBMM AB Uyum Komisyonu'nun 7-11 Mart tarihleri arasında yapacağı Paris ziyareti ise Fransız kamuoyundaki Türkiye tartışmalarını iyice alevlendirecek. Türkiye'nin AB üyeliği tartışmalarının yanı sıra, Fransa'daki Ermeni diasporasının sözde soykırımın 90'ıncı yılı nedeniyle yaptığı hazırlıklar da, Türkiye'nin uzun süre gündemden düşmeyeceğinin sinyallerini veriyor. 
     
     SARKOZY VE CHIRAC KAPIŞACAK' 
     Hafta sonu yapılacak UMP kongresinde gündem Türkiye, rakipler ise Genel Başkan Nicholas Sarkozy ile Cumhurbaşkanı Jacques Chirac olacak. Sarkozy, bin 800 kişilik genel kurulu 6 Mart tarihinde toplantıya çağırırken 3 konu başlığını ön plana çıkarmıştı 'Nasıl bir Avrupa istiyoruz ', 'AB Anayasası için referandumda ne yanıt vereceğiz ' ve 'Türkiye'ye nasıl bir statü tanınmalıdır ' Sarkozy'nin bu konuları kongrede tartışarak, Cumhurbaşkanı Chirac'ın Türkiye konusunda ne kadar 'yalnız' olduğunu ispatlamak istediği biliniyor. 
     Partiye son dönemde yapılan rekor katılımın moraliyle kongreye gelecek olan Sarkozy, genel kurulun kapanış konuşmasını yapacak. Chirac cephesi ise kongrede, 'konut' skandalı ile yaşanan sıkıntıyı Ekonomi Bakanı Herve Gaymard'ın istifası ile çözmüş olmanın rahatlığı ile yer alacak. Kongrenin sonuç konuşmasını ise Başbakan Jean-Pierre Raffarin yapacak. 
     
     TÜRKİYE'YE DESTEK AZALIYOR 
     UMP, parti içi 'hesaplaşmaya' hazırlanırken, Le Figaro gazetesi UMP içinde Türkiye'nin üyeliğini destekleyenlerin oranının yüzde 32'den yüzde 17'ye düştüğünü yazdı. Araştırma Aralık 2004 ile Şubat 2005 tarihleri arasında CSA France Info tarafından yapıldı. Gazete, bu sonuçlarla Sarkozy'nin hafta sonu yapılacak kongrede Chirac cephesine karşı 'ideolojik zaferi'ni ilan edeceğini iddia etti. 
     Mayıs 2003'te yapılan UMP kongresinde de Türkiye ana gündem maddesi olmuş, genel kuruldan yüzde 71 oranında oy ile konunun referanduma götürülmesi eğilimi çıkmıştı. O dönem partinin başında bulunan eski Başbakan Alain Juppe de, UMP'den Türkiye'nin AB üyeliğine olumlu oy çıkması durumunda, partide 'bir an bile durmayacağını' söylemişti. 
     
     TBMM HEYETİ 'DERSİNİ' ÇALIŞTI 
     Öte yandan Fransız Parlamentosu tarafından açıklanan takvime göre, Yaşar Yakış başkanlığındaki 7 kişilik TBMM AB Uyum Komisyonu heyeti 7-11 Mart tarihleri arasında Fransa'da olacak. Heyet, Fransa'nın AB delegasyonu, parlamentonun uluslararası ilişkiler komisyonu ve parlamentoda temsil edilen farklı kanatlarla temaslarda bulunacak. 
     TBMM heyeti Paris'e Fransız muhataplarının en çok üzerinde duracağı konulara hazırlıklı olarak gidecek. Fransız parlamenterlerin ilk sorusunun Ermeni meselesi olmasını bekleyen komisyon üyeleri hafta içinde Türk Tarih Kurumu Başkanı Yusuf Halaçoğlu'ndan, 'Ermeni İddialarına Karşı Arşiv Belgeleri' adlı bir sunum dinledi. TBMM heyetini bekleyen diğer sorular ise Kıbrıs Rum Yönetimi'nin tanınması ve Türkiye'nin insan hakları karnesi ile demokratikleşme süreci olacak. 
     
</TEXT>
</DOC>
