<DOC>
<DOCNO> 327970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/guncel/gun02.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
1 milyon belgede 'soykırım' yok 
</HEADLINE>
<TEXT>


Başbakanlık Devlet Arşivleri Genel Müdürü Sarınay, 15 yılda 1 milyon belgenin incelendiğini söyledi 

ÖMER ERBİL İstanbul 

Başbakanlık Devlet Arşivleri Genel Müdürü Yusuf Sarınay, 15 yıl boyunca inceledikleri 1 milyon belgenin, Ermeni soykırım iddialarının doğru olmadığını ortaya çıkardığını söyledi. Sultanahmet'teki Osmanlı Arşivleri binasında basın toplantısı düzenleyen Sarınay, Batılıların ve Ermenilerin gerçeklerle yüzleşmek istemediği için Osmanlı arşiv belgelerini incelemekten çekindiklerini söyledi. Kulaktan duyma bilgilerle ve Ermeni diasporasının hayali hatıratlarıyla iddiaların ortaya atıldığını belirten Sarınay, şöyle dedi 
"Ermenilerle ilgili arşivlerimizde direkt ve endirekt olarak 12.5 milyon belge var. Bunun 1 milyonu direkt bu meseleyle ilgili. Yaklaşık 15 yıllık bir çalışma sonucu Sadaret, Hariciye, Dahiliye, Zaptiye evrakı incelendi. İddiaların aksine sevk ve iskan kararı, sivil Ermenilere karşı muhtemel isyanı engellemek ve Ermeni komitacıların Rus ordusuyla yapılan işbirliğini önlemek amacına yöneliktir." 
Rus ordusuyla işbirliği yapan 235 Ermeni komitacının tutuklandığını kaydeden Sarınay, "Bunlar çeşitli cezaevlerine gönderilmişlerdir. Hiçbiri ölüme mahk m edilmemiştir, sürgüne uğramamıştır. Fransa'da soykırımda öldüğü öne sürülen ve soykırım adına heykeli dikilen müzisyen Komidas tutuklanmış ve 14 gün Çankırı Cezaevi'nde kalmıştır. Sonra İstanbul'a gönderiliyor. Buradan kendi isteğiyle Paris'e gidiyor ve orada ölüyor" dedi. 

Arşiv belgeleri yenileniyor 

Devlet Arşivleri, kendini yeniliyor. Yıllardır bakımsızlıktan ve sistemsizlikten çürüyen, kurtlanan arşiv belgeleri, Belge Hastanesi'nde restore ediliyor. Devlet Arşivleri Genel Müdür Yardımcısı Mustafa Budak, 65 milyon evrak tasnif edildiğini, 40 milyona yakın evrakın da tasnif edilmek için beklediğini belirtiyor. Osmanlı arşivlerinin bugün pek çok ülke arasındaki ihtilafların çözümünde kullanıldığını da kaydeden Budak, "Katar ile Bahreyn arasında bir ada sorunu bizdeki belgelere bakılarak giderildi" diyor. 


</TEXT>
</DOC>
