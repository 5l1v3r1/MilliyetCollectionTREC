<DOC>
<DOCNO> 305297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/magazin/mag01.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sihir değdi, kaderi değişti 
</HEADLINE>
<TEXT>


Zor hayatı 'Sihirli Annem' dizisiyle masala dönen 4 yaşındaki Jenifer, ayda 800 YTL kazanıyor, teklif üstüne teklif alıyor... 

İLKNUR GÜLMEZ 

Henüz 4 yaşındaki Jenifer Melis Ugbomah, makus kaderini, Kanal D'nin reyting rekorları kıran dizisi 'Sihirli Annem'le alt etti. 
Dizide 'Toprak'ı oynayan Jenifer'ın, bölüm başına 200 YTL aldığını söyleyen anne Melis Ugbomah, 'sihirli' gelişmeleri şöyle anlattı "Kızımın 'Sihirli Annem'de oynayabileceğini düşünerek Kanal D'yi aradım. Yapımcılar Jenifer'i çok beğendi. Önce 1 yaşındaki oğlum Jordan bebek Toprak oldu. Sonra Toprak'ı sihirle büyütüp Jenifer'ın oynamasına karar verdiler. Jenifer 4 yaşında, çalışan ve parasını kazanan bir çocuk. Kazandığıyla kardeşinin ve kendisinin masraflarını karşılıyor. Ayrıca Jenifer adına açtığımız hesaba küçük de olsa geleceği için birikim yapıyoruz." 
Çevresinde gördüğü yoğun ilginin Jenifer'ı şımartmadığını vurgulayan anne Ugbomah, küçük kızının değişen hayatını da şöyle özetledi "Jenifer çok yaramaz, IQ'su yüksek bir çocuk. Yuvada öğretmeninin saçını çektiği için, 'Bir daha okula yollamayın istemiyoruz' dediler. Özel okullardan burs teklifleri geliyor. Yeni, 6 aylık bir reklam anlaşması yaptık. Jenifer Türkçe, İngilizce ve babasının dili Nijeryacayı çok güzel konuşuyor. Fransızca ve Almancayı da öğrenmesini istiyorum." 
Nijeryalı futbolcu Francis Ugbomah'la 17 yaşında evlendiğini ve ilk dönemlerde çok zorluk çektiklerini belirten 22 yaşındaki Melis Ugbomah, sözlerini, "Eşim Kıbrıs'ta sakatlık sonucu futbolu bıraktı. Kucakta çocuk ev bulamadık, ama şimdi renginin avantajını yaşıyoruz" diye bitirdi. 



</TEXT>
</DOC>
