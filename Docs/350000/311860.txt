<DOC>
<DOCNO> 311860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/guncel/agun.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'i VIP'te konuşturmadılar 
</HEADLINE>
<TEXT>


Ecevit'in, Atatürk Havalimanı VIP salonundaki basın odasını kullanmasına izin verilmedi. Mülki İdare Amiri'nden izin alınması gerektiği öne sürüldü 

SİNAN TOROS, ŞAKİR AYDIN İstanbul 

Eski başbakan ve eski DSP Genel Başkanı Bülent Ecevit'in, Adalet Bakanı Cemil Çiçek'in birçok kez hortumcuların da kullandığı yönünde şik yette bulunduğu Atatürk Havalimanı VIP salonundaki basın odasında açıklama yapmasına izin verilmedi. Ecevit, açıklamasını ayakta yaptı. 
Dün eşi Rahşan Ecevit'le birlikte İstanbul'a gelen Ecevit'e, gazeteciler koruması aracılığıyla soru sormak istediklerini iletti. VIP görevlileri, basın salonunun açılması için Mülki İdare Amiri'nden izin alınması gerektiğini öne sürdü. Ecevit'in Koruma Müdürü Recai Birgün de, "Bu ülkede başbakanlık yapmış bir kişi için de mi izin alınacak" diye tepki gösterdi. 

İzne gerek yok 
Atatürk Havalimanı Mülki İdare Amiri Vedat Müftüoğlu da, kendisine böyle bir talep gelmediğini, ancak eski ve yeni başbakanlar, başbakan yardımcıları, bakanlar ve parti genel başkanları için salonun her zaman açık olduğunu ifade etti. Müftüoğlu, sorunun görevlilerin talimatı yanlış anlamasından kaynaklandığını savundu. 
Sık sık protokolde yeri olmayan kişilerin kullanması nedeniyle gündeme gelen VIP salonu, şarkıcı Fatih Ürek'in de geçişi nedeniyle tepki toplamıştı. 8. Cumhurbaşkanı Turgut Özal'ın eşi Semra Özal'ın da kullandığı salon konusunda çok sayıda politikacı da düzenleme yapılmasını istemişti. Ecevit, Kerkük'te yaşananlarla ilgili soru üzerine siyasette zamanlamanın önemine dikkat çekerek son günlerde sert açıklamalarda bulunan Başbakan Erdoğan'ı eleştirdi. Ecevit, "Sayın Başbakan iş işten biraz geçtikten sonra Kerkük ve Kuzey Irak'la ilgili gereken konuşmaları yapmaya başladı. Bu siyaset kurallarına aykırıdır. Ne kadar iş işten geçmiş olsa da biz Kuzey Irak'ta Türkiye'nin çıkarlarını savunmak için elimizden geleni yapmalıyız" dedi. 


</TEXT>
</DOC>
