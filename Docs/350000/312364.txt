<DOC>
<DOCNO> 312364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/soneko27.html </URL>
<DATE> 2005/02/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Hisarcıklıoğlu Kriz, zihniyet devrimini gerçekleştirmemizi sağladı 
</HEADLINE>
<TEXT>

     Türkiye Odalar ve Borsalar Birliği Başkanı TOBB Rifat Hisarcıklıoğlu, 2001 krizinin, yıllardır ertelenen ''zihniyet devriminin'' gerçekleşmesine vesile olduğunu söyledi. 
     İzmir Vadeli İşlem ve Opsiyon Borsası'nın VOB açılış töreninde konuşan Hisarcıklıoğlu, VOB'da kamu ve özel sektörün bir araya gelerek, yeni bir ilke imza attığını belirtti. 
     Türkiye'de ekonominin büyümesini özel sektörün sağlaması gerektiği gerçeğinin kabul edildiğini, yapısal reformlarla da ekonominin kurumsal altyapısının inşaasına başlandığını belirten Hisarcıklıoğlu, şöyle dedi 
     ''Dün acaba Hazine bugünkü borçlanma ihalesinde başarılı olacak mı diye düşünüyorduk, şimdi ise büyüme sürecinin istihdama nasıl ve ne zaman yansıyacağını düşünüyoruz. Türkiye ekonomisi hızlı bir biçimde toparlandıysa, bunda toplum olarak hepimizin katlanmış olduğu fedakarlıkların payı var. Kat ettiğimiz mesafenin önemli olduğunu, bunu dünyada başaran ülke sayısının bile, bir elin parmaklarını geçmediğini hiç akıldan çıkarmayalım. Toparlanma sürecini tamamladık. Küresel yarışa kaldığımız yerden, ama daha geriye düşmüş bir şekilde yeniden katıldık.'' Büyüme sürecinin istihdam yaratan kalıcı bir büyümeye dönüştürmesi gerektiğini dile getiren Hisarcıklıoğlu, ''Bunu sağlamak için de, eksik kalan yapısal reformları tamamlayarak, Türkiye'yi kuralların işlediği, sağlıklı rekabet ortamının tesis edildiği bir ekonomiye dönüştürmeliyiz'' dedi. 
     
</TEXT>
</DOC>
