<DOC>
<DOCNO> 338124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko56.html </URL>
<DATE> 2005/04/29/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
IMF Başkanı Rato Hükümet programını uyguluyor, biz de destekliyoruz 
</HEADLINE>
<TEXT>

     Uluslararası Para Fonu IMF Başkanı Rodrigo de Rato, Türkiye hükümetinin kendi programını uygulamaya devam ettiğini, IMF'nin de bunu desteklediğini vurgularken, ''bu durum oldukça önemli ekonomik sonuçları beraberinde getirmiştir. Belki de son yüzyıldaki en önemli başarılar elde edilmiştir'' dedi. 
     IMF Başkanı Rato, Yatırım Danışma Konseyi toplantısının ardından düzenlenen basın toplantısında, toplantıya davetinden dolayı Başbakan Recep Tayyip Erdoğan'a teşekkür etti. 
     Oldukça verimli bir toplantı yaptıklarını belirten Rato, Türkiye'nin ekonomisi ve yabancı doğrudan yatırım beklentisine ilişkin konuları ele aldıklarını kaydetti. 
     ''Çok içten şekilde inanıyorum ki doğru politikalar uygulanmasıyla birlikte, görünüm Türkiye ekonomisi için oldukça olumludur ve olmaya devam edecektir'' diyen Rato, yabancı doğrudan yatırımların en büyük itici güçlerinden birinin ekonomik istikrar olduğuna işaret etti. 
     IMF Başkanı Rodrigo de Rato, ''Bir kez daha altını çizmek istiyorum ki Türkiye hükümeti kendi programını uygulamaya devam ediyor, biz de bunu destekliyoruz. Bu durum, oldukça önemli ekonomik sonuçları beraberinde getirmiştir. Belki de son yüzyıldaki en önemli başarılar elde edilmiştir'' dedi. 
     Son bir yıl içerisinde çok önemli gelişmeler kaydedildiğini, özellikle enflasyon oranlarının 35 yıllık tarihinin en düşük seviyesine, yüzde 8'lere düştüğünün görüldüğüne dikkati çeken Rato, hükümetin bu alanda hedeflerine geçen yıl çok önemli şekilde ulaştığını, GSYİH'nin yüzde 8'ine yakın bir faiz dışı fazla verildiğini anımsattı. 
     Özellikle borcun GSMH oranının da düşmekte olduğunu, makro ekonomik istikrarın devam ettiğini belirten Rato, hükümetin de reform sürecini devam ettirme kararını sürdürdüğünü kaydetti. 
     Avrupa Birliği katılım sürecindeki beklentilerin devam ettiğini, doğrudan yatırımın artacağına ilişkin beklentilerin de sürdüğünü belirten Rato, bu yılın ilk üç ayındaki rakamların bu yönde bir iyileşmeyi gösterdiğini vurguladı. 
     Rato, ''yabancı yatırımlarda büyük bir artış gözleniyor, özellikle bankacılık ve telekomünikasyon sektörlerinde bunu söyleyebiliriz. Hükümetin oldukça iddialı özelleştirme programı da, bu anlamda yabancı yatırımların ilgisini artırmayı sürdürecektir'' dedi. 
     
     "TÜRKİYE'NİN NİYET MEKTUBU'NUN 11 MAYIS'TA ELE ALINMASINI BEKLİYORUM" 

     Uluslararası Para Fonu IMF Başkanı Rodrigo de Rato, IMF İcra Direktörleri Kurulu'nun 11 Mayıs'ta Türkiye'nin Niyet Mektubu'nu ele almasını beklediğini bildirdi. 
     IMF Başkanı Rato, Yatırım Danışma Konseyi Toplantısı'nın ardından düzenlenen basın toplantısına ilişkin dağıtılan konuşma metninde, daha önce niyet mektubunun gönderildiğini hatırlatarak, Türkiye ile IMF arasındaki ilişkilerin yeni bir döneme girdiğini kaydetti. 
     
     "TÜRKİYE'NİN YATIRIM ORTAMINI İYİLEŞTİRMESİ GEREKİYOR" 

     Uluslararası Para Fonu IMF Başkanı Rodrigo de Rato, Türkiye'de yabancı yatırımlar açısından ekonomik istikrarın sürdürülmesi, yatırım ortamının iyileştirilmesi, ekonomik reform sürecine bağlı olunması ve bunların geriye döndürülemez olduğunun altının çizilmesinin büyük önem taşıdığını bildirdi. 
     IMF Başkanı Rato, Yatırım Danışma Konseyi toplantısının ardından düzenlenen basın toplantısında, toplantıda da gündeme gelen 3 önemli konudan bahsetmek istediğini söyledi. 
     Öncelikle ekonomik istikrarın sürdürülmesinin çok çok önemli olduğunu ifade eden Rato, "Hükümetin bu anlamda mevcut çabalarını sürdürmesi, faiz dışı fazlayı yüzde 6.5 düzeyinde koruması -ki bu oran hükümet tarafından belirlenmişti- çok çok önemli olacaktır" dedi. 
     Yine aynı şekilde son 3 yılda olduğu gibi doğru para politikalarının başarılı bir şekilde uygulanmasının çok önemli olacağını ifade eden Rato, konuşmasını şöyle sürdürdü 
     "Bütün bu gelişmeler Türkiye'ye daha düşük enflasyonun olduğu, daha düşük reel faizlerin olduğu bir ortam yaratacaktır ve bu durum da büyüme kapasitesini artıracaktır. 
     Bir başka önemli konu da ben çok içten bir şekilde inanıyorum ki Yatırım Danışma Konseyi Toplantısı'nda da gündeme getirdim, Türkiye'nin yatırım ortamını iyileştirmesi gerekiyor. 
     Son üç yıldaki makro ekonomik dönüşümün mikro ekonomik düzeyde de ele alınması ve yatırımcıların bu anlamda Türkiye'de faaliyetlerine devam etmesi önemli olacaktır ve nihai olarak da Türkiye'nin ekonomik reform sürecine bağlı kalması ve bunların geriye döndürülemez olduğunun altını çizmesi olacaktır. Bu anlamda hepimiz sanıyorum cesaretlendik." Rato, özellikle bankacılık ve sosyal güvenlik yasalarındaki başarıların ortada bulunduğunu dile getirerek, "Yine AB katılım sürecindeki reformlar ve bunların uygulanması süreci ve hükümetin gündemindeki bütün bu konular, reform sürecini geriye dönülemez bir hale getirecektir. Eminim ki bütün bu adımlar atılacaktır. Bütün bu gelişmeler de yabancı yatırımcıların Türkiye ekonomisine olan ilgisini artıracaktır ve önümüzdeki yıllar oldukça iyi olabilir Türkiye'deki vatandaşlar için" diye konuştu. 
     
     "İSTİHDAMIN ARTIRILMASINDA MAKRO EKONOMİNİN YANINDA, MİKRO GERÇEKLER DE ÖNEMLİ" 

     Uluslararası Para Fonu IMF Başkanı Rodrigo de Rato, istihdamın artırılmasında makro ekonominin yanında, "faizin düşürülmesi, daha fazla eğitime ve sağlığa kaynak ayrılması" gibi mikro gerçeklerin de önemli olduğunu bildirdi. 
     Rato, İstanbul'da ikincisi yapılan Yatırım Danışma Konseyi toplantısının ardından düzenlenen basın toplantısında, istihdam ve işsizlik konusundaki bir soruya verdiği yanıtta, Türkiye'de istihdamın artırılması için, sokaktaki insanı da dikkate alan mikro gerçeklerin dikkate alınması gereğine işaret etti. 
     Türkiye'nin geleceğe yönelik büyümesinin çok sağlam olduğunu, bu büyümenin iş ve istihdam yaratabileceğini belirten Rato, makro ekonomideki gelişmenin yanı sıra mikro ekonomideki gelişmenin de istihdam üzerinde etkili olacağını vurguladı. 
     Türkiye'nin 2001 krizinden önemli bir çıkış yaptığını anımsatan Rato, kriz sonrasında oluşan atıl kapasitenin kullanıma başlanmasıyla birlikte ekonomik büyümenin arttığını, istihdamın da artması için makro ekonomik istikrarın gerekli olduğunun altını çizdi. 
     Rato, vergi idaresi reformunun vetosunun IMF İcra Direktörleri Kurulu toplantısını nasıl etkileyeceğine ilişkin bir soruya karşılık, her ülkede olduğu gibi Türkiye'de parlamentonun kendi kuralları ve işleyişi olduğunu, buna karışamayacaklarını söyledi. 
     IMF Başkanı Rodrigo de Rato, teşvik sistemine ilişkin bir soruya karşılık, herkese faydalı olacak teşvik sisteminin, herkesin ve her sektörün eşit koşullarda çalıştırılması olduğunu kaydetti. 
     Belirli bir bölümü ya da sektörü desteklemenin sağlıklı olmadığı görüşünü dile getiren Rato, herkese eşit koşulda fırsat tanınmasının gerçek anlamda teşvik edici olduğunu vurguladı. 
     
     "KAMU BORCU DÜZEYİ MUTLAKA DÜŞÜRÜLMELİ" 

     Hükümete, vergi tabanının genişletilmesini önerdiklerini kaydeden Rato, faiz dışı fazlaya ilişkin soru üzerine, Türkiye'nin kamu borcu düzeyini mutlaka düşürmesi gerektiğini vurguladı. 
     Rato böylece, dış şoklara karşı kırılganlığın azalacağını, ayrıca faiz ve vergilerin de makul düzeylere gerileyeceğini, bütün bunların sonucu olarak borca gitmeyen kamu kaynaklarının eğitim, sağlık ve buna benzer sosyal sektörlere ve istihdam yaratıcı alanlara kaydırılabileceğini ifade etti. 
     Rodrigo de Rato, kamu yatırımlarının borçlanılarak gerçekleştirilmesinin kısa vadede olumlu gibi görünse de, orta ve uzun vadede genel etkisinin olumsuz olacağını kaydetti. 
     
</TEXT>
</DOC>
