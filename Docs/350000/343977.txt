<DOC>
<DOCNO> 343977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/soneko10.html </URL>
<DATE> 2005/05/19/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Anadolu Isuzu, Avrupa pazarına yerleşti... 
</HEADLINE>
<TEXT>

     Anadolu Isuzu Genel Müdürü Kamil Eser, otobüs ve küçük otobüs ihracatına odaklandıkları Avrupa’da 2004 sonu itibariyle, öngördükleri bütün ülkelerde teşkilatlandıklarını belirterek, "Bu yıl 1-2 ülke daha eklenebilir, bunlardan bir tanesi Fransa" dedi. 
     Eser, Türk otomotiv sektörünün bir yapı değişikliği içinde olduğunu belirterek, bu değişimin de ihracattan kaynaklandığını söyledi. 
     Türkiye’nin artık bölge ve özellikle AB için üretim üssü haline geldiğini dile getiren Eser, geçen yıl Türkiye’den yarım milyonun üstünde araç ihraç edildiğini, bundan sonraki aşamalarda da bu büyümenin devam edeceğini düşündüklerini kaydetti. 
     Bir sonraki aşamanın ise "stratejik üs olma" şeklinde olacağını ifade eden Eser, "Türkiye sadece işin üretim yönünde değil, dizayn dahil olmak üzere diğer fonksiyonları da içine alan merkez olma durumuna gelebilir" dedi. 
     Eser, Anadolu Isuzu’nun da otomotiv sektöründe yaşanan bu dönüşümle birlikte yaklaşık 2 yıl önce AB’ye dönük ürünler geliştirmeye başladığını anlattı. 
     Anadolu Isuzu’nun önceki yıllarda ihracatını daha çok Ortadoğu ve Kuzey Afrika’ya yaptığını belirten Eser, "Değişimle birlikte bir taraftan AB’nin isteklerine uygun araçlar geliştirirken, o ülkelerde teşkilatlandık, distribütörlükler oluşturduk. Yaklaşık 1.5 yıl önce de Avrupa’ya ihracata başladık. Geçen yıl itibariyle ilk defa 50 milyon dolar civarında ihracat gerçekleştirdik" dedi. 
     İhracatlarının önemli bir kısmını da AB ülkelerine yaptıklarını belirten Eser, şöyle devam etti 
     "Bundan sonraki zamanlarda ağırlık olarak Avrupa’ya ihracata devam edeceğiz. Bizim ihracat ürünümüz otobüs ve küçük otobüslerdir. 
     Katma değeri de son derece yüksek ürünlerdir. Dolayısıyla ihracat meblağının ötesinde bu da dikkate alınması gereken bir konudur. Biz geçen yıl sonu itibariyle Avrupa’da öngördüğümüz bütün ülkelerde teşkilatlandık. Anadolu Isuzu’nun Macaristan, Polonya, Yunanistan gibi 18 ülkede bayisi bulunuyor. Bu yıl 1-2 ülke daha eklenebilir, 
     bunlardan bir tanesi Fransa. Amacımız bu teşkilatları güçlendirmektir. 
     Yayıldığımız ülkelerdeki gücümüzü artırmaktır." Anadolu Isuzu’nun geçen yıl yaklaşık 240 milyon dolar ciroya ulaştığını, bu yılki hedeflerinin ise 275 milyon dolar olduğunu belirten Eser, ihracat hedeflerinin ise 55 milyon dolar olarak belirlendiğini bildirdi. 
     Türkiye’de otomotiv sektörünün ihracatla büyüdüğünün altını çizen Eser, şunları kaydetti 
     "Yani ihracatı bu faaliyetin dışında tutarsanız aslında hiç de cazip bir tablo ortada yok. Geçen yıl Türkiye’de 800 binin üzerinde araç üretildi. Bunun yaklaşık 300 bini iç pazara gitti, 500 bini ise ihracata... Bu durumu sürdürebilmek için mevcut şartların muhafaza edilmesi ve daha da iyileştirilmesi gerekir. Güçlü bir iç satış desteği olmayan ihracat sürdürülebilir olamaz. Çünkü karlılıklar ve marjlar belli ekonomik ölçekleri sağlayarak yakalanabiliyor. O bakımdan ihracatın devamlılığında iç pazarın da önemli bir payı olduğunu unutmamak lazım." 
     
     ŞİRKETİN 2004 FAALİYETLERİ 
     Anadolu Isuzu’nun 2004 faaliyet raporuna göre, geçen yılki üretim yüzde 51 artışla 6 bin 11 adet olarak gerçekleşti ve kapasite kullanım oranı yükseldi. 
     Şirket, 2004’de 963 adedi ithal olmak üzere yurt içi ve yurt dışında toplam 6 bin 585 adet araç satışı gerçekleştirdi. Satışlar yüzde 59 oranında arttı. 2002 ve 2003 yıllarında yaklaşık 22 milyon dolar olan şirketin ihracatı geçen yıl 50 milyon dolara yaklaştı. 
     Yüzde 15 oranındaki hissesi halka açık bulunan Anadolu Isuzu’nun diğer ortakları arasında Yazıcılar Holding, Özilhan Sınai Yatırımlar, Isuzu Motors Ltd., Itochu Corporation yer alıyor. 
     
</TEXT>
</DOC>
