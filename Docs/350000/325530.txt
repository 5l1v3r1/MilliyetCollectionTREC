<DOC>
<DOCNO> 325530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko14.html </URL>
<DATE> 2005/03/21/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İthal otomobillerin payı artıyor... 
</HEADLINE>
<TEXT>

     Geçtiğimiz yılın ilk iki ayında yüzde 65 olan ithal otomobillerin pazar payı bu yılın aynı döneminde yüzde 70'e ulaştı. 
     İthal otomobil satışlarında Ford 3 bin 332 otomobille ilk sırada yer aldı. Ford'u 2 bin 898 adet araçla Opel, bin 934 araçla Hyundai izledi. 
     Türkiye otomobil pazarı artan vergiler ve talebin doyma noktasına ulaşmasıyla geçen yıla göre önemli ölçüde daralırken, ithal otomobillerin toplam pazardaki payı artıyor. 
     Otomotiv Sanayii Derneği'nin OSD verilerine göre, ocak-şubat döneminde iç piyasada satılan toplam 32 bin 607 otomobilin 22 bin 746'sını ithal otomobiller oluşturdu. 2004 yılının ilk iki ayında pazarda toplam 49 bin 320 otomobil satılmış, bunların 32 bin 224'ünü ithal otomobiller oluşturmuştu. 
     
     İlk sırada Ford 

     İthal otomobil satışlarında Ford ilk sırada yer aldı. Söz konusu dönemde 3 bin 332 Ford markalı ithal otomobil satıldı. Ford'un satışları geçen yıla göre yüzde 23.2 azaldı. 
     Opel 2 bin 898 ithal otomobille ikinci, Hyundai ise 1934 otomobille üçüncü sırada yer aldı. Opel'in satışları yüzde 54.9 gerilerken, Hyundai'nin satışları yüzde 58.4 arttı. 
     Volkswagen'in satışları yüzde .4 azalarak bin 737'ye, Peugeot'un satışları yüzde 64.7 azalarak bin 274'e, Toyota'nın satışları yüzde 0.6 azalarak bin 175'e, Renault'un satışları ise yüzde 40.3 azalarak bin 164'e indi. 
     Daha sonra 947 ithal otomobille Honda, 885'le Kia, 826'yla Citroen geldi. Honda ve Citroen'in satışları azalırken, Kia'nın satışları yüzde 124'lük hızlı bir artış kaydetti. 

     
</TEXT>
</DOC>
