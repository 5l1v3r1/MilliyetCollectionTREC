<DOC>
<DOCNO> 345238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/spor/spo02.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı'yı ağlattı 
</HEADLINE>
<TEXT>


Teknik Direktör Daum'un maç sonrası şampiyonluğu Mehmet Sabancı'ya ithaf etmesi eşi Zeynep Sabancı'yı bir hayli duygulandırdı. Fenerbahçe yöneticisi, "Bu kolay kolay unutulmayacak bir jestti" ifadesini kullandı 

SONGÜL HATISARU 


Fenerbahçe'de ikinci zaferine imza atan Teknik Direktör Christoph Daum'un şampiyonluğu koyu bir Beşiktaş tutkunu olan merhum Mehmet Sabancı'ya ithaf etmesi, Sabancı'nın eşi Zeynep Sabancı'yı çok duygulandırdı. 
Eşini kaybetmesinin ardından aktif bir şekilde çalışamasa da h l Fenerbahçe asbaşkanlık görevini sürdüren Sabancı, "Daum'un şampiyonluğu Mehmet'e hediye ettiğini duyunca ağladım. Daum, bu jestiyle eşimin dostluğuna vefasını kolay kolay unutulmayacak bir şekilde gösterdi" dedi. 
Fenerbahçe'nin galibiyetini kutlamak için telefonla görüştüğümüz Zeynep Sabancı, Mehmet Sabancı ile Daum'un Beşiktaş Teknik Direktörü olduğu günlerden kalma bir dostlukları olduğunu söyledi. Zeynep Sabancı, "Mehmet Sabancı hayattayken her fırsatta Daum'un çok disiplinli bir spor adamı olduğunu söylerdi" dedi. 
Zeynep Sabancı, Fenerbahçe'nin ezeli rakibi Galatasaray ile oynadığı maçı evindeki televizyondan izledi. Çocukları Burak ve Faruk ise Sabancı Ailesi'nin bazı üyeleriyle birlikte maç için Fenerbahçe Stadı'na gitti. 

'Daum, Türk kalıyor' 

Alman basını, Fenerbahçe'nin şampiyonluğuna geniş yer ayırdı. Die Welt gazetesi, "Daum'un kulübü unvanını başarılı şekilde savundu" başlığıyla verdiği haberde, Fenerbahçe'nin Galatasaray'ı 1 - 0 yenerek şampiyonluğunu ilan etmesinden sonra Teknik Direktör Christoph Daum'un sözleşmesinin konuşulduğunu yazdı. 
Berliner Morgenpost gazetesi, "Fenerbahçe, Daum ile yeniden şampiyon oldu" başlığını atarken, Daum'un başarısıyla birlikte Fenerbahçe'de sözleşmesinin uzatılması olasılığının da arttığını belirtti. Bild gazetesi, "1-0 Daum Türk şampiyonu oldu" manşetiyle duyurduğu haberinde Daum'un kesin olarak Fenerbahçe'de kalacağını belirterek, Fenerbahçe Başkanı Aziz Yıldırım'ın, "Herkesin bilmesi için söylüyorum. Daum hiç bir yere gitmeyecek. Bizim antrenörümüz olarak kalacak. Biz onunla birlikte daha çok mutluluk dansları yapacağız ve şampiyonluklar kutlayacağız" sözlerine yer verdi. Bild'in internet sitesinde ise "Daum, Türk kalıyor" başlığı kullanıldı. 

100 kişi gözaltına alındı 

İstanbul Valisi Muammer Güler, Fenerbahçe ile Galatasaray arasında oynanan karşılaşmayla ilgili olarak olaylara karışan 100 kişinin göz altına alındığını açıkladı. Vali Güler, "Bunların 76'sı stada biletsiz girmek için güvenlik güçlerine direnç gösteren gruplardır, 18'i ise karaborsa bilet satmak isteyenlerdir. Bir kısmı kavga çıkaranlarla ilgilidir, bir kısmı da ev sahibi taraftarının kavgaya karışanlarıdır. Bunlarla ilgili olarak sahte bilet olayları da vardır" diye konuştu. Bu kişilerden 24'ünün savcının talimatıyla mahkemeye çıkacağı belirtildi. 

'Çarşamba görüşelim' 

Eski futbolculardan ve kongre üyesi Şevki Şenlen'in cenaze törenine katılan Başkan Aziz Yıldırım, burada kaleci Rüştü ile bir süre sohbet etti. Tecrübeli kaleciye ne zaman İspanya'ya döneceğini soran Yıldırım, "Milli maçtan sonra" yanıtı alınca, "O zaman Şampiyonlar Ligi finali öncesi görüşelim" dedi. Rüştü'nün bonservisini almaya çalışacak olan yönetim aksi halde kendisini kiralama yöntemine gidecek. 

Konyaspor maçı cuma günü 

Sarı - Lacivertli yönetim, Konyaspor maçının cuma günü İstanbul'da oynanması için Futbol Federasyonu'na başvurdu. Yabancı oyuncuların ülkelerine gidecek olması nedeniyle böyle bir teklif götüren Fenerbahçe'nin cuma isteği kabul görürken, federasyon maçın Konya'da oynanacağını açıkladı. Sarı-Lacivertliler cuma günü tam kadro halinde Konya'ya gidecekler. 


</TEXT>
</DOC>
