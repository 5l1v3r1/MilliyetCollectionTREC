<DOC>
<DOCNO> 317218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/soneko22.html </URL>
<DATE> 2005/02/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
AB'ye uyum kapsamında hamsiye kota geliyor... 
</HEADLINE>
<TEXT>

     Tarım ve Köyişleri Bakanlığı, AB'ye uyum amacıyla çıkaracağı yeni Su Ürünleri Çerçeve Kanunu ile neslinin korunması için Türkiye'de avlanan balıkların yarısından fazlasını oluşturan, hamsi de dahil olmak üzere 10 balık için avlanma kotası koyabilecek. 
     Bu yıl Ocak ayında başlatılan su ürünleri sektörünün AB'ye uyumu projesi kapsamında, su ürünleri mevzuatı da yenilenecek. Bu amaçla hazırlanan yeni su ürünleri çerçeve kanunu taslağı, sektörün görüşüne açılma aşamasına geldi. 
     Kanun taslağıyla, balık neslinin korunması için en çok avlanan 10 balık türüne kota konması öngörülürken, sektörü kayıt altına almak için avlanan balıkların karaya çıkış noktaları da sınırlandırılacak. 
     Yeni düzenlemelerle AB'ye üyelik sonrasında, ''karşılıklılık'' esasına göre, AB balıkçılık gemilerine Türkiye açık denizlerinde avlanma olanağı getirilecek. 
     -HAMSİYE KOTA Edinilen bilgiye göre, toplam tutarı 6.6 milyon avro olan ve AB'den sağlanan 6.2 milyon avroluk destek ile bu yıl Ocak ayında başlanan su ürünleri sektörünün AB'ye uyumu projesinin ilk aşamasında, mevzuat uyumu öngörülüyor. 
     Bu kapsamda, Su Ürünleri Kanunu AB mevzuatına uygun olarak yenilenecek ve bunun uygulanmasına ilişkin 8 yönetmelik çıkarılacak. 
     Öncelikle, bakanlık teşkilat kanununda yapılacak değişiklik ile halen bakanlıkta 4 genel müdürlükte bulunan su ürünleri ile ilgili birimler birleştirilerek, Su Ürünleri Genel Müdürlüğü kurulacak. Sektör stratejisi ve planı oluşturulacak. 
     Bu yıl Haziran ayına kadar TBMM'ye sunulması planlanan Su Ürünleri Çerçeve Kanunu taslağında ise balık neslinin korunması ve sürdürülebilir balık avcılığının sağlanması için hamsi, istavrit, sardalya, palamut, orkinos, lüfer, çinekopun da aralarında bulunduğu 10 balık türü için kota uygulanması öngörülüyor. Kota uygulanacak diğer balık türleri bakanlık tarafından belirlenecek. 
     Kota miktarları, öncelikle yapılacak balık potansiyeli araştırmaları ve ayrıca kurulacak yeni kayıt sistemi verileri dikkate alınarak belirlenecek. 
     Mevcut istatistiklere göre Türkiye'de yılda ortalama 600 bin ton balık üretimi görülürken, bunun büyük bölümünü hamsi avı oluşturuyor. Ancak, avlanan ve satılan balık miktarı konusunda sağlıklı kayıt miktarı olmadığı ve sektörde kayıtdışılık fazla olduğu için, söz konusu üretim rakamlarında hata payının yüksek olduğuna işaret ediliyor. 
     Bu arada halen Türkiye'de uygulanan, avlanma dönemlerini ve avlanma alanlarını belirleyen, bakanlık tarafından çıkarılan su ürünleri sirkülerlerinin, AB uzmanları tarafından, ''balık neslinin korunması açısından AB mevzuatından bile ilerde'' bulunduğu belirtildi. 
     
     KAYITDIŞILIK ÖNLENECEK 
     Kanun ile su ürünleri sektöründe kayıtdışılığın önlenmesi için avlanan ürünlerin karaya çıkış noktalarına da sınır getirilecek. 
     Trol ve gırgır avlanan balıklar, ilk aşamada 23 ilde belirlenen 30 karaya çıkış noktasında karaya çıkarılacak. Bu amaçla, AB ile yürütülen proje kapsamında Adana, Artvin, Balıkesir, Bursa, Çanakkale, Giresun, Hatay, İstanbul, İzmir, Kastamonu, Kırklareli, Kocaeli, Mersin, Muğla, Ordu, Rize, Sakarya, Samsun, Sinop, Tekirdağ, Trabzon, Yalova, Zonguldak'ta 30 noktada kontrol merkezi kurulacak. 
     Trol ve gırgırla avlanan ve sayısı 1925 olan, halen Türkiye balık üretiminin yüzde 80'den fazlasını gerçekleştiren gemiler, avladıkları balıkları sadece buralardan karaya çıkaracak. AB desteği ile kurulacak bu merkezlerde 200 su ürünleri mühendisi kontrolör olarak çalışacak. Avlanan balık miktarı kayda geçirilecek, düzenlenecek belgeler ile balıklar pazarlama yerlerine gönderilecek. Belgesi olmayan balıklar, pazarlanamayacak. 
     Kayıtlar, kurulacak bilgi işlem merkezi ile merkeze aktarılacak. Bu merkez, AB merkezi bilgi sistemi ile entegre çalışacak, kayıt rakamları AB'den de izlenebilecek. 
     Böylece kontrol dışı, kaçak avlanma ve kayıtdışı satış önlenecek. Günlük avlanma miktarı 50 kg'nin altında olan tekneler için karaya çıkış açısından bir sınır getirilmeyecek. Bu tür küçük teknelerin sayısının 20 bin civarında olduğu belirtildi. 
     Türkiye'de halen 22 bin balıkçı teknesinin ve 72 bin balıkçının ruhsatının bulunduğu, teknelerin 3 bin 325'inin iç sularda avlandığı,1925 teknenin endüstriyel anlamda avlanma yaptığı kaydedildi. 
     Proje kapsamında balıkçı gemisi sicil ve bilgi sistemi de yenilenecek, büyük gemilerin uzaktan algılama yöntemi ile izlenmesine yönelik sistem kurulacak. Sektörde kayıtdışılığın önlenmesi ile arz-talep dengesinin daha iyi kurulacağı, tüketicinin daha uygun fiyatlarla daha sağlıklı ve kaliteli balık tüketiminin sağlanacağı, ayrıca balıkçılar açısından gerektiğinde fiyatlara müdahale mekanizmasının işletileceği ifade edildi. 
     Yetkililer, 2006 yılında tamamlanacak proje sonucunda, su ürünlerinin, tazelik, büyüklük ve kalite standartlarının AB kriterlerine uygun hale geleceğini vurguladılar. 
     
     AVLANMADA KARŞILIKLILIK ESASI 
     Su ürünleri kanun taslağı ile yabancı teknelerin Türk sularında avcılıklarına da düzenleme getirilecek. Halen 12 mil olan Türk karasularında yabancı gemiler avlanamıyor. Yasa uyarınca, AB'ye üyelik sonrasında da 12 mil sınırları içinde yabancı tekneler avlanamayacak. Ancak 12 mil dışındaki açık denizlerde, karşılıklılık esasına göre, AB üyesi ülkelerin balıkçı tekneleri avcılık yapabilecek. Aynı şekilde, Türk balıkçı tekneleri de AB üyesi ülkelerin kara suları dışındaki açık alanlarda, karşılıklılık esasları çerçevesinde avcılık yapabilecek. 
     Dünyada ortalama 15 kg, AB'de 22 kg olan kişi başına yıllık balık tüketimi, Türkiye'de 8 kg'ye kadar iniyor. 
     
</TEXT>
</DOC>
