<DOC>
<DOCNO> 327907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sontur22.html </URL>
<DATE> 2005/03/28/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
"Rimi Rimi Ley" şarkısı için yürütmeyi durdurma istemi... 
</HEADLINE>
<TEXT>

     TRT Genel Müdürlüğü'nce düzenlenen Eurovision Şarkı Yarışması Türkiye Finali'nde birinci olan ''Rimi Rimi Ley'' isimli şarkının ''şartnamede aranan özellikleri taşımadığı'' iddiasıyla, yürütmenin durdurulması istemiyle Ankara İdare Mahkemesi'ne başvurdu. 
     Finalde yarışan 7 eserden biri olan ''Sen Benim Aşkımsın'' isimli şarkının söz yazarı ve bestecisi Ümran Akdokur, Ankara İdare Mahkemesi'ne yaptığı başvuruda yürütmenin durdurulmasını istedi. 
     Marmarisli Besteci Akdokur, 21 Mayıs 2005 tarihinde Ukrayna'nın Kiev kentinde yapılacak Eurovision Şarkı Yarışması'nda Türkiye'yi temsil edecek olan Besteci Erdinç Tunç'un ''Rimi Rimi Ley'' isimli şarkısının, TRT Genel Müdürlüğü'nce belirlenen şartname kurallarına uygun olmadığını gerekçe göstererek yarışmanın iptali ve yürütmenin durdurulması talebinde bulundu. 
     Ümran Akdokur, avukatı aracılığı ile Ankara İdare Mahkemesi Başkanlığı'na yaptığı başvuruda şarkının, şartnamede yer alan ''Eserin özgün olması, aha önce hiç yayınlanmamış ve ticari amaçla kullanılmamış olması'' şartlarını taşımadığını ileri sürdü. 
     Başvuruda ayrıca şarkının söz yazarı Göksan Arman'ın TRT Büyük Orkestrası'nda çalışmasının da şartnameye uymadığı iddia edildi. 
     Akdokur, gazetecilere yaptığı açıklamada şöyle dedi 
     ''Rimi Rimi Ley, 7 eser arasında favori olan bir şarkı değildi. Türk halkı için sevilen ve beğenilen bir şarkı olmadı. Benimsenmeyen bir şarkıyı nasıl Türkiye adına bir yarışmaya gönderebiliyorlar Bizim şarkılarımız bu eser yüzünden kötü şarkı damgası yedi biz buna üzülüyoruz. Dava açmamın da nedeni, o şarkının Türkiye'yi temsil edecek şarkı olarak göremememdir.'' Eurovision elemelerine Marmaris'ten katılan Ümran Akdokur, ''Sen Benim Aşkımsın'' isimli eseri ile 136 eser arasından ilk 7'ye girmeye hak kazanmıştı. Marmaris Vergi Dairesi Müdürlüğü'nden emekli Akdokur, ikramiyesini yarışma için harcadığını belirtmişti. 
     
</TEXT>
</DOC>
