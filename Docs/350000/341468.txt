<DOC>
<DOCNO> 341468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun14.html </URL>
<DATE> 2005/05/11/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İngiltere-Irak uçak seferleri yakında başlıyor... 
</HEADLINE>
<TEXT>

     İngiltere’de yaşayan Irak kökenli bir girişimci, İngiltere ile Irak arasında yolcu uçağı seferleri başlatmak üzere harekete geçti. 
     Daily Telegraph gazetesinin haberine göre, Air Scotland ve Greece Airways havayollarının sahibi Diya El Ani, haftada iki kez Bağdat ve bir kez Erbil’e uçuş başlatmak için gerekli iznin verilmesi amacıyla İngiliz Ulaştırma Bakanlığı’na başvurdu. 
     Bilet fiyatlarının gidiş-dönüş 500 sterlin 730 avro olacağını belirten el Ani, Irak’a uçak seferlerinin başlamasının birçok Iraklıyı memnun edeceğini, çünkü İngiltere’nin Iraklılar için çok gözde bir tatil yeri olduğunu söyledi. 
     23 yıl önce İngiltere’ye yerleşen ve bir İskoç ile evlenen El Ani, 
     uçak seferlerinin, özellikle Irak’ın yeniden inşası ile ilgilenenlerin yanı sıra turistler tarafından ilgi görmesini beklediklerini kaydetti. Irak’a yönelik uçak seferlerinin Londra yakınlarındaki Stanstead ile İskoçya’daki Glasgow havaalanlarından yapılacağı, bu ülkede güvenlik ve istikrarın sağlanmaya başlamasıyla sigorta masraflarının azalacağı ve bilet fiyatlarının 300 sterline kadar düşeceği belirtiliyor. 
     
</TEXT>
</DOC>
