<DOC>
<DOCNO> 319216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun32.html </URL>
<DATE> 2005/02/28/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Yeni iddia... ABD, sözde Ermeni soykırımını 'tarihi gerçek' görüyor 
</HEADLINE>
<TEXT>

     ABD Ermeni Ulusal Komitesi ANCA , ABD'nin Erivan büyükelçisi John Marshall Evans'ın, sözde Ermeni soykırımı iddialarına destek veren bir söylemi benimsediğini savunurken, Amerikan yönetiminde ''Ermeni soykırımına'' karşı yeni bir anlayış oluştuğunu iddia etti. 
     ANCA yetkilileri, bu hafta Amerikalı büyükelçi Evans ile Washington'da biraraya geldiklerini ve ABD'nin ''Ermeni soykırımını'' tanıması ve anması meselesi üzerinde konuştuklarını kaydetti. 
     ANCA'nın internet sitesinde yer alan açıklamaya göre ANCA Başkanı Aram Hamparian, ''Büyükelçi ile görüş alışverişinde bulunma şansını memnuniyetle karşıladık. ABD çapında yaptığı konuşmalarda Ermeni soykırımına ilişkin açık sözlülüğünü takdir ediyoruz. Bunu, Türkiye'de Amerika'ya karşı oluşan son tutum çerçevesinde, Amerikan yönetimi ve halkı içinde yeni bir farkında olma düzeyi şeklinde not ediyoruz'' dedi. 
     Ancak Amerikalı büyükelçi Evans'ın bu konuda tam olarak ne söylediğine, ANCA'nın internet sitesinde yer verilmediği görüldü. ANCA sayfasında büyükelçi Evans'ın, Ermeni asıllı Amerikalıların yaşadığı Boston, New York, New Jersey, San Francisco, Los Angeles, Fresno ve başkent Washington'da iki hafta süren bir tura çıkarak Ermeni toplumuyla temaslarda bulunduğu ve bu konuşmalarda sözde soykırımdan, ''tarihi bir gerçek'' olarak bahsettiği belirtildi. 
     ANCA liderlerinden Ken Hachikian, ''Ermeni soykırımının 90'ıncı yıldönümünde ABD Başkanı George Bush yönetimini, Türkiye'nin soykırımı reddettiği utanç kampanyasını kıracak kararlı bir adım atmaya davet ediyoruz. Amerikan hükümetinin, hem Beyaz Saray hem de ABD kongresi olarak, hem ülkemizin gerçek ve adalete karşı ahlaki yükümlülükleri ve hem de bölgedeki yeni realiteler ışığında, Ermeni soykırımı meselesine taze ve olumlu bir yaklaşımı benimsemesinin zamanı geldi'' ifadesini kullandı. 
     
</TEXT>
</DOC>
