<DOC>
<DOCNO> 319413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonyas07.html </URL>
<DATE> 2005/02/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Dünyada estetik operasyonu yaşlılar, Türkiye'de gençler tercih ediyor 
</HEADLINE>
<TEXT>

     Dünya genelinde estetik operasyonlara en çok ilgi duyan yaş grubu 50 ve üstüyken, bu durumun, Türkiye'de tam tersi olduğu bildirildi. 
     Bursa'da faaliyet gösteren bir estetik cerrahi kliniğinin sahibi Opt. Dr. Bülent Cihantimur, AA muhabirine yaptığı açıklamada, insanların estetik operasyonlara olan ilgilerinin giderek arttığını söyledi. 
     Türkiye'de 20-30 yaş arasındaki gençlerin en çok tercih ettiği estetik operasyonların burun estetiği olduğunu belirten Cihantimur, 10-18 yaş arasında ''kepçe kulak'' düzeltme, 30-40 yaş arasında yağ aldırma, karın gerdirme, 40-50 yaş arasında da göğüs operasyonlarının en çok tercih edilen operasyonlar olduğunu anlattı. 
     Dr. Cihantimur, Türkiye'de kadın ve erkeklerin oran olarak birbirlerine en yakın oldukları operasyonların burun estetikleri olduğunu ve erkeklerin en çok burun estetiği yaptırdıklarını belirterek, bunun arkasından saç ektirme ve yağ aldırma operasyonlarının geldiğini söyledi. 
     Erkeklerin estetik operasyonlara olan ilgilerinin giderek arttığını ifade eden Cihantimur, ''Artık insanlar 80-90 yaşlarına kadar yaşayabiliyorlar. Bu nedenle de kendilerini her zaman genç hissetmek istiyorlar. Estetik operasyonlar da bunu sağlayabiliyor'' görüşünü dile getirdi. 
     
     ''ESTETİĞE, İLERİ YAŞLARDA AYIP DİYE BAKILIYOR'' 
     Bülent Cihantimur, Türkiye'de, doğum yapmış 30-40 yaşlarındaki kadınların ''yaşlı muamelesi'' gördüğünü de belirterek, şunları söyledi 
     ''Oysa gelinen seviyede bu yaşlar, yaşamın başı konumunda. Estetik operasyonlar, insanların yaşam kalitelerini artırmak için uygulanan bir yöntemdir. Türkiye'de yüz estetiğine başvuranlar, genellikle 20-50 yaş arasında. Bu durum dünyada tam tersine. Dünyada yüz estetiğine en çok ilgi duyan yaş grubu, 50'nin üstü. Türkiye'de, bu yaşın üstünde estetik yaptıran yok denecek kadar az. Yüz estetiği de aslında 50 yaşından sonra yapılmalıdır. 
     Bizim ülkemizde insanlar Bu yaştan sonra benim neyime gerek diyor ya da toplum baskısıyla bunu demeye mecbur bırakılıyor. Çünkü estetiğe, özellikle o yaşlarda ayıp diye bakılıyor. Estetik, yurtdışında doğal olarak algılanıyor. Doğada her şey, ağaç bile bakıma muhtaç. Doğal olarak insanlar da bakıma muhtaç. 
     
</TEXT>
</DOC>
