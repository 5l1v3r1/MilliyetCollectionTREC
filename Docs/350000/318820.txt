<DOC>
<DOCNO> 318820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sondun26.html </URL>
<DATE> 2005/02/26/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Kırgızlar, yarın sandık başına gidiyor... 
</HEADLINE>
<TEXT>

     Orta Asya'nın hem toprak, hem de nüfus olarak en küçük ülkesi Kırgızistan'da, yarın milletvekili genel seçimleri yapılacak. 
     Sabah yerel saatle 08.00'de başlayacak oy verme işlemleri, saat 20.00'de sona erecek. 
     Toplam 2 milyon 624 bin 914 seçmen, 397 milletvekili adayı arasından Meclis'e göndereceği 75 kişiyi seçecek. İki turlu olarak yapılan seçimlerin yarınki ilk turunda, oyların yüzde 50'sinin üzerinde oy alan adaylar, ikinci tura gerek kalmadan milletvekili seçilirken, yeterli oyların alınamadığı bölgelerde 13 Mart'ta ikinci tur seçimler yapılacak. 
     Milletvekili genel seçimlerini, aralarında Türkiye-Kırgızistan Parlamentolararası Dostluk Grubu Başkanı Erzurum Milletvekili Muzaffer Gülyurt'un bulunduğu 5 yabancı gözlemci ve 15 bine yakın yerli gözlemci izleyecek. Seçimleri izlemek üzere akredite olan yabancı basın mensubu sayısı ise 72 olarak açıklandı. 
     Ülkede kayıtlı 42 siyasi partiden sadece 14'ünün milletvekili adayı gösterdiği seçimlerde, siyasi parti çatısı altında yarışacak aday sayısı 74. Aralarında bazı siyasi partilerin liderlerinin de bulunduğu adayların çoğunluğu ise seçime bağımsız katılıyor. 
     Seçimlerde Devlet Başkanı Askar Akayev'in oğlu ile kızı ve iki baldızı da milletvekilliği için aday oldu. 
     Kırgızistan'da yaşayan Ahıska Türkleri de seçimlerde bir adayla kendilerine mecliste temsil şansı arıyor. Ahıska Türkleri Derneği Başkanı Murafaddin Sakimov, 62'nci bölgede dört aday arasından ipi önde göğüslemek için yarışıyor. 
     Bu arada Avrupa Güvenlik ve İşbirliği Teşkilatı AGİT , Azatlık Radyosu'nun FM bandı ile uzun dalgadan yaptığı Kırgızca yayınların ve Freedom House matbaasının elektriklerinin kesilmesinden dolayı tedirgin olduğunu bildirdi. 
     AGİT Kırgızistan Temsilcisi Markus Muller, ''İtiraf etmek gerekir ki, milletvekili seçimleri öncesinde meydana gelen bu olaylar, seçimlerin adil ve şeffaf olacağına dair açıklamalara gölge düşürdü. Bu olaylar, tüm dünya basınında yer alacak ve dolayısıyla dünya toplumu tarafından şiddetle kınanacak'' dedi. 
     
</TEXT>
</DOC>
