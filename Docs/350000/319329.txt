<DOC>
<DOCNO> 319329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonspo30.html </URL>
<DATE> 2005/02/28/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
"Galatasaray'dan 3 puan almak Samsunspor'un kalitesini gösterir" 
</HEADLINE>
<TEXT>

     Samsunspor'un geçen hafta sonu sahasında Galatasaray'ı 2-1 yenmesi camiada büyük bir sevinçle karşılanırken, genel menajer Süleyman Hurma, Galatasaray gibi önemli bir takımdan 3 puan almanın Samsunspor'un kalitesini gösterdiğini söyledi. 
     Hurma, AA muhabirine yaptığı açıklamada, basit hatalar nedeniyle 2 hafta üst üste mağlup olduklarını, ancak yaşanan tüm olumsuzluklara rağmen Galatasaray karşısında takımın gerçek gücünü ortaya koyduğunu söyledi. 
     Galatasaray gibi önemli bir takımdan 3 puan almanın, Samsunspor'un kalitesini gösterdiğini kaydeden Hurma, bu galibiyetin anlam kazanabilmesi için bu hafta deplasmanda oynayacakları İstanbulspor maçından mutlak 3 puanla ayrılmaları gerektiğini belirtti. 
     Takımının İstanbulspor maçına galibiyet için çıkacağını ifade eden Hurma, ''Galatasaray galibiyetini geride bırakmalı ve önümüzdeki maça bakmalıyız. Yarın hazırlıklara başlayacağız. Oyuncularımızın morali iyi'' diye konuştu. 
     
</TEXT>
</DOC>
