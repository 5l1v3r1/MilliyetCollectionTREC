<DOC>
<DOCNO> 331343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/yazar/guclu.html </URL>
<DATE> 2005/04/08/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Meğerse Zorlu değişmemiş 
</HEADLINE>
<TEXT>


Ahmet Zorlu, geçtiğimiz hafta önce Genç Bakış'ın, ardından da köşemizin konuğu olmuştu. Çok değiştiğini yazmıştım. Belli ki hiç hoşuna gitmemiş. Kendisini onore edici bölümleri görmezden gelerek, gözleme dayalı, milyonların izlediği, kasetlerde de kayıtlı olan bazı tespitlerimizden rahatsız olmuş. 
Bizi eleştiri sınırlarını ve haddimizi aşmakla itham ederken, kanımca kendisi de kantarın dozunu biraz kaçırmış. Takdiri programı izleyenlere bırakıyorum. İTÜ'ye yönelik sözlerinin şaka olmasına çok sevindim. Keşke bunu canlı yayında, öğrenciler kendisini protesto ettiğinde dile getirseydi. O zaman bu karşılıklı yazışmalara hiç gerek kalmazdı. İşte Zorlu'nun mektubu. Hem de harfiyen 
Sayın Güçlü, 
27 Mart 2005 Pazar tarihli "Zorlu Çok Değişmiş" başlıklı yazınız, şahsımda ve Zorlu Grubu'nda büyük hayal kırıklığı yarattı. 
Burada belirtmek isterim ki ülkemizin sorunları konusunda heyecan, ilgi ve aktif tavır gösterip çözüm üretme çabası içinde olan gençlerimizi her zaman takdir ve beğeniyle karşılamışımdır. Ancak, doğal olarak hayat tecrübelerinin eksik olmasından kaynaklanan eksik ve yanlış yorumlarını mümkün olduğunca kendi tecrübelerim ışığında düzeltip tamamlamaya çalışırım. Bilgimizi, tecrübemizi gençlere aktaracağız ki onlar bizim ulaştığımız yere bizden daha kısa sürede ve daha az zahmetle ulaşsınlar, bizi geçsinler.. 
İşte bu düşünce ve inançla, tüm iş yoğunluğuma rağmen özellikle üniversite öğrencileriyle bir araya gelmek için çaba gösterir, onların düzenlediği etkinliklere konuşmacı olarak katılırım. 23 Mart Çarşamba günü için İstanbul Teknik Üniversitesi öğrencilerinden gelen daveti de bu nedenle kabul ettim. 
Bu toplantı çerçevesinde, ülkemizin sorunları, üniversitelerimiz, eğitim politikamız, istihdam gibi alanlarda uzun yıllardır çok sayıda platformda ifade ettiğim ve programınızda da tekrarladığım görüşlerimi köşe yazınızda "verdi veriştirdi" şeklinde yorumlamanıza ise hiçbir anlam veremedim. "Hiçbir şeyi beğenmeyen, kendini herkesin üstünde gören, her şeyin en doğrusunu kendisinin bildiğini sanan, parayla her şeyi satın alabileceğine inanan biri olmuş çıkmış" şeklindeki ifadelerinizi ise haddini aşan talihsiz bir yorum olarak değerlendiriyorum. 
"İstanbul Teknik Üniversitesi'ne sponsor olup, karşılığında okulun adını değiştirme konusunda bir şart koştuğum" yolundaki iddianız ise gerçeği yansıtmıyor. Böyle bir teklifte bulunabileceğimi düşünmeniz, yazınızda iddia ettiğinizin aksine şahsımı ve Zorlu Grubu'nu aslında hiç de tanımadığınızı açıkça ortaya koyuyor. 
Toplantıya katılan bir öğrencinin nükteli bir biçimde dile getirdiği İstanbul Üniversitesi'ne sponsorluk teklifine, programın ilerleyen bölümlerinde konunun yeniden gündeme getirilmesiyle birlikte, konuyu ilk kez gündeme getiren öğrencinin esprisine cevap olacak şekilde yine esprili bir dille ve gülerek cevap verdim. 
Zorlu Grubu, toplumsal sorumluluk anlayışıyla Türkiye'nin önemli sorunlarından biri olarak gördüğü eğitim konusunda uzun yıllardır çeşitli projeler yürütmektedir, önümüzdeki yıllarda da bu alanda çeşitli yatırımlarımız olacak. Ancak böyle bir destek karşılığında İstanbul Üniversitesi ya da İstanbul Teknik Üniversitesi'ne Zorlu isminin verilmesi gibi gayri ciddi bir talepte bulunmadım, bulunmam da. 
Sanırım programın söz konusu bölümünde dikkatinizi başka alanlara yöneltmeniz, sözlerimi mecrasının dışında kendi yorumunuzla değerlendirmenize neden oldu. Aksi takdirde, sizin gibi sorumluluk sahibi olduğuna inandığım deneyimli bir köşe yazarının sözlerimi tamamen yanlış yorumlayarak, bu yorumları da Milliyet Gazetesi okurlarıyla paylaşmasının ardında başka birtakım nedenler olduğunu düşünmek durumunda kalacağım. 
Gerek program sonrasında çevremizi saran üniversite öğrencileri, gerek programı TV'de izleyen kitlelerden son derece pozitif yorumlar gelirken, programın yapımcısı ve sunucusu ve aynı zamanda ev sahibi olan sizden gelen bu tamamen yanlış bilgilere dayalı ve kırıcı görüşlerin nedenini anlamakta güçlük çektiğimi bir kez daha belirtmek isterim. 
Son olarak, ilkeli yayıncılık anlayışına güven duyduğum Doğan Medya Grubu'nu temsil eden bir köşe yazarı olarak sizi bundan sonraki çalışmalarınızda mesleki ve toplumsal sorumluluklarınız konusunda daha özenli ve bilinçli olmaya davet ediyorum. 
Saygılarımla. Ahmet Zorlu Zorlu Yönetim Kurulu Başkanı 
Özetin özeti Takdir sizlerin... 



</TEXT>
</DOC>
