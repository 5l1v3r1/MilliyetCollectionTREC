<DOC>
<DOCNO> 301165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/siyaset/axsiy01.html </URL>
<DATE> 2004/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Koltuk sevdalıları 
</HEADLINE>
<TEXT>


Hep politikacıların koltuk sevdasından söz edilir. Ancak öyle sendika ve 'Oda' başkanları var ki, 40 yıldır aynı koltukta. Ayrılmayı Allah'a bırakanlar bile var 

Pınar Aktaş 


Seçimle işbaşına gelmelerine rağmen, aralarında 40 yılı devirmiş olanları var. Politikacıların aynı makamı uzun yıllar işgal etmesi hep eleştiri konusu oldu ama onların aynı koltukta yıllarca çakılıp kalmasıyla pek ilgilenilmedi. İşte, koltuklarından ayrılamayan sendikacı ve oda başkanlarından bir kesit 
Refik Baydur 15 yıl Türkiye İşveren Sendikaları Konfederasyonu TİSK Başkanlığı yaptı. Ancak Baydur, bu görevini bir süre önce devretti. Ama bazı başkanlar, "Darısı bizim başımıza" demeden, "Seçilirsem devam ederim" diyor. 
Mustafa Başoğlu Türkiye Sağlık İşçileri Sendikası Genel Başkanı 71 yaşında. Sendika genel başkanlığına seçilmeden önce hastane işçiliği yapıyordu. 1964'te Sağlık - İş kurulduğunda 1 yıl genel sekreterlik yaptı. 1965'te yapılan seçimlerde genel başkan oldu. O gün bugündür genel başkan. Koltukta 40 yılını deviren Başoğlu'nun karşısına bir kez, 35 yıl boyunca birlikte çalıştığı Savaş Benli çıktı ama başarılı olamadı. 
Nejat Ekrem Basmacı İstanbul Ticaret Borsası Başkanı 84 yaşında. 2001'de yapılan seçimlerde 16. kez bu göreve seçildi. 28 yıldır aynı görevi yürütüyor. Ne zaman görevi bırakacağını soranlara, "Emrihak vuku bulunca" sözlükte, emrihak vaki olunca yani ölünce diyor. 
Temel Çoruh İstanbul Ayakkabıcılar Esnaf Sanatk rları Odası Başkanı 73 yaşında. 1916'da kurulan odanın başkanlığını 35 yıldır yürütüyor. Bugüne kadar iki kez seçimlerde karşısına rakip çıkmış. Ama onları da kolayca alt etmiş. Uzun yıllar aynı görevde kalmayı doğru bulmadığını söyleyen Çoruh, "Biz yeri geldiği zaman Ecevit, Demirel, Erbakan'ı, 'Yaşları geldi, 30 yıldır bu işi yapıyorlar, niye bırakmıyorlar ' diye eleştiriyorduk. Aynı şeyi kendimize de sormamız gerekiyor" diyor. 
Mustafa Özbek Türk Metal Sendikası Başkanı 64 yaşında. 29 yıldır aynı görevde. Sendikacılığa başlamadan önce çeşitli fabrikalarda dizel tamircisi ve imalat tornacısı olarak çalıştı. Türkiye Metal İş Federasyonu'nun Türk Metal Sendikası olarak adını değiştirmesinin ardından 1975'te genel başkan seçildi. Özbek'in de adı sendikayla bütünleşmiş. Sendika tarafından Kırıkkale'de 1999'da yaptırılan ilköğretim okulunun adı, Türk Metal Sendikası Mustafa Özbek İlköğretim Okulu olmuş. 
Derviş Günday Türkiye Şoförler ve Otomobilciler Federasyonu Genel Başkanı 63 yaşında. Sendikacılığa başlamadan öce Ankara'da taksi şoförlüğü yapıyordu. 15 yıldır bu görevi yürütüyor. Aynı zamanda 12 yıldır Türkiye Esnaf ve Sanatk rları Konfederasyonu Başkanı. 
Sabri Topçu Türkiye Motorlu Taşıt İşçileri Sendikası Genel Başkanı 58 yaşında. Ankara Otobüs İşletmesi'nde görev yaptıktan sonra sendikacılığa başladı. 15 yıldır aynı görevde, 5 kez genel başkan seçildi. Seçimler yeni yapıldığı için bir 3 yıl daha koltukta oturacak. Topçu, "Aslında bu son seçimlerde aday olmayacaktım. Örgütün aday olmamda yarar olacağı şeklinde bir düşüncesi ortaya çıktı" diyor. 


</TEXT>
</DOC>
