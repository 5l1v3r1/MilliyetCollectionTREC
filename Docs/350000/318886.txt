<DOC>
<DOCNO> 318886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sontur06.html </URL>
<DATE> 2005/02/26/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Evlat hasreti 60 yaşında chat'e yönlendirdi... 
</HEADLINE>
<TEXT>

     İstanbul'da yaşayan 60 yaşındaki Fatma Azman, Almanya'da eğitim gören oğluyla görüşmelerinden dolayı yüklü telefon faturaları gelmesi üzerine çareyi internetten ''chat'' yapabilmek amacıyla bilgisayar kursuna gitmekte buldu. 
     Fatma Azman, A.A muhabirine yaptığı açıklamada, 6 çocuğundan 1'i olan oğlu Hasan Kemal Azman'ın 26 , 3 yıl önce eğitim amacıyla Almanya'ya gittiğini ve geçen süre içerisinde sadece telefonla görüşebildiklerini söyledi. 
     Hasan Kemal'in en sevdiği çocuğu olduğunu anlatan Azman, ''Oğlum, evlatlarımın en küçüğü. Almanya'nın Berlin şehrinde ekonomi eğitimi görüyor. Onun hasretine dayanamıyorum ve çok özlüyorum. İki günde bir oğlumun sesini duymak için telefon açmak zorunda kalıyorum'' dedi. 
     Yurtdışı telefon görüşmelerinin pahalı olması ve maddi durumlarının iyi olmaması nedeniyle gelen yüklü faturalardan dolayı sıkıntı yaşadıklarını vurgulayan Fatma Azman, ayda ortalama 150 milyon lira telefon faturası ödediklerini ve tek gelirlerinin de emekli maaşları olduğunu bildirdi. 
     Azman, oğlunun Almanya'da bir restoranda çalışarak eğitim giderlerini karşılamaya çalıştığını ifade ederek, ''O da bizi özlüyor ve telefon görüşmelerinden dolayı zora düşmemize de üzülüyor. Bir gün bana internet üzerinden görüşmemizin daha hesaplı olacağını söyledi'' diye konuştu. 
     Fatma Azman, oğlunun daha sonra kendisine dizüstü bilgisayar gönderdiğini, ancak bilgisayardan anlamadığı için kullanamadığını, bunun üzerine de İstanbul Büyükşehir Belediyesi Sanat ve Meslek Eğitimi Kursları'na İSMEK kayıt yaptırıp bilgisayar kursu almaya başladığını anlattı. 
     
     ''ÖĞRENMENİN, İLMİN YAŞI OLMAZ'' 
     ''Öğrenmenin, ilmin yaşı olmaz. Şimdi bilgisayarı, interneti öğrenmeye çalışıyorum. Oğlumun sesini duyamasam da onun yazdıklarını okuyabilmek bana yeter'' diyen Azman, kendisine yardımcı olan hocalarına da teşekkür etti. 
     Azman, kursa başlamasının ardından oğlunun da yardımıyla birkaç kez internet üzerinden yazıştıklarını kaydederek, bilgisayar kursunu tamamladıktan sonra İngilizce ve takı-tasarım kurslarına da devam etmek istediğini sözlerine ekledi. 
     Fatma Azman'ın kurs hocası Güzide Görgün de, anne Azman'ın gayretiyle tüm kursiyerlere örnek olduğuna işaret ederek, ''Kursumuzda kontenjan dolmuştu ama çok istekliydi, kıramadık ve kursa kabul ettik. Onun interneti ve bilgisayarı bir an önce öğrenme isteği, benim işimi daha da kolaylaştırıyor'' dedi. 
     
</TEXT>
</DOC>
