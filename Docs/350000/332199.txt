<DOC>
<DOCNO> 332199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko29.html </URL>
<DATE> 2005/04/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Fransız Büyükelçi Türkiye, kendi kaderini elinde tutmaktadır 
</HEADLINE>
<TEXT>

     Fransa'nın Ankara Büyükelçisi Paul Poudade, Türkiye'nin, AB konusunda kendi kaderini elinde tuttuğunu söyledi. 
     Poudade, Kadın Girişimciler Derneği KAGİDER tarafından düzenlenen ''Türkiye'nin AB'ye Girişi ve Fransa'nın Bakış Açısı'' konulu toplantıda yaptığı konuşmada, Türkiye'nin AB üyeliğinin ''hem bir şans hem de bir yerde meydan okuma'' olarak görülebileceğini kaydetti. 
     Söz konusu meydan okumanın, Türkiye'nin elinde olduğunu belirten Poudade, ''Çünkü Türkiye kendi kaderini elinde tutmaktadır. Türkiye, 17 Aralık'ta müzakere tarihi almıştır. Bu son derece önemli bir aşamadır'' dedi. 
     Bazı kimselerin ''Bütün sağladığınız bu mu, sadece bir tarih midir '' şeklinde fikirler ortaya attığını anlatan Poudade, ''ama unutmayalım ki Türkiye 40 yıldan beri bunu talep etmekte. Dolayısıyla bu hakikaten, şu andaki hükümetin başarısı sayılmaktadır'' diye konuştu. 
     3 Ekim'de müzakerelerin başlayacağını anımsatan Poudade, AB'ye uyum çerçevesinde Türkiye'nin çok büyük ekonomik ve sosyal değişiklikler geçireceğini söyledi. 
     Türkiye'de tarımla uğraşanların sayısının 25 AB üyesi ülkenin tarımcılarından daha fazla olduğunu belirten Poudade, tarımın sanayileşeceğini, çok sayıda kişinin tarımı terk etmek zorunda kalacağını ve göçün gündeme geleceğini kaydetti. 
     Bunun da Türkiye açısından zor bir durum olduğunu ifade eden Poudade, ''Bu üyeliğin mükemmel bir şekilde hazırlanması lazım. Ancak bu şekilde ekonomik, sosyal ve siyasi sorunları üstesinden gelinebilir'' dedi. 
     Türkiye'nin AB üyeliğinin gelecek için çok büyük bir fırsat olduğunu dile getiren Poudade, şunları söyledi 
     ''Bu şekilde daha güçlü bir Avrupa karşımıza çıkacak. Şu anda Fransa hükümeti ve Fransa Cumhurbaşkanı Türkiye'nin AB üyeliğini taraftardır. Her ne kadar Fransız hükümeti ve Cumhurbaşkanı Türkiye'nin üyeliğini istiyorsa da bu konunun Fransız topluluğunda ve toplumun içinde çok büyük bir tartışmaya yol açtığını da söylemek istiyorum.'' 
     
     ''GENİŞLEME POLİTİKASI BAŞARILI HAZIRLANMAMIŞTIR'' 
     Hükümetlerin, genişleme politikasını başarılı bir şekilde hazırlamadığını dile getiren Poudade, ''AB'ye 10 ülke daha üye olmuştur. Bu, tam olarak, AB ülkelerinden ve özellikle Fransa'dan özür dilerim, bu terimi kullanacağım, hazmedilmemiştir'' diye konuştu. 
     Türkiye'de olan biten gelişmelerle ilgili Avrupa kamuoyunu bilgilendirmek gerektiğini de kaydeden Poudade, burada kadınların çok önemli bir rolü olduğunu söyledi. 
     Dünya Kadınlar Günü öncesinde İstanbul'da yapılan gösteride hoş olmayan olayların yaşandığını kaydeden Poudade, ''Bu olay bütün Avrupa'da Türkiye'nin imajını biraz zedeledi. Türkiye'nin imajının Almanya'da veya Fransa'da öyle bir imaj olmasını katiyen arzu etmem'' diye konuştu. 
     Türkiye'nin üyeliğinin Avrupa'da yeni bir düşünceyi ortaya attığını da belirten Poudade, ''bu düşünce Avrupa müslüman dünyası sorunu... Bizim bu alanda kesinlikle başarılı olmamız lazım. Çünkü Türkiye'de başarılı olmazsak, hiç bir müslüman ülkeyle bu alanda başarılı olamayız'' dedi. 
     Bundan sonraki genişlemelerin hiç bir şekilde AB'nin özünü bozmaması gerektiğini belirten Poudade, Türkiye'nin esasen ait olmak istediği AB'nin de güçlü ve entegre bir birlik olduğunu söyledi. 
     Türkiye'nin AB üyelik sürecinin zaman istediğini belirten Poudade, ''Fransız Cumhurbaşkanı ve ben, görüşmelerin sonunda Türkiye'nin gerçekten bir Avrupa üyesi olmasını arzu ediyoruz. 3 Ekimden sonraki görüşmelerde bol şans diliyorum'' diye konuştu. 
     
</TEXT>
</DOC>
