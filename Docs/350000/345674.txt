<DOC>
<DOCNO> 345674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonsiy08.html </URL>
<DATE> 2005/05/25/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Başesgioğlu 'SSK ve Bağ-Kur borçlarına yapılandırma' geri çekilecek 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, SSK ve Bağ-Kur prim borçlarının yeniden yapılandırılmasına ilişkin hükmün tartışılması gerektiğini belirterek, "Zannediyorum, Maliye Bakanlığı’nın yasa tasarısı içerisinde yer alan bu hüküm geri çekilecek ve esaslı bir tartışma yapılacak. Yani bugün Meclis’ten geçmeyebilir" dedi. 
     Başesgioğlu, Ankara Sanayi Odası’nın Mayıs Ayı Olağan Meclis Toplantısı’na katılmadan önce gazetecilerin sorularını yanıtladı. 
     Bakan Başesgioğlu, bir gazetecinin, "SSK ve Bağ-Kur borçlarının yeniden yapılandırılmasına ilişkin önerinin geri çekilip çekilmeyeceğine" yönelik sorusu üzerine, şunları söyledi 
     "Bir kere terminolojiyi düzgün kullanmak lazım. Af diye bir şey yok, aslında bu bir ödeme kolaylığıdır, taksitlendirmedir. Çeşitli ekonomik zorluklardan dolayı SSK ve Bağ-Kur prim borçlarını ödeyemeyen vatandaşlarımıza böyle bir ödeme kolaylığı getirilmesi gündemde, ancak, biraz daha tartışılması gerekiyor. Geçmişte yapılanlardan daha efektif olabilmesi için, uygulanabilirliği olması için... Zannediyorum, Maliye Bakanlığı’nın yasa tasarısı içerisinde yer alan bu hüküm, bu amaçla geri çekilecek ve esaslı bir tartışma yapılacak. Yani bugün Meclis’ten geçmeyebilir." Başesgioğlu, "SSK ve Bağ-Kur borçlarının yeniden yapılandırılması konusunda IMF’nin bir itirazının gelip gelmediğini" soran gazeteciye, "Bu tamamen bizim iç dinamiklerimizle ilgili. Kendi şartlarımıza göre yeniden bir değerlendirme ihtiyacı duyduk" yanıtını verdi. 
     Murat Başesgioğlu, Sosyal Sigortalar ve Genel Sağlık Sigortası Yasa Tasarısı’nın da TBMM gündeminde bulunduğunun anımsatılarak, tasarının görüşme takviminin sorulması üzerine, tasarının şu anda Meclis’te ilgili komisyonda bulunduğunu belirtti. 
     Bir taraftan komisyon üyeleri tasarıyı görüşürken kendilerinin de ilgili sosyal taraflarla değerlendirmede bulunduklarını ifade eden Başesgioğlu, yasanın bu yıl itibariyle çıkarılmasını amaçladıklarını vurguladı. Sosyal tarafların olabildiğince üzerinde anlaştığı, uygulanabilir bir reform gerçekleştirmek istediklerini dile getiren Başesgioğlu, bu nedenle tartışma sürecini biraz daha açık tuttuklarını söyledi. 
     
</TEXT>
</DOC>
