<DOC>
<DOCNO> 322847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/soneko10.html </URL>
<DATE> 2005/03/11/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Türkiye, iletişim teknolojisinde dört basamak yükseldi 
</HEADLINE>
<TEXT>

     Türkiye, iletişim teknolojisi sıralamasında dört basamak yükselerek 104 ülke içerisinde 52'nci oldu. 
     Dünya Ekonomik Forumu'nun "Global Bilgi Teknolojisi Raporu 2004-2005" yayınlandı. 2004 yılında global ekonomik faaliyetlerinin sürdürebilir büyüme aşamasına girdiğine ilişkin kanıtlar bulunduğu belirtilen raporda, çoğu piyasalarda güçlü bir canlanmanın görüldüğü ve teknoloji ve teknolojik yenilemenin altın çağını yaşadığı kaydedildi. 
     1990'lı yılların sonuna göre bilgi ve iletişim 
     teknolojilerinin gelişme sürecindeki rolü konusunda daha gerçekçi değerlendirmelerin yapıldığı ifade edilen raporda 104 ülke internet dahil olmak üzere bilgi ve iletişim teknolojileri kullanımına göre sıralandı. Çalışmada Dünya Bankası ve Uluslararası Telekomünikasyon Birliği gibi kuruluşların verilerinden yararlanıldı. Bu çerçevede ülkelerin ITC gelişmesine ilişkin bir endeks NRI oluşturuldu. 104 ülkenin yer aldığı sıralamada Türkiye 2003 yılına göre 4 basamak birden yükselerek 52'nci oldu. Türkiye 2003 sıralamasında 56'ncı olmuştu. Bilgi ve iletişim teknolojileri kullanımında 2003 yılında ilk sırada yer alan ABD 2004 yılında dört basamak birden düşerek yerini Singapur, 2003 sıralamasında ikinci konumda bulunan Singapur'a bıraktı. Bilgi ve iletişim teknolojisi kullanımına ilişkin sıralamada Singapur'u İzlanda, Finlandiya, Danimarka, beşinci sıraya düşen ABD'yi İsveç, Hong Kong, Japonya, İsviçre, Kanada, Avusturalya, İngiltere, Norveç, Almanya gibi ülkeler izledi. Bu arada, Endonezya, Ürdün, Yunanistan, Çek Cumhuriyeti, Bulgaristan, Şili, Tunus, Bahreyn, Malezya, Estonya, Güney Afrika, Bostwana gibi ülkeler bu yıl 52'nci sıraya yükselen Türkiye'nin üzerinde yer aldılar. Bu arada sıralamada Türkiye Romanya, Rusya, Meksika, Polonya, Bilgaristan, Arjantin gibi ülkelerin ise üzerinde bulunuyor. Bilgi ve iletişim teknolojileri kullanımı sıralamasında en sonda ise Çad yer aldı. Nikaragua, Angola, Bangladeş, Paraguay, Honduras, Peru, Zimbabve, Ekvador gibi ülkeler ise son sıraları paylaştı. 
     
</TEXT>
</DOC>
