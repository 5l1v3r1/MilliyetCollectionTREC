<DOC>
<DOCNO> 327875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonspo18.html </URL>
<DATE> 2005/03/28/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
A Milli takıma yeni sponsor... 
</HEADLINE>
<TEXT>

     Futbol Federasyonu, Türk Hava Yolları THY ile sponsorluk anlaşması yaptı. 
     Atatürk Havalimanı yeni hangarında düzenlenen törende sponsorluk anlaşmasının tanıtımı yapıldı. Törende konuşma yapan Federasyon Başkanı Levent Bıçakcı, Arnavutluk karşısında çok önemli bir galibiyet aldıklarını ifade ederek, medyadan Gürcistan maçına kadar desteğini artırarak sürdürmesini talep etti. 
     Milli takımı Gürcistan'a THY'nin götüreceğini kaydeden Bıçakcı, ''Şu anda oluşturduğumuz beraberliği gecikmiş olarak görüyorum. Bu anlaşmayı çok daha önceleri yapabilirdik'' dedi. 
     Levent Bıçakcı, sponsorluk anlaşmalarının önemini de vurgularken, ilk kez bu tür bir anlaşmaya kulüpleri de dahil ettiklerini söyledi. 
     Birinci ve ikinci lig kulüplerinin de milli takım gibi anlaşmadan faydalanacağını anlatan Bıçakcı, sözlerini ''Gözümüz THY gibi yükseklerde'' diyerek tamamladı. 
     THY Yönetim Kurulu Başkanı Dr. Candan Karlıtekin ise varlığını Türk milletine borçlu olan THY'nin, şanlı bayrağın bir diğer taşıyıcısı olan Türk Milli Takımı'na destek olmayı bir borcun edası olarak gördüğünü söyledi. 
     THY olarak milli takıma güvendiklerini belirten Karlıtekin, maddi ve manevi olarak milli takımı desteklediklerini ve en önemli olarak da her şartta sevdiklerini ifade etti. 
     THY yetkilileri, milli takıma yapacakları seyahatlerde yıllık 1 milyon dolarlık indirim yapacaklarını açıkladı. Ayrıca isteyen kulüplere de toplamı 1 milyon dolarlık olmak üzere, indirimler uygulanacağı bildirildi. 
     
     HANGARDA TÖREN 
     Atatürk Havalimanı'nın yeni hangarında yapılan törene milli takım teknik heyeti, futbolcular, Futbol Federasyonu başkan ve yönetim kurulu üyeleri, THY yetkilileri ve çalışanları katıldı. 
     Hangarda tamir gören uçakların da bulunması törene ilginç bir hava kattı. 
     Gürcistan'a gidecek olan kafile, kendilerini bu ülkeye götürecek Malatya isimli uçağın önünde medyaya poz verdi. Uçağa biniş merdivenleri kırmızı-beyaz balonlarla süslenirken, uçağın üzerinde ise ''Gözümüz yükseklerde, yolun açık olsun Türkiye'' yazısı dikkat çekti. 
     Futbolcular, törenin hemen ardından uçağa binerken, ümit milli takım oyuncuları ve teknik kadro da aynı uçağa bindi. 
     
     MİLLİLER, GÜRCİSTAN'A GİTTİ 
     Milli Takım, törenlerin ardından, THY'ye ait özel uçakla Gürcistan'a hareket etti. 
     Menajer Can Çobanoğlu, bu sabah yaptıkları antrenmanla Gürcistan maçının İstanbul'daki hazırlıklarını tamamladıklarını ifade ederek, ''Herhangi bir sorun yok. Tam kadro olarak Gürcistan'a gidiyoruz'' dedi. 
     Bu arada THY personeli, futbolculara sevgi gösterilerinde bulunurken, millilerin de son derece neşeli oldukları ve uçak merdivenlerine konulan balonları patlatarak eğlendikleri gözlendi. 
     
     BAKAN ŞAHİN DE GİTTİ 
     Devlet Bakanı ve Başbakan Yardımcısı Mehmet Ali Şahin de milli takımla birlikte Gürcistan'a gitti. 
     Törenin bitiminden sonra, hangarın önüne gelen Şahin, uçağa binerek kafileye katıldı. 
     Öte yandan, milli takım kafilesi Sarar Giyim Firması'nın, milli takıma özel ürettiği ilkbahar-yaz kreasyonunu giyerek, Gürcistan'a gitti. Milliler, kaldıkları otelden ayrılmadan önce yeni kıyafetleriyle medyaya poz verdi. 
     
</TEXT>
</DOC>
