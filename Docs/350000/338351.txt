<DOC>
<DOCNO> 338351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/spor/spo30.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



TENİS 

İpek ve Pemra çiftlerde finalde 
Antalya'da devam eden Bayanlar Federasyon Kupası Avrupa - Afrika 3. Grup müsabakalarında milli takım finale yükseldi. İkinci maçında Mısır ile karşılaşan Ay - Yıldızlı ekibimiz, karşılaşmadan 2-1 galip ayrılarak ilk ikiye kaldı. İlk maçta Pemra Özgen, Aliaa Fakhyr'yi 2-0 yenerken, 2. maçta İpek Şenoğlu, Nihal Saleh'e 2-0 mağlup oldu. Çiftlerde Pemra - İpek ikilisi, Aliaa - Nihal'i 6-4 ve 6-3'lük setlerle 2-0 yenerek, finale yükselmeyi başardı. 

VOLEYBOL 

Millilerimiz Brno yolcusu 
Bahar Kupası'na katılacak olan A Milli Erkek Voleybol Takımımız ile genç bayanlar bugün Çek Cumhuriyeti'ne gidiyor. Brno kentinde düzenlenecek ve 5 gün sürecek organizasyonda erkekler, Letonya, Slovakya ve Bulgaristan, bayanlar ise İsveç, İsviçre, Danimarka, Fransa ve Yunanistan ile karşılaşacak. Organizasyonun ilk gününde yarın, Ay - Yıldızlı erkeklerimiz Bulgaristan, bayanlar da Yunanistan ile karşı karşıya gelecek. 

GÜREŞ 

Minderde geri sayım 
Grekoromen Güreş Birinci Ligi'nin final ve üçüncülük karşılaşması ile serbest stil Play - Off Grubu 2. hafta müsabakaları yarın Ankara'da yapılacak. Yaşar Doğu Spor Salonu'ndaki greko finalinde ASKİ Spor ile İstanbul Büyükşehir Belediyesi'nin galibi zirveye çıkacak. MTA ile Çaykur Rizespor da üçüncülük mücadelesine çıkacaklar. Serbestte ise 2. haftada program şöyle İstanbul Tekel - Erdemirspor, ASKİ - İzmir Tekel. 

MOTOSİKLET 

Çifte şölen 
Türkiye Motosiklet Enduro Şampiyonası 4. ayağı ve Türkiye Motodrag Şampiyonası bu hafta sonunda yapılacak. Ankara Gölbaşı'ndaki Enduro mücadelesine yaklaşık 40 yarışçı katılacak. Motodrag Şampiyonası'nın ilk ayağı ise Konya'daki Organize Sanayi parkurunda düzenlenecek. Bu yarışta Harley Cup sınıfından da yarışlar yapılacak. 

RALLİ 

Pirelli için geri sayım 
İstanbul Otomobil Kulübü İSOK tarafından organize edilen ve Türkiye Ralli Şampiyonası 2. ayağı olan İSOK Pirelli Rallisi, 7 - 8 Mayıs tarihlerinde İstanbul'da yapılacak. Yarış 7 Mayıs saat 12.00'de Levent Metro City önünden verilecek startla başlayıp, Ömerli, Darlık Barajları ve Formula 1 yarışlarının yapılacağı İstanbul Speedpark Pisti çevresinde bulunan toprak özel etaplarda gerçekleştirilecek. 

RALLİ 

WRC'de tek bayan 
Antalya'da 2 - 5 Haziran tarihleri arasında gerçekleştirilecek Dünya Ralli Şampiyanası'na dahil Türkiye Rallisi'nde, Türk bayan pilot Nisa Bozkurt da yarışacak. Mitshubishi sürücüsü Bozkurt, bu yarışla beraber WRC'de bu yıl yarışan tek Türk bayan pilotu unvanını kazanmış olacak. ANAP eski milletvekili Mahmut Bozkurt'un kızı olan Nisa, dört yıldır parkurlarda mücadele ediyor. 


</TEXT>
</DOC>
