<DOC>
<DOCNO> 333330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko36.html </URL>
<DATE> 2005/04/14/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
İstikbal'in 2005 ciro hedefi 1.5 milyar dolar 
</HEADLINE>
<TEXT>

     İstikbal Grubu Yönetim Kurulu Başkan Vekili Mustafa Boydak, bu yıl 1.5 milyar dolar ciro hedeflediklerini bildirdi. 
     Boydak, şirketin 2005 yılı proje ve yeni yatırımlarının açıklandığı toplantıda yaptığı konuşmada, grup olarak geçen yılı beklentilerinin çok üstünde bir başarıyla noktaladıklarını söyledi. 
     Türkiye'de 2004'de yaşanan rekor büyümenin birçok şirketi olduğu gibi kendilerini de olumlu etkilediğini ifade eden Boydak, ''Ciromuz 1 milyar 200 milyon dolara, ihracatımız ise 140 milyon dolara ulaştı. 2005 yılı ciro hedefimizi yüzde 25 artışla 1.5 milyar dolar olarak belirledik. İhracatta ise topluluk olarak 200 milyon dolara ulaşmayı amaçlıyoruz'' diye konuştu. 
     Geçen yıl mobilya, yatak, tekstil ve metal alanlarında toplam 60 milyon dolarlık yatırım yaptıklarını anlatan Boydak, grubun bu yıl da yatırımlarına devam edeceğini ve çeşitli alanlarda toplam 80 milyon dolarlık ek yatırım yapacağını bildirdi. 
     Boydak, şunları kaydetti 
     ''Kayseri Organize Sanayi Bölgesi'nin yeni genişleme alanında toplam 300 bin metrekarelik 2 sanayi parseli daha satın aldık. Bu parsellerde mobilya, halı, sandalye ve aksesuar üretim tesisleri kuracağız. 2006 yılı içinde halıda Deco markası ile ihracat ağırlıklı üretime geçeceğiz. Mutfak markamız İstikbal Regina'nın üretimini büyütmek de önümüzdeki 1 yıl içindeki projelerimizden birisi.'' AB sürecinde sektöre birçok Avrupalı firmanın girmesiyle rekabetin ciddi oranda artacağını, bununla birlikte pazarın da büyüyeceğine inandıklarını belirten Boydak, ''Sadece ekonomik refah için değil, toplumsal barışı sürekli kılmak için de AB'ye girmeye ihtiyacımız var. AB üyeliğiyle birlikte Türkiye'nin yaşadığımız coğrafyada çok daha önemli bir denge unsuru olacağını düşünüyoruz'' dedi. 
     Mustafa Boydak, şu anda 11 bin 500 olan istihdamı, yeni yatırımlarla 15 bine çıkarmayı hedeflediklerini bildirdi. 
     
     MOBİLYA SEKTÖRÜ 
     İstikbal Mobilya Genel Müdürü Memduh Boydak da, 2004'ün, mobilya ve ev ürünleri sektörü için oldukça canlı ve büyümenin gerçekleştiği bir yıl olduğunu söyledi. 
     Memduh Boydak, ''Mobilya sektörü geçen yıl yüzde 35-40 büyüdü. Mobilya grubumuzun yüzde 63 oranla sektörün üzerinde bir büyüme kaydettiğini ifade etmekten mutluluk duyuyorum. Bugün iç pazar payımızın yüzde 25'lere ulaştığını tahmin ediyoruz'' diye konuştu. 
     Mobilya grubunun 2003 yılında 500 milyon dolar olan cirosunun geçen yıl 815 milyon dolara ulaştığını belirten Boydak, şöyle dedi 
     ''Grup olarak kazancımızı yatırıma dönüştürmek, istihdamı artırmak, ülke ekonomisine kesintisiz katkı sağlamak ve kriz dönemlerinde bile küçülme yolunu seçmemek en önemli misyonumuzdur. Mobilya sektöründe 2005 yılı ciro hedefimiz 1 milyar dolardır.'' Bugün 70'in üzerinde ülkede İstikbal markasını taşıyan ürünlerin satıldığını ifade eden Boydak, markalarının dünya pazarlarında tanınırlığının hızla artmasının kendileri için en büyük ödül olduğunu söyledi. 
     Boydak, ''Önümüzdeki 5 yıl için önemli planlarımız ve hedeflerimiz bulunuyor. Yurt dışında 300 yeni satış noktasıyla markalaşma faaliyetlerimizi yoğunlaştırarak ihracatımızı ciromuzun yüzde 40'larına ulaştırmak ve bir dünya markası olmak en büyük hedefimizdir'' diye konuştu. 
     Konuşmaların ardından İstikbal'in bugünden itibaren satışa sunacağı Viscolex teknolojisiyle ürettiği yataklar tanıtıldı. 
     Söz konusu yataklar, vücut ısısına duyarlı, viscoelastik adı verilen yüksek teknolojili açık hücreli özel bir malzemeden üretiliyor. Yatakların başlangıçta sert olan yapısı, vücut ısısı ve basınca karşılık verecek yumuşaklığa ulaşarak her noktadan tam destek sağlama özelliğini taşıyor. 
     
</TEXT>
</DOC>
