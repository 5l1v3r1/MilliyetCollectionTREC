<DOC>
<DOCNO> 327101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonspo33.html </URL>
<DATE> 2005/03/25/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Milli maç öncesi İnönü'de 25 bin Türk bayrağı dağıtılacak 
</HEADLINE>
<TEXT>

     Futbol Federasyonu A Milli Takım Sorumlusu Davut Dişli, Arnavutluk ve Gürcistan ile yapacakları 18. Dünya Kupası Eleme Grubu maçlarını kazanacaklarına inandıklarını söyledi. 
     Davut Dişli, A.A muhabirine yaptığı açıklamada, önlerinde 2 maçlık bir seri bulunduğunu belirterek, ''2 maçtan 6 puan alabilecek bir milli takımımız var. Bizi böyle iddialı konuşturan takımımıza olan inancımızdır'' dedi. 
     Bir grubun milli takımın Almanya'daki finallere gidemeyeceğini söylediğini dile getiren Dişli, ''Bu milli takım hepimizin takımı. Herkes görecek, bu takım Almanya'ya gidecek'' diye konuştu. 
     
     ÖZEL PRİM VAR 
     Dişli, 2 maç için federasyonun özel prim vereceğini de kaydederek, ''Verilecek primi sadece futbolcular bilecek. Çünkü daha önce bu konuda çeşitli spekülasyonlar yapılmıştı. Bu arkadaşların primle alakaları yok. Onlar için en büyük prim, Arnavutluk ve Gürcistan maçlarını kazanmak'' diye konuştu. 
     
     25 BİN BAYRAK 
     A Milli Takım'ın yarın Arnavutluk ile yapacağı maçı izlemek için BJK İnönü Stadı'na gelecek taraftarlara 25 bin Türk Bayrağı dağıtılacak. 
     Dişli, Türk Bayrağı'na yapılan saygısızlığa Türkiye'nin her yerinden büyük tepkiler olduğunu belirterek, ''Halkımız bayrağa yapılan saygısızlığa en iyi cevabı vermiştir. Daha önceki maçlarda olduğu gibi yarın da Türk Bayrağı dağıtacağız. Halkımız bu konuda çok duyarlı. Yarın herkesin elinde Türk Bayrağı olmalı ve milli takımı sonuna kadar desteklemeli'' dedi. 
     
</TEXT>
</DOC>
