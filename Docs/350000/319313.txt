<DOC>
<DOCNO> 319313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonspo14.html </URL>
<DATE> 2005/02/28/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Konyaspor, Kayserispor galibiyeti ile rahatladı... 
</HEADLINE>
<TEXT>

     Kendi sahasında Kayserispor ile yaptığı maçtan 3 puanla ayrılarak alt sıralardan biraz daha uzaklaşan Konyaspor, ilk 6 hedefine doğru ilerliyor. 
     Basın sözcüsü Bahattin Karapınar, kendileri için 6 puan değerindeki maça her iki takımın da oldukça gergin başladığını söyledi. 
     Bu nedenle futbol kalitesinin çok düşük olduğunu ifade eden Karapınar, kötü oyuna karşın aldıkları 3 puanın kendilerini mutlu ettiğini anlattı. 
     İlk yarıda fazla gol pozisyonuna giremediklerini, ancak ikinci yarıda biraz toparlanarak galibiyete ulaşmayı bildiklerini dile getiren Karapınar, şunları kaydetti 
     ''Kayserispor kadar bizim için de çok önemli bir maçtı. Saha avantajını kullanarak aldığımız 3 puan bizi alt sıralardan biraz daha uzaklaştırdığı için çok rahatladık. Artık bundan sonraki maçlarda sahaya daha rahat çıkacağımız için istediğimiz futbolu ortaya koyabileceğiz. Sıralamada ilk 6 hedefimize emin adımlarla ilerliyoruz.'' Karapınar, yedek kulübesindeki Zafer Biryol'a gösterilen kırmızı kartın çok ağır bir karar olduğunu öne sürerek, ''Bir pozisyona itiraz eden Biryol'a sarı kartı gösteren hakem, itirazın sürdüğü gerekçesiyle ikinci sarıdan kırmızı kartı gösterdi. Sarı karta itirazımız yok, ancak kırmızı kartın ağır olduğunu düşünüyoruz'' dedi. 
     
</TEXT>
</DOC>
