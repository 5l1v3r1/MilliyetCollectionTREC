<DOC>
<DOCNO> 308916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonspo13.html </URL>
<DATE> 2005/01/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Gaziantepspor mutlu döndü... 
</HEADLINE>
<TEXT>

     Antalya'da sürdürdüğü ikinci yarı hazırlıklarını tamamlayıp Türkiye Kupası maçında da rakibi Samsunspor'u yenen ve çeyrek finale yükselen Gaziantepspor, kente mutlu döndü. 
     Gaziantepspor Teknik Direktörü Nurullah Sağlam, A.A muhabirine yaptığı açıklamada, Antalya kampının çok başarılı geçtiğini ve Denizlispor maçını kazanıp ikinci yarıya galibiyetle başlamak istediklerini söyledi. 
     Sağlam, deplasmanda yaptıkları kupa maçında Samsunspor'u yenerek çeyrek finale yükseldiklerini hatırlatarak, ''Hem ligde başarılı olmak, hem de Türkiye Kupası'nı alıp UEFA'ya katılarak Türk futbolunu Avrupa'da başarı ile temsil etmek istiyoruz'' diye konuştu. 
     İkinci sezonun ilk maçını Denizlispor ile yapacaklarını hatırlatan Sağlam, şöyle konuştu 
     ''Hedefimiz, ikinci yarıda daha başarılı olabilmek. Bu hafta kendi sahamızda yapacağımız Denizlispor maçı bizim için hayati önem taşıyor. Bu maçın hazırlıklarına yarın başlayacağız. Denizlispor, çok koşan, mücadele eden, zorlu bir ekip. Sahaya galibiyet için çıkacaklarını biliyoruz. Bu maça çok iyi hazırlanıp, galip gelerek, ikinci yarıya başarılı bir giriş yapmak istiyoruz. 
     İlk yarıda başarısız sonuçlar aldık, sakatlıklar nedeniyle puan kayıplarımız oldu. İkinci yarıda, daha başarılı olmak ve özellikle de kendi sahamızda puan kaybetmek istemiyoruz.'' Sağlam, cezalı olan Andre, Erman ve Mısır'da yapılan turnuva maçında kolu kırılan Bekir'in Denizlispor maçında forma giyemeyeceğini de sözlerine ekledi. 
     
</TEXT>
</DOC>
