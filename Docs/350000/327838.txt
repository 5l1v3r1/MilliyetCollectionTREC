<DOC>
<DOCNO> 327838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonsiy15.html </URL>
<DATE> 2005/03/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Mardin Milletvekili Doğan, ANAP'a katıldı... 
</HEADLINE>
<TEXT>

     Mardin Bağımsız Milletvekili Muharrem Doğan, ANAP'a katıldı. 
     Doğan'ın ANAP'a katılımı dolayısıyla parti genel merkezinde tören düzenlendi. ANAP Genel Başkan Vekili Halil İbrahim Özsoy, burada yaptığı konuşmada, siyasetin yapılandırılması ve yeni siyaset için çalışmaların başladığını söyledi. 
     ''Herşeyin mübah olduğu, yalanın, inkarın, antidemokratik uygulamaların kol gezdiği ülkede işimiz zor'' diyen Özsoy, ANAP'lıların zoru başarabilecek güçte olduklarını ifade etti. 
     Özsoy, Mumcu'nun siyasette yarattığı heyecanın ülkeye dalga dalga yayılacağını kaydetti. 
     Özgeçmişinin okunmasının ardından konuşan Doğan da CHP'den, parti içi antidemokratik uygulamalardan dolayı istifa ettiğini söyledi. CHP'nin tek başına muhalefet, AK Parti'nin ise tek başına iktidar olma avantajını kullanamadığını savunan Doğan, sorunlara çözüm üretilemediğini bildirdi. 
     Hükümetin ekonomik ve dış politikadaki uygulamalarını eleştiren Doğan, çoğulcu, katılımcı, çağdaş yeni siyasete ihtiyaç olduğunu, bunları başarabilmek için bilgi ve beceri gerektiğini ifade etti. Doğan, ''Ben bütün bunların Mumcu'da olduğuna inanıyorum'' dedi. 
     
     ''ÇÖZÜM, ANAP FELSEFESİ İÇİNDE'' 
     Törende konuşan Isparta Milletvekili ve Genel Başkan adayı Erkan Mumcu da Türkiye'nin biriktirilmiş sorunlarla karşı karşıya olduğunu ve çözüm siyaseti gerektiğini söyledi. Çözümlerin, ancak ve ancak ANAP felsefesi içinden üretilebileceğini savunan Mumcu, bugün Meclis'te grubu olan siyasi partilerden istifalar olduğu haberleri aldığını ifade etti. Mumcu, ''Özellikle bu partilerin sözcüleri bunu tartışma konusu yapacaklardır. Partizan bir bağnazlığı ülkeye sadakatle karıştırıp bunu bir siyasi etik sorunu gibi sunmaya çalışacaklardır'' dedi. 
     Ortada siyasi etik sorunu olduğunu ifade eden Mumcu, ''Bu, iktidarın milli iradeyi keyfine göre kullandığı bir oyuncağa dönüştürme sorunudur'' diye konuştu. 
     Mumcu, sorunun siyasi Partiler Kanunu'nda yapılacak değişiklikle ortadan kalkacağını savundu. 
     ''Hiçkimse şahsi iradesini de milli iradenin toplamını da kendisine lider denilen bu beyefendilerin keyfine teslim etmeyecektir, etmemelidir. Ahlaki olan budur'' diyen Mumcu, milletin istiklali ve istikbalinden uzaklaşmış iktidarların, behemahal sorgulanması gerektiğini anlattı. 
     Doğan'ı bu yolda yürekli duruş gösterdiği için kutladığını belirten Mumcu, bugünden itibaren hiçbir şeyin eskisi gibi olmayacağını, artık Türkiye'nin gerçek çözümlerinin olduğunu, herkesin gerçek çözüm ile sahte çözümleri ayırdedebileceğini söyledi. 
     Daha sonra, Mumcu tarafından Doğan'a ANAP rozeti takıldı. 
     Doğan'ın ANAP'a katılmasıyla parlamentodaki sandalye dağılımı şöyle oldu 
     
     
AK PARTİ 360 CHP 163 DYP 6 ANAP 5 HYP 1 BAĞIMSIZ 14 BOŞ 1 
     
</TEXT>
</DOC>
