<DOC>
<DOCNO> 346954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sonspo06.html </URL>
<DATE> 2005/05/29/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
A Milli Takım, yarın İstanbul'da kampa girecek... 
</HEADLINE>
<TEXT>

     A Milli Futbol Takımı, 2006 yılında Almanya’da düzenlenecek 18. Dünya Kupası Avrupa Elemeleri 2. Grup’ta Yunanistan ve Kazakistan ile yapacağı maçlar için yarın İstanbul’da kampa girecek. 
     İstanbul BJK İnönü Stadı’nda 4 Haziran Cumartesi günü Yunanistan, 8 Haziran Çarşamba günü de deplasmanda Kazakistan ile karşılaşacak A 
     Milliler, yarın Polat Renaissance Otel’de biraraya gelecek. 
     Teknik direktör Ersun Yanal, saat 12.00’de basın toplantısı düzenleyecek, milliler de ilk antrenmanlarını akşam saat 19.00’da Galatasaray’ın Florya Metin Oktay Tesisleri’nde yapacak. 
     A Milli Takım, 31 Mayıs Salı günü saat 19.00’da ve 1 Haziran Çarşamba günü saat 18.00’de aynı sahada çalışacak. Milli takım kafilesi, çarşamba günkü antrenmandan sonra Harbiye Açıkhava Tiyatrosu’nda, "Yıldızların Altında" müzikalini izleyecek. 2 Haziran Perşembe günü, Yunanistan maçının oynanacağı BJK İnönü Stadı’nda saat 20.00’de basına kapalı bir çalışma yapacak milliler, ardından BJK 
     Nevzat Demir Tesisleri’ne geçecek ve maç gününe kadar çalışmalarını burada basına kapalı gerçekleştirecek. 
     A Milli Takım, Yunanistan maçından sonra BJK Nevzat Demir Tesisleri’ne dönecek ve 5 Haziran Pazar günü saat 10.30’da burada yapacağı antrenmanın ardından, saat 14.30’da uçakla Kazakistan’a gidecek. 
     
</TEXT>
</DOC>
