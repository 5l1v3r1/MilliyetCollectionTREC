<DOC>
<DOCNO> 322766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/yazar/bila.html </URL>
<DATE> 2005/03/11/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Güvenlik zirvesi 
</HEADLINE>
<TEXT>


Başbakan Recep Tayyip Erdoğan'ın başkanlığında önceki gün yapılan güvenlik zirvesinden 1 Nisan yasalarına ilişkin değişiklik veya ek yasal düzenleme kararı çıkmadı. 
Erdoğan'ın başkanlığında, Adalet Bakanı Cemil Çiçek, İçişleri Bakanı Abdülkadir Aksu, Jandarma Genel Komutanı Org. Fevzi Türkeri ve MİT Müsteşarı Şenkal Atasagun'un katılımıyla yapılan toplantıda sadece 8 yönetmeliğin yeni yasalara göre yenilenmesi kararlaştırıldı. 
Yeni Türk Ceza Yasası, Ceza Muhakemesi Yasası, Cezaların İnfazına İlişkin Yasa ve önümüzdeki günlerde yasalaşması beklenen Denetimli Serbestlik Yasası'nın hükümlerine göre yönetmelikler yenilenecek. 
Yasalara uygun hale getirilecek olan yönetmelikler, güvenlik ve asayişle ilgili önemli alanları düzenliyor 
Arama, ifade alma, yakalama, gözaltı, bilirkişi, adli kolluk, mahkeme kalemlerinin işleyişi gibi konular yeni yönetmeliklerle düzenlenecek. Örneğin, mahkemeler araya savcılık girmeden doğrudan yazışma yapabilecek. Bu düzenlemede 1 Nisan yasalarında olduğu gibi Avrupa Birliği normları esas alınıyor. 
Adalet Bakanı Cemil Çiçek, bu konuda bilgi verirken şu değerlendirmeyi yaptı 
"Yapılan çalışmalar bir anlamda Avrupa hukukuyla uyumlaştırma olarak görülebilir. Zaten yargımız Avrupa İnsan Hakları Mahkemesi'nin denetime açık olduğu için bu uyumlaştırma ne kadar iyi olursa o kadar az sorun çıkar ve yargı kadar hızlı ve isabetle çalışır. Hem suç tanımında, hem ceza ölçülerinde çağdaş hukuk değerleri esas alınmıştır. Oransız cezalar ayıklanmış, bilgi edinme, delil toplama aşamalarında vatandaşın hak ve hürriyetleri en geniş manasıyla güvence altına alınmıştır." 

Denetimli serbestlik 
Çiçek, Meclis'te komisyon aşamasında bulunan Denetimli Serbestlik Yasası'yla da bazı suçların ceza ve infazıyla ilgili yeni düzenlemeler yapılacağını belirtirken şu önekleri verdi 
"İzinsiz afiş asmak, sarhoşluk, kumar, mal beyanında bulunmamak gibi bazı suçlar bu yasayla düzenlenecek. Hapis yatmak yerine evde gözaltında tutulmak, sadece hafta sonları cezaevine girmek gibi alternatif infaz yöntemleri söz konusu olacak. Bu nevi suçlar hürriyeti bağlayıcı cezalardan çok para cezalarıyla cezalandırılacak. Bu tür düzenlemeler de yine alternatif ceza yöntemleri olarak diğer ülkelerde uygulanıyor. Bu da bir çeşit uyumlaştırma niteliğindedir." 
1 Nisan'a kadar Denetimli Serbestlik Yasası'nın çıkması ve söz konusu yönetmeliklerin yenilenmesiyle, bu tarihten sonra Türkiye'de suç öncesi ve sonrası için yeni bir dönem başlayacak. 
Her iki aşamada izlenecek yöntemler, hak ve özgürlükler AB standartlarına uygun hale gelecek... 



</TEXT>
</DOC>
