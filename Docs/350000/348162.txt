<DOC>
<DOCNO> 348162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sondun19.html </URL>
<DATE> 2005/06/02/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Fransa'da referandum hesaplaşması... 
</HEADLINE>
<TEXT>

     Fransa'da ana muhalefetteki Sosyalist Parti, cumartesi günü düzenleyeceği genel kongrede, AB Anayasası için yapılan referandumun yenilgisini gözden geçirecek. 
     Gazeteler, referandumda ''Evet'' ve ''Hayır'' cephesi olarak tamamen ikiye bölünen parti yönetiminin, kongrede açık bir biçimde iç hesaplaşmaya gideceğini belirtiyorlar. 
     Referandumda, Genel Sekreter Francois Hollande, ''Evet'' cephesinin liderliği yaparken, eski başbakanlardan ve partinin ikinci önemli adamı olarak bilinen Laurent Fabius, ''yeteri kadar sosyal hakları desteklemediği'' gerekçesiyle ''Hayır'' oyu verilmesini istemişti. 
     ''Kongrede, Fabius'un liderliğini yaptığı 'Hayır'cı üyelerin, parti yönetiminden dışlanmasının gündeme gelebileceğini'' yazan gazeteler, ''partiyi kontrol ve disiplin altında tutamadığı gerekçesiyle Hollande'ın da delegelerden yoğun eleştiri almasının beklendiğini'' belirtiyorlar. 
     Kamuoyu araştırmalarına göre, Sosyalist seçmenin yüzde 56'sı AB Anayasası için pazar günü düzenlenen referandumda ''Hayır'' oyu verdi. 
     
</TEXT>
</DOC>
