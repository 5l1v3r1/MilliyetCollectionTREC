<DOC>
<DOCNO> 307716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/yasam/yas01.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişeye oturtup fotoğraf çektiler 
</HEADLINE>
<TEXT>


Kocaeli'nde meslek yüksekokulu öğrencilerini soyup fotoğraf çeken, gasp eden çeteden 5 kişi tutuklandı 

ERGÜN AYAZ, CENAL ELMAZ Kocaeli DHA 

İzmit'in Hereke beldesinde, meslek yüksekokulu öğrencilerini gasp eden, çırılçıplak soyup şişeye oturtarak fotoğraflarını çeken ve şantaj yapan çete üyelerinden 5'i tutuklandı. 

Pişti, yanık, bilardo... 
Kocaeli Üniversitesi Asım Kocabıyık ve İsmet Uzunyol meslek yüksekokullarında eğitim gören yaklaşık 5 bin öğrencinin başına dert olan gruba karşı operasyon düzenleyen polis, İsmet Kuran 33 , Ahmet Nejat Kaya 19 , Adem Bükrek 21 , Erhan Yazıcı 22 ve Hüseyin Sal'ı 22 gözaltına aldı. Çeteyle bağlantılı oldukları öne sürülen 'Efe' lakaplı Cihan Bektaş ve Talip Aydın'ın da arandığı bildirildi. 
Birçok gasp, tehdit ve şantaj olayına karışan zanlılar, A.F. adlı erkek öğrenciyi de kaçırarak çırılçıplak soydular. A.F.'yi bira şişesine oturttuktan sonra fotoğraflarını çeken zanlıların, cep telefonunu almanın yanı sıra, ayrıca sürekli para istediği belirlendi. 
Zanlıların 'pişti' adını verdikleri yöntemde, öğrenciler saçlarından tutulup yerde sürükleniyordu. 'Yanık'ta falakaya yatırılan öğrenciler, 'bilardo' cezasında ise çırılçıplak soyularak dövülüyordu. 


</TEXT>
</DOC>
