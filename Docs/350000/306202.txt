<DOC>
<DOCNO> 306202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur07.html </URL>
<DATE> 2005/01/13/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
TEM Otoyolu'nda "SİS" kazası... 27 araç birbirine girdi .. 
</HEADLINE>
<TEXT>

     Kocaeli'nin Derince İlçesi'nde, çok sayıda aracın karıştığı iki ayrı zincirleme kazada 1 kişi öldü, 21 kişi yaralandı. 
     AA muhabirinin edindiği bilgiye göre, TEM otoyolunun Derince mevkindeki kazada, İstanbul'dan Ankara yönüne giden ve sürücüsü tespit edilemeyen 34 ZM 403 plakalı kamyonet, yoğun sis nedeniyle önünde giden 06 LUJ 27 plakalı otomobile çarptı. Kaza yerine gelmekte olan ve aralarında 2 yolcu otobüsü ile 2 TIR'ın da bulunduğu 27 araç da birbirine girdi. 
     Kazada, ağır yaralanan Zeynel Ulusoy kaldırıldığı Kocaeli Üniversitesi KOÜ Tıp Fakültesi Hastanesi'nde öldü. Günay Kendirli 41 , Güzide Akdağ 19 , Özkan Altınışık 37 , Mustafa Polat 42 , Kaya Öztürk 30 , Mustafa Adıgüzel 59 , Hakan Sancaklı 30 , Hamit Sancaklı 55 , Mustafa İncesu 42 , Büşra Edin 5 , Dilber Alican 18 , Ahmet Dursun 68 , Mustafa Şen 35 , Mehmet Aktaş 35 , Mevlüt Kaynarpınar 34 , Aynur Yıldız 29 , Zehra Yıldız 25 , Tarkan Pınar 30 , Irak uyruklu Mehmet Hacı 26 , İsmail Araç 46 ile Serhat Karaman 26 yaralandı. 
     Yaralılar, Kocaeli Devlet, KOÜ Tıp Fakültesi, SSK İzmit Bölge, Kocaeli, Özel Marmara ile Gebze Devlet ve SSK hastanelerinde tedaviye alındı. 
     Öteyandan, kazaya karışan iki otobüsdeki yolcular araçtan indirilip Emniyet Müdürlüğü Bölge Trafik Denetleme Şube Müdürlüğü'nde konuk edildi. Yolun açılması için başlatılan çalışmalar sürdürülüyor. 
     İstanbul yönündeki kazada ise iki araç çarpıştı. Maddi hasar meydana gelen kazada ölen ya da yaralanan olmadığı belirtildi. 
     
     TRAFİK 4 SAAT SONRA AÇILDI 

     Kocaeli'nin Derince İlçesi'nde 1 kişinin ölümü, 21 kişinin yaralanmasıyla sonuçlanan kaza nedeniyle yaklaşık 4 saat kapalı kalan TEM otoyolu kontrollü olarak trafiğe açıldı. 
     Trafikten sorumlu Kocaeli Emniyet Müdür Yardımcısı Ufuk Alacakoç, AA muhabirine yaptığı açıklamada, 1 kişinin öldüğü ve 21 kişinin yaralanmasına neden olan kazanın ardından trafiğe kapanan TEM otoyolunun kontrollü olarak trafiğe açıldığını söyledi. 
     Yoğun sis nedeniyle TEM Otoyolu'nun Derince Mevkii'nde meydana gelen kazaya yaklaşık 30 aracın karıştığını anımsatan Alacakoç, bu araçların trafik dışına çıkartılması için 20 kurtarıcının görev yaptığını belirtti. 
     Kazaya karışan araçların Kocaeli Emniyet Müdürlüğü Bölge Trafik Denetleme Şube Müdürlüğü önüne çekildiğini belirten Alacakoç, şunları kaydetti 
     ''Kaza nedeniyle kapanan Ankaya istikametindeki TEM otoyolu trafiğe açıldı. Kontrollü olarak ulaşım devam ediyor. Ancak bölgede yoğun bir sis tabakası var. Görüş mesafesi yer yer yaklaşık 1 metreye kadar düşüyor. Bu nedenle araç sürücüleri sisli havalarda aşırı hız yapmamalı. Önde giden sürücünün geçtiği sabit noktadan 2 saniye sonra geçmeli. 100 kilometreden fazla hız yapmamalılar. Trafik ekiplerinin uyarılarını dikkate alsınlar'' dedi. 
     
</TEXT>
</DOC>
