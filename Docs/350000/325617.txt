<DOC>
<DOCNO> 325617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonspo20.html </URL>
<DATE> 2005/03/21/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Cimbom'a durmak yasak, 15 eksikle çalıştılar... 
</HEADLINE>
<TEXT>

     Birinci Süper Futbol Ligi'nde haftayı Büyükşehir Belediyesi Ankaraspor galibiyetiyle kapatarak lider Fenerbahçe ile arasındaki puan farkını 2'ye indiren Galatasaray, 2006 Dünya Kupası eleme maçları nedeniyle verilen arayı boş geçirmiyor. 
     İsveç'in Göteborg ekibiyle 23 Mart Çarşamba günü İstanbul'da özel bir maç yapacak olan Galatasaray, bu mücadelenin hazırlıklarına ara vermeden başladı. 
     Florya Metin Oktay Tesisleri'nde teknik direktör Hagi yönetiminde gerçekleştirilen ve yaklaşık 1,5 saat süren antrenmana, A Takım'dan sadece Hasan Kabze, Volkan, Arif, Uğur, Conceiçao ve Aykut katılırken, Hasan Şaş ise bir süre düz koşu yapmakla yetindi. 
     Teknik direktör Gheorghe Hagi'nin antrenmanın hemen başında Hasan Şaş ile sohbet etmesi dikkat çekerken, konuşma yaklaşık 15 dakika sürdü. 
     Sarı-kırmızılılar, milli takımlara çağırılan ve sakatlığı bulunan oyunculardan yoksun kalınca, çalışma PAF takımla birlikte yapıldı. 
     
     15 EKSİK 

     Galatasaray'ın sabah gerçekleştirdiği antrenmanda A Takım'dan 15 futbolcu yer almadı. 
     Sarı-kırmızılı ekip, Bülent, Ayhan, Cihan, Orhan ve Necati'yi A Milli Takım'a, Fevzi ile Sabri'yi Ümit Milli Takım'a, Mondragon'u Kolombiya, Hakan Yakın'ı İsviçre, Song'u Kamerun, Tomas'ı da Hırvatistan A Milli takımlarına gönderirken, Ribery ise Fransa Ümit Milli Takımı kadrosunda yer aldı. 
     Ayrıca, sakatlığı devam Hakan Ünsal'ın tesislerde tedavi olduğu, Hakan Şükür'ün arka adelesindeki ağrıları nedeniyle masaj yaptırmakla yetindiği, belinde ağrısı bulunan Ergün'ün ise dinlendirildiği açıklandı. 
     Galatasaray, Göteborg maçı hazırlıklarını yarın yapacağı çalışmayla tamamlayacak. 

     
</TEXT>
</DOC>
