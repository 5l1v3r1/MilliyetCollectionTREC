<DOC>
<DOCNO> 315390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/soneko13.html </URL>
<DATE> 2005/02/15/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kapasite kullanımı yüzde 76.3'e düştü... 
</HEADLINE>
<TEXT>

     İmalat sanayi sektörünün ocak ayı kapasite kullanımı yüzde 76.3 olarak gerçekleşti. DİE, imalat sanayi aylık eğilim anketi Ocak ayına ilişkin sonuçlarını açıkladı. Ankete cevap veren 2,265 işyerinden derlenen verilerin Ocak ayı ilk geçici sonuçlarına göre, 2004 yılı Ocak ayında yüzde 77.2 olan üretim değeri ağırlıklı kapasite kullanımı, bu yılın Ocak ayında yüzde 76.3 seviyesine indi. 
     Kapasite kullanımı geçen yılın ocak ayına göre 0.9 puan, yüzde 84 olarak gerçekleştiği bir önceki aya göre ise 7.7 puan düştü. 
     Kurban bayramı tatilinin de etkili olduğu nispeten düşük kalan kapasite kullanımını olumsuz etkileyen faktörler arasında iç talep yetersizliğinin payı yüzde 57.3, dış pazardaki talep yetersizliğinin payı ise yüzde 14.8 olarak gerçekleşti. 
     İmalat sanayiinde üretim değeri ağırlıklı kapasite kullanımında Ocak ayında en yüksek artış, yüzde 89.3 ile radyo, TV haberleşme cihazları imalatında görüldü. 
     Söz konusu ayda imalat sanayinde kapasite kullanım oranı devlet sektöründe yüzde 78.4, özel sektörde ise yüzde 75.4 oldu. Geçen yılın aynı döneminde kapasite kullanım oranları kamu ve özel sektörde sırasıyla yüzde 79.4, yüzde 76 olarak belirlenmişti. 
     
     FAALİYET KOLLARINA GÖRE 

     İmalat sanayiinde iktisadi faaliyet kollarına göre Ocak ayında kapasite kullanımında en fazla artış ise yüzde 89.3 ile radyo, TV haberleşme cihazları imalatında görüldü. 
     Kapasite kullanım oranları, gıda ürünleri ve içecek imalatında yüzde 65.6, tütün ürünleri imalatında yüzde 58.7, tekstil ürünleri imalatında yüzde 80.7, giyim eşyası imalatında yüzde 82, derinin işlenmesi bavul, çanta vb imalatında yüzde 66.6, ağaç ve mantar ürünleri imalatında yüzde 83.5, kağıt ve kağıt ürünleri imalatında yüzde 77.6, basım ve yayım imalatında yüzde 72.5, kok kömürü, rafine edilmiş petrol ürünleri imalatında yüzde 84.3 oldu. 
     Aynı dönemde kapasite kullanım oranları, kimyasal madde ürünleri imalatında yüzde 67.9, plastik kauçuk ürünler imalatında yüzde 78.3, metalik olmayan diğer mineral madde imalatında yüzde 78, ana metal sanayinda yüzde 85.3, metal eşya sanayinde yüzde 72.2, makina ve techizat imalatında yüzde 69.9, büro, muhasebe bilgi işlem makinaları imalatında yüzde 85, elektrikli makina cihazları imalatında yüzde 83, tıbbi, optik hassas aletler imalatı yüzde 72.8, taşıt araçları ve karoseri imalatı yüzde 71.6, diğer ulaşım araçları imalatında yüzde 66.6 ve mobilya imalatında yüzde 81.6 olarak belirlendi. 
     
     TAM KAPASİTE İLE ÇALIŞAMAMA NEDENLERİ 

     Bu arada tam kapasite ile çalışamama nedenleri gözönüne alındığında Ocak ayında, geçen yılın aynı dönemine göre iç pazarda talep yetersizliğinin payı yüzde 67.5'den yüzde 57.3'e,işçilerle ilgili meseleler yüzde 2.9'dan yüzde 1.6'ya geriledi. 
     Aynı dönemde, dış pazarda talep yetersizliği yüzde 12.4'den yüzde 14.8'e, mali imkansızlık yüzde 1.5'dan yüzde 2.9'a, yerli mallarda hammadde yetersizliği yüzde 2.5'dan yüzde 3.3'e, ithal mallarda hammadde yetersizliği de yüzde 1.3'den yüzde 1.7'ye çıktı. 
     
     BEKLENTİLER 

     İşyerlerinin üretim, yurtiçi satış, satış fiyatları ve hammadde fiyatları konusunda 2005 yılı Ocak ayı gerçekleşme durumlarına ilişkin görüşleri ile Şubat ayı beklentilerine de yer verildi. 
     Buna göre Ocak ayında, geçen yılın aynı dönemine göre üretim, satış miktarı ile satış ve hammadde fiyatlarında artış bekleyenlerin sayısında düşüş oldu. 
     Şubat ayı için ise işyerlerinin çoğunluğunun, üretim miktarı ile yurtiçi satışlarda artış, satış ve hammadde fiyatlarında ise düşüş beklentisi içinde oldukları görüldü. 
     
</TEXT>
</DOC>
