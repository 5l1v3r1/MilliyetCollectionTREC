<DOC>
<DOCNO> 335276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur27.html </URL>
<DATE> 2005/04/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Rafet El Roman gözaltına alındı 
</HEADLINE>
<TEXT>

     Pop müzik şarkıcısı Rafet El Roman Rafet Yaştut , yurtdışına çıkış yapmak üzere geldiği Atatürk Havalimanı'nda gözaltına alındı. 
     Pasaport kontrolü sırasında gözaltına alınan Roman, daha sonra Kadıköy Adliyesi'ne gönderildi. 
     
     SERBEST BIRAKILDI 

     Yurtdışına çıkış yapmak üzere geldiği Atatürk Havalimanı'nda gözaltına alınan pop müzik şarkıcısı Rafet El Roman Rafet Yaştut , boşandığı eşinin açtığı ve hiçbir duruşmasına katılmadığı velayet davasıyla ilgili tebligat yapıldıktan sonra serbest bırakıldı. 
     AA muhabirinin aldığı bilgiye göre, eski eşi Tuğba Altıntop'un, babalarıyla birlikte Almanya'da yaşayan 2 çocuğunun velayetini almak için Kadıköy 1. Aile Mahkemesi'nde açtığı davanın hiçbir duruşmasına katılmayan ve yurtdışında yaşadığı için kendisine ulaşılamayan Rafet El Roman, mahkemenin polise gönderdiği yazı üzerine Atatürk Havalimanı'nda gözaltına alındı. 
     Polis eşliğinde Kadıköy Adliyesi'ne getirilen El Roman'a, 1. Aile Mahkemesi Yazı İşleri Müdürlüğü'nde Altıntop'un açtığı velayet davası ile ilgili duruşma günü, dava dilekçesi tebliğ edildi ve tebligat adresi öğrenildi. 
     Bunun üzerine serbest bırakılan El Roman, adliye çıkışında basın mensuplarına yaptığı açıklamada, Türkiye'ye dün gece geldiğini ve bir ödül törenine katıldığını belirterek, bugün yurtdışına çıkarken eski eşinin açtığı velayet davasıyla ilgili kendisine tebligat yapılması için Kadıköy Adliyesi'ne getirildiğini söyledi. 
     Almanya'da yaşadığı için bir diyalog kopukluğu yaşandığını ve kendisine ulaşılamadığını anlatan El Roman, ''Çocukların yaz tatillerinde anneleriyle görüşmeleri için sağlıklı bir çözüm bulmak istiyoruz. Bununla ilgili bana bir dilekçe de iletildi'' dedi. 
     Tuğba Altıntop'tan olan 2 çocuğunun kendisiyle birlikte Almanya'da yaşadığını hatırlatan El Roman, annelerinin çocuklarıyla görüştüklerini ve istediği zaman da onları görmek için gelebileceğini söyledi. 
     El Roman, ''Ben kendisiyle çok fazla diyalog kurmuyorum, istemiyorum da... Sadece çocukların hatırına katlanıyorum'' dedi. 
     
</TEXT>
</DOC>
