<DOC>
<DOCNO> 325332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sontur07.html </URL>
<DATE> 2005/03/20/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Böylesi görülmedi Nüfusa çift kayıt yaptırılınca... 
</HEADLINE>
<TEXT>

     Batman'ın Kozluk İlçesi'nde yaşayan Halil Doğan 47 , nüfusa yapılan çifte kayıt nedeniyle hem ölü hem de eşinin kardeşi olarak görülüyor. 
     Yanıkkaya Köyü'nün Sarıkuş Mezrası'nda oturan ve 25 yıl önce Gülnaz Doğan ile evlenen Halil Doğan, resmi nikah kıymak için 5 yıl önce Kozluk Nüfus Müdürlüğü'ne başvurdu. Ancak, Halil Doğan'ın bu talebi, resmi kayıtlarda çiftin kardeş olarak görülmesi nedeniyle kabul edilmedi. 
     Bu yanlışlık karşısında şaşıran Halil Doğan daha sonra bunun giderilmesi için Kozluk Asliye Ceza Mahkemesi'ne başvurdu. Ancak, dava aradan geçen 5 yıla rağmen halen tamamlanamadı. 
     Halil Doğan, AA muhabirine yaptığı açıklamada, hem babasının hem de babasının kuzeninin oğlu olarak nüfusa kaydedildiğini belirterek, şöyle dedi 
     ''Nüfusta eşimle kardeş olarak kaydedildiğimi görünce çok şaşırdım. Bunun üzerine yaptığım araştırmada, bir süre önce ölen köy muhtarının beni hem babamın nüfusuna hem de babamın kuzeninin nüfusuna kaydettirdiğini öğrendim. Bir süre sonra yanlışlığın farkına varan muhtar, babamın kuzeninin nüfusuna yaptırdığı kaydı ölü olarak gösterip sildireceğine, babamın nüfusundaki kaydı ölü olarak sildirmiş'' dedi. 
     Babasının amcasının kuzenin kızı Gülnaz ile imam nikahı kıydıklarını, resmi nikah kıymak için gittiği nüfus müdürlüğünde durumu öğrendiğini anlatan Doğan, şöyle konuştu 
     ''Nüfus memuru, eşimin, kız kardeşim olarak göründüğünü ve resmi nikah kıyılamayacağını söyleyince şaşırdım. Bunun üzerine mahkemeye başvurdum. 5 yıldır mahkeme kapısındayım. Bütün köyü şahit gösterdim. Ancak, mahkeme benden DNA testi istedi. Son olarak kayınvalidem ile İstanbul'da DNA testi yaptırdım. 2 ineğim dışında hiçbir gelirim yok ve 5 yıldır bu dava için 6 bin YTL masrafım oldu. Tek isteğim bu mahkemenin erken sonuçlanmasıdır.'' Daha önce ölü gösterilen Halil'in kendisi olduğunu ispatlamaya çalıştığını belirten Doğan, ''Yanlışları başkaları yapmış. Sıkıntısını ben ve ailem çekiyoruz. Bu nedenle resmi nikah kıyamıyorum'' dedi. 
     Doğan, kimliklerini çıkardığı 8 çocuğunun annelerinin adına nüfusta kayıtlı olduklarını, ancak kendisinin aile tablosunda yer almadığını sözlerine ekledi. 
     
</TEXT>
</DOC>
