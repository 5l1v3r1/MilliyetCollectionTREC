<DOC>
<DOCNO> 303764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonspo42.html </URL>
<DATE> 2005/01/05/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Gençlerbirliği'nde Youla bugün ilk kez antrenmana çıktı... 
</HEADLINE>
<TEXT>

     Gençlerbirliği, ligin ikinci yarısı için hazırlıklarını, Antalya Belek'te kamp yaparak sürdürüyor. 
     Sabah ormanda kros yapan kırmızı-siyahlılar, öğleden sonra kamp yaptıkları Papillon Belvil Oteli'nin sahasında çalıştılar. 
     Teknik direktör Ziya Doğan yönetiminde yapılan ve yaklaşık 1.5 saat süren antrenmanda futbolcular, güç ve dayanıklılık çalışması gerçekleştirdi. 
     Hafif sakatlıkları bulunan Skoko ile Ümit, sabahki krosa katılmazken öğleden sonraki antrenmanda, doktor gözetiminde takımdan ayrı çalıştı. 
     Bu arada ülkesinden dönen Gineli forvet Youla, bugün Belek'e geldi ve takımla birlikte ilk çalışmasına çıktı. 
     Öte yandan kulüp menajeri Cem Onuk'un önümüzdeki günlerde Çek Cumhuriyeti'ne giderek transferi düşünülen bir futbolcuyla görüşecği öğrenildi. 
     Gençlerbirliği, Belek'teki ilk hazırlık maçını 9 Ocak'ta aynı otelde kamp yapan Rusya İkinci Ligi ekibi SKA Habarov ile yapacak. 
     
</TEXT>
</DOC>
