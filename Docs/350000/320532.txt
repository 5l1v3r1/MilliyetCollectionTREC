<DOC>
<DOCNO> 320532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/dunya/dun01.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Araplar da Suriye'ye, 'Çekil' dedi 
</HEADLINE>
<TEXT>



Arap Birliği, Suriye'den, 1989 yılındaki Taif Anlaşması taahhütlerine uymasını ve Lübnan'daki askerlerini çekmesini istedi. Kahire'deki Arap Birliği dışişleri bakanları toplantısının açılışında konuşan Arap Birliği Genel Sekreteri Amr Musa, Suriye'nin Lübnan'dan çekilmesini öngören Taif Anlaşması'nın, sorunun çözümüne tek başına olanak sağlayacağından kuşkuları bulunmadığını belirtti. Musa, Suriye ile Lübnan arasında tarihe dayanan ilişkilerin, anlaşma ve taahhütler yerine getirilerek sürdürülebileceğini kaydetti. 

Gidemiyor 
Öte yandan Suriye Devlet Başkanı Başar Esad'ın bu ayın ortasında Viyana'ya yapması planlanan resmi ziyareti ertelediği açıklandı. Avusturya Cumhurbaşkanlığı Sarayı'ndan yapılan açıklamada, Esad'ın "bölgedeki olağanüstü gelişmeler nedeniyle ziyaretini daha uygun bir tarihe ertelemek istediği ve bu konuda iki cumhurbaşkanının görüş birliğine vardığı" belirtildi. 


</TEXT>
</DOC>
