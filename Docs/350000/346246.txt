<DOC>
<DOCNO> 346246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/spor/spo12.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürpriz İstanbulspor 
</HEADLINE>
<TEXT>


Süper Lig'de iki takım Şampiyonlar Ligi, üç takım da kümede kalma mücadelesi yapıyor. Eğer katılmak isterlerse Gençlerbirliği, Denizlispor ve Ankaraspor'un da Intertoto pozisyonu için şansları var 


Kümede kalma mücadelesi veren üç takımdan Kayserispor'a beraberlik yetiyor. Sakaryaspor kazanırsa kümede kalacak. Diyarbakırspor'sa kazanıp, iki rakibinin sonuçlarını bekleyecek. 

İstanbulspor-Trabzonspor 
Trabzonspor son 7 haftada 6 galibiyet alıp, Galatasaray da aynı dönemde 9 puan kaybedince Şampiyonlar Ligi bileti Karadeniz'e yaklaştı. Ama küme düşmesi kesinleşen İstanbulspor'un böyle maçlarda onur mücadelesi yaptığını iki sezon önceki Altay maçından hatırlıyoruz. İstanbul'un puan alması sürpriz olmaz. 

Galatasaray-Denizlispor 
Denizlispor da İstanbulspor gibi mücadele edecek bir takım. Giray Hoca'nın kafasında Intertoto'ya katılmak varsa bu maçta kolay kolay teslim olmazlar. Galatasaray'ın işi kolay değil. 

Gençlerbirliği-Gaziantep 
Ziya Doğan'la çıkış yakalayan Gençlerbirliği son 9 haftada 5 galibiyet 4 beraberlik aldı. Gaziantep'se istikrarsız bir orta sıra ekibi görünümünde. Banko Gençlerbirliği. 

Kayserispor-Ankaraspor 
10 haftalık yenilmezlik serisi Beşiktaş karşısında sona eren Kayserispor, ligde kalmak için bir puanı koparacak güçte. Ancak Ankaraspor, Intertoto düşünüyorsa çok büyük bir sürprize imza atabilir. 

Malatya-Sakarya 
Malatya 6 haftadır kazanamıyor. Sakarya ise ligde kalmak için ayağına kadar gelen bu fırsatı tepmez. Favori Sakaryaspor. 

Samsun-Diyarbakır 
Diyarbakır, Rize'yi geçemeyerek intihar etti. Yine de deplasmanda Samsun'u yenerek diğer maçların sonuçlarını bekleyecektir. 



</TEXT>
</DOC>
