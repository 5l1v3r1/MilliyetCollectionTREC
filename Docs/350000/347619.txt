<DOC>
<DOCNO> 347619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonyas08.html </URL>
<DATE> 2005/05/31/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
En çok sigara içenlerin başında gazeteciler geliyor... 
</HEADLINE>
<TEXT>

     Ondokuzmayıs Üniversitesi OMÜ Tıp Fakültesi Göğüs Hastalıkları Anabilim Dalı Öğretim Üyesi Doç. Dr. 
     Meftun Ünsal, Türkiye’de yapılan bir araştırmada en çok sigara içen meslek gruplarının başında gazetecilerin geldiğini, bunu öğretmen ve doktorların takip ettiğini söyledi. 
     Ünsal, AA muhabirine yaptığı açıklamada, sigaranın bilinen tüm kanser türlerinin ortaya çıkmasında etkili olduğunu vurgulayarak, sigaranın zararlarının saymakla bitirilemeyeceğini kaydetti. 
     Sigara ve sigara kullanımıyla ilgili şimdiye kadar bir çok araştırma yapıldığını, bunlardan bir tanesinin de Hacettepe Halk Sağlığı Vakfı tarafından öğretmen, sporcu, sanatçı, gazeteci, doktor ve milletvekili gruplar üzerinde yürütüldüğünü bildirdi. 
     Toplam 2 bin 503 kişiyle görüşülerek yapılan araştırmanın çarpıcı sonuçlar ortaya koyduğuna dikkat çeken Ünsal, şunları kaydetti 
     "Araştırma sonucuna göre en çok sigara içen meslek gruplarının başında gazeteciler geliyor. Bunu öğretmen, sanatçı ve doktorların takip ettiği görülmüştür. Gençlere model olabilecek meslek gruplarında sigara içme oranının yüksek olması ise düşündürücüdür." Günümüzde, gelişmiş ülkelerde alınan önlemler ve özellikle açılan tazminat davaları nedeniyle sigara firmalarının üçüncü dünya ülkelerine yöneldiğini ifade eden Ünsal, bu ülkelerin pazar olarak görüldüğünü, kadın ve çocukların ise hedef kitle olduğunu ileri sürdü. 
     Sigaranın bağımlılık yapan bir madde olduğunu, kadın ve çocuklarda kolayca bağımlılık yaptığını anlatan Ünsal, firmaların hedef kitleyi etkilemek için sinema, dizi, gazete, dergi, kitap gibi her türlü görsel malzemeyi kullanarak reklam yaptıklarını söyledi. 
     Türkiye’de sigara içme yaşının giderek düştüğünü de vurgulayan Ünsal, devletin sigara konusunda ciddi önlemler alması gerektiğini, bireylerin eğitiminin ise en önemli konu olduğunu sözlerine ekledi. 
     
     YENİ BİR ARAŞTIRMA 
     Ünsal, OMÜ Göğüs Hastalıkları Anabilimdalı olarak kendilerinin de öğretmen ve öğrenciler üzerinde yeni bir araştırma yaptıklarını kaydetti. 
     Yaklaşık 2 bini öğretmen toplam 14 bin kişiyi kapsayan araştırmanın öğretmen ve öğrencilerin sigara içme oranlarını tespit etmek için yürütüldüğünü bildiren Ünsal, saha çalışması tamamlanmak üzere olan araştırma verilerinin değerlendirme aşamasında olduğunu söyledi. 
     Ünsal, araştırmanın veri değerlendirmesinin tamamlanmasının sonra sonuçların kamuoyuna duyurulacağını da söyledi. 
     
</TEXT>
</DOC>
