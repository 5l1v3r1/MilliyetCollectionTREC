<DOC>
<DOCNO> 303319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun31.html </URL>
<DATE> 2005/01/04/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Türkmenler, seçim formlarının Türkçe olmasında ısrarlı 
</HEADLINE>
<TEXT>

     Yurtdışında yaşayan Iraklı Türkmenler, Irak'ta 30 Ocak'ta yapılacak seçimlerde kullanılacak seçim formlarının Türkçe olması konusunda ısrarlı olduklarını açıkladı. 
     Irak Türkmen Cephesi Berlin Temsilcisi Ganim Abdullah, Ürdün'ün başkenti Amman'da bulunan Uluslararası Göçmen Organizasyonu'na IOM gönderdiği yazıda seçim formlarının Türkçe olmasını istedi. 
     Abdullah, IOM'dan gelen red cevabında belirtilen, ''seçimlerin hazırlık süresinin kısa oluşu, Arapça ile Kürtçe resmi dilleri oluşturduğu'' gerekçeleriyle formların diğer dillerde yazılmasının onaylanmamasını protesto etmek için imza kampanya başlatacaklarını bildirdi. 
     Abdullah, AA muhabirine yaptığı açıklamada, bu gerekçelerin Iraklı Türkmenlerce kabul edilmediğini kaydederek, ''Irak dışında bulunan 300 bini aşkın Türkmen, seçmen formlarının Türkçe olmasını istemektedir. Bizler, fazla masraf ve işgücü gerektirmeyen bu formların Berlin Temsilciliği tarafından Türkçe hazırlanmasında yardımcı olacağımızı belirttik'' dedi. 
     
</TEXT>
</DOC>
