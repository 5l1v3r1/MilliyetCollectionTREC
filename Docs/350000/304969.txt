<DOC>
<DOCNO> 304969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/guncel/agun.html </URL>
<DATE> 2005/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
En son sözü Acil işim var 
</HEADLINE>
<TEXT>


Emniyet raporlarında Evcil ve Çakıcı'nın tehditle ele geçirdiği belirtilen Say Metal'in eski sahibi Özden, ekimde ailesini arayıp "Yurtdışına gidiyorum" dedi. Bir daha ondan haber alan olmadı 

Lube Ayar - İstanbul 

İşadamı Nesim Malki cinayetinin azmettiricisi olduğu gerekçesiyle 34 ay hapis yatan Erol Evcil ve organize suç örgütü lideri Alaattin Çakıcı'nın tehditle ele geçirdiği öne sürülen İzmir'deki Say Metal A.Ş'nin eski sahibi Sezai Rahmi Özden'in 3 aydır kayıp olduğu ortaya çıktı. Yakınları, 2 yıl önce de şirketin hisse devri yapılırken bacaklarından vurulan Özden'in hayatından endişe ediyor. 
Emniyet Genel Müdürlüğü Kaçakçılık ve Organize Suçlarla Mücadele KOM Daire Başkanlığı'nın "gizli" raporunda, Evcil ile Çakıcı'nın tehdit ve yıldırma politikasıyla Say Metal'i ele geçirdiği öne sürülüyordu. 
Çakıcı ve Evcil'in harekete geçtiği dönemde fabrikanın sahibi olan Sezai Rahmi Özden ise 3 aydır ortada yok. Özden'in, Çakıcı ve Evcil'in bütün hisseleri ele geçirmesinden sonra kaybolduğuna dikkat çekildi. 

9 Ekim'de telaşla aradı 
Yakınlarının verdiği bilgiye göre, 9 Ekim 2004'te telaşlı bir şekilde ailesini arayan 2 çocuk babası Özden, acil bir durum olduğunu ve 10 günlüğüne yurtdışına gideceğini söyledi. Özden'in bir akrabası, "Kendisinden en küçük bir haber almadık. Kredi kartı ekstrelerinden, kaybolduktan birkaç gün sonra İstanbul'dan benzin aldığını tespit ettik. Kullandığı 34 MMM 51 plakalı Mercedes otomobil de kayboldu. İki yıl önce de bacaklarından vurulduğu için hayatından endişe ediyoruz" dedi. 
Denizli ve İzmir emniyet müdürlüğü yetkilileri, ailenin başvurusu üzerine aramaya başladıkları Özden'le ilgili bir bilgiye ulaşamadıklarını kaydetti. 

Emniyet raporuna göre 
Çakıcı ve Evcil yıldırdı 

1985'te Mustafa Ergül ve Mehmet Yiğit tarafından kurulan Ege Metal A.Ş'nin, bankalara borcu 110 milyon doları aştı. Fabrikayı haczeden Vakıfbank, talibi çıkmayan fabrikayı 90 trilyon 498 milyar liraya satın aldı. Fabrika, 11 Temmuz 2002'de 198 trilyon liraya ve satış vaadiyle ihale yapılmaksızın Say Metal'e kiralandı. 10 yılda bu paranın tamamının ödenmesi halinde fabrikanın Say Metal'in mülkiyetine geçeceği protokole bağlandı. Adı da Say Metal olarak değişti. Cezaevinden çıkıp askerliğini tamamlayan Evcil de Ağustos 2002'de bu işe girmeye karar verdi. Sezai Rahmi Özden'in, 198 trilyona kiraladığı fabrikanın bir kısım hissesini, Mustafa Ergül'ün çocukluk arkadaşı olduğu iddia edilen ve daha önce de Evcil'le ortak çalışmalar yaptığı bilinen Ahmet Büyükdoğan'a sattığı ileri sürüldü. Emniyet raporlarında da, Çakıcı ve Evcil'in, Say Metal A.Ş.'nin yüzde 22 hissesini satın alarak ortaklığa ilk adımı attıkları, ardından da hisse sahiplerini yıldırarak, yaptıkları gizli protokollerle şirket ve fabrikayı tamamen ele geçirdikleri öne sürüldü. 


</TEXT>
</DOC>
