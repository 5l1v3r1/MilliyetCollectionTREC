<DOC>
<DOCNO> 306460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/soneko37.html </URL>
<DATE> 2005/01/14/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Babacan Dünkü euro tahvile yaklaşık 13 miyar dolar talip geldi... 
</HEADLINE>
<TEXT>

     Devlet Bakanı Ali Babacan, 2005 yılı dış borçlanma programı kapsamında yılın ilk tahvil ihracının dün gece tamamlandığını belirterek, ''vadesi 20 yıl olan bu ilk tahvil ihracına 35'in üzerinde ülkeden, yaklaşık 13 milyar dolarlık talep geldi'' dedi. 
     Bakan Babacan, 2005 Finansman Programı ile 2004 gerçekleşmeleri konusunda, Hazine'de düzenlediği basın toplantısında, bu tutarın bugüne kadar yükselen piyasa ülke tahvillerine gelen en yüksek talep tutarlarından biri ve sadece Türkiye için bir rekor seviye olduğunu söyledi. 
     
     SATIŞ TUTARI 2 MİLYAR DOLAR 

     Diğer ülkelere bakıldığında bu rakamın, bu ülkeler içinde bile şimdiye kadar gelen en yüksek talep rakamlarından birisi olduğunu kaydeden Babacan, şöyle devam etti 
     ''Satış tutarı ise 2 milyar dolar olarak gerçekleşmiştir. Tahvilin kupon oranı 7,375 olmuştur, yatırımcıya getirisi yüzde 7,52'dir. Benzer vadedeki Amerikan hazine tahvilinin üzerine yaklaşık yüzde 2,8'lik bir risk primi vardır. Tahvile ilişkin tutar 24 Ocak Pazartesi günü Hazine hesaplarına girmiş olacaktır. Tahvilin ana para geri ödemesi de 5 Şubat 2025 tarihinde yapılacak. 
     Bu 2 milyar dolarlık gerçekleşen satış tutarı da yine Türkiye Cumhuriyeti'nin bugüne kadar tek kalemde gerçekleştirdiği en yüksek ihraç tutarıdır. Toplam satışın yüzde 35'i ABD'den, yüzde 33'ü Avrupa'dan, yüzde 27'si Türkiye'den ve yüzde 5'i Asya ve diğer bölgelerdeki yatırımcılardan gelen talepleri karşılamak üzere satılmıştır. Yaklaşık olarak 350 kurumsal yatırımcı bu tahvilden satın aldı. Bu yatırımcılar arasında dünyanın önde gelen kurumsal yatırımcıları da önemli bir paya sahiptir. 
     AB'nin 17 Aralık kararı sonrası yaptığımız bu ilk ihraca, daha önceden tahvil ihracına hiç yatırım yapmamış, daha önce portföyünde hiç Türkiye kağıdı taşımamış ve dünya çapında bilinen, tanınan çok önemli kuruluşlar da ilgi göstermiş ve bu tahvillere teklif vermiş, satın almıştır. Böylece yatırımcı bazımız önemli ölçüde genişlemiş ve güçlenmiştir.'' 
     
     İYİLEŞMENİN VE DÜZELMENİN SONUCU 

     Bakan Babacan, böylece finasman konusunda da Türkiye'ye artık yeni kapıların açıldığını, Türkiye'nin çıkarttığı menkul kıymetlere daha önceden ilgi göstermeyen yatırımcıların da bundan sonraki dönemde de ilgi göstereceğine hep beraber şahit olunacağını kaydetti. 
     Söz konusu ihraç ile 2005 yılı tahvil ihracı şeklinde düşünülen yaklaşık 5.5 milyar dolarlık borçlanmanın, 3'te birini tamamlanmış olduğuna da dikkat çeken Bakan Babacan, ''bu tahvilin maliyet, vade ve ihraç tutarındaki bu güzel gelişmeler, aslında ülkemizde siyasette ve ekonomide yaşanan iyileşmenin ve bekleyişlerdeki bir düzelmenin sonucudur'' şeklinde konuştu. 
     
     2005 HEDEFLERİ 

     Bakan Babacan, 2005 yılında 176.5 milyar YTL iç borç ve 23.8 milyar YTL de dış borç olmak üzere, toplam yaklaşık 200 milyar YTL borç servisi yapılmasının öngörüldüğünü bildirdi. 
     Toplam borç servisinin 152.5 milyar YTL'sinin anapara, 47.8 milyar YTL'sinin de faiz ödemelarinden oluştuğunu belirten Bakan Babacan, ''2005 yılında nakit bazlı faiz dışı fazlanın program hedefleri ile uyumlu olarak 25.5 milyar YTL, özelleştirme gelirlerinden sağlanacak kaynağın ise 1.5 milyar YTL olması beklenmektedir'' dedi. 
     Babacan, özelleştirme gelirinin daha yüksek rakam da çıkabileceğini ancak 1l5 milyar YTL'nin, kendilerinin programa koyduğu, emniyetli gelir varsaydığı bir rakam olduğunu, bunun üzerindeki rakamın rezervlerin artırılmasında ya da borçların ödenmesinde kullanılacağını söyledi. 

     
</TEXT>
</DOC>
