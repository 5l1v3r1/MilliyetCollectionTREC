<DOC>
<DOCNO> 347834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko37.html </URL>
<DATE> 2005/06/01/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Otomotiv ihracatı 5 ayda 2002'yi zorladı... 
</HEADLINE>
<TEXT>

     Türk ekonomisinin lokomotifi haline gelen otomotiv sektörünün ihracatı, yılın ilk 5 ayında yüzde 43.9 oranında artarak 5 milyar 571 milyon dolara ulaştı. 
     Sektör, bu rakam ile 2002 yılının tamamında yapılan 4 milyar 800 milyon dolarlık ihracatı geride bıraktı. 5 aylık ihracat, geçen yılki 10 milyar 705 milyon dolarlık ihracatın da yarısına şimdiden aştı. 
     Uludağ İhracatçı Birlikleri UİB verilerinden derlenen bilgiye göre, bu yılın ocak-mayıs döneminde, ihracat kalemleri arasında 1 milyar 854 milyon 901 bin dolar ile binek otomobiller ilk sırada yer aldı. Bunu, otomotiv yan sanayii ve eşya taşımaya mahsus motorlu taşıtlar izledi. 
     En fazla ihracat artışı, demiryolu taşıtlarında gerçekleşirken, traktörler, hava ve uzay taşıtları, tanklar ve zırhlı savaş taşıtları ile özel amaçlı diğer çekicilerde ihracat geriledi. 
     Ocak-mayıs döneminde yüzde 43.9 oranında artarak 5 milyar 571 milyon 909 bin dolara ulaşan ihracat, geçen yılın aynı döneminde 3 milyar 870 milyon 444 bin dolar olarak gerçekleşmişti. 
     Mayıs ayında ise yüzde 35 artışla 1 milyar 171 milyon 227 bin dolara yükselen ihracat, geçen yılın aynı ayında 865 milyon 395 bin dolarda kalmıştı. İhracat bu yıl, Ocak'ta yüzde 37, Şubat'ta yüzde 92, Mart'ta yüzde 48 ve Nisan'da yüzde 25 oranında artış kaydetmişti. 
     
     İHRACATIN ROTASI AVRUPA 
     Sektör, yılın ilk 5 ayında 13 serbest bölgenin yanı sıra 162 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya 810 milyon 521 bin dolar ile ilk sırada yer alırken, bu ülkeyi İtalya, Fransa, İngiltere, İspanya ve Hollanda izledi. 
     Sektör, bu dönemde Marshall Adaları, Antigua ve Bermuda, Hollanda Antilleri, Honduras, St. Kitts ve Nevis, Tataristan, Mozambik, Brunei, Fransız Guyanası, Nijer, Gambiya, Moğolistan, Tacikistan, Orta Afrika Cumhuriyeti, Malavi, Nikaragua, Kongo ve Zaire, Doğu Timor, Kamboçya ve Fiji ile Mardin ve Kocaeli serbest bölgelerine ilk kez ihracat yaptı. 
     
</TEXT>
</DOC>
