<DOC>
<DOCNO> 303285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/yazar/sazak.html </URL>
<DATE> 2005/01/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sarıgül ve kurultay 
</HEADLINE>
<TEXT>


CHP kulisleri dün yine 'Sarıgül olayı' ile dalgalandı. Yüksek Disiplin Kurulu, Şişli Belediye Başkanı Mustafa Sarıgül'ün partiden ihraç istemini reddetti. CHP kurultayı ocak ayı içinde 'olağanüstü' toplantıya çağrıldı. 
Sarıgül, Şişli'de kaçak yapılaşmaya göz yumduğu gerekçesiyle İçişleri Bakanlığı'nın açtığı soruşturma çerçevesinde dört üst düzey belediye yöneticisiyle birlikte 300 bin dolar 'rüşvet' almakla suçlanıyordu. 
Dosya, 26 Mart 2004'te Sarıgül, Şişli'de rekor düzeyde bir oyla yüzde 70 seçimleri kazandıktan sonra ortaya çıkmış, CHP lideri Deniz Baykal da, parti liderliğine oynayan belediye başkanına 'Atatürk'ün koltuğunda adı yolsuzluğa karışmış bir kişinin oturamayacağı' savıyla ihraç yolunu göstermişti. CHP Yüksek Disiplin Kurulu Sarıgül'ün ihracını 9-6 reddetti. 
İlginçtir. Mustafa Sarıgül, savunma yapmak için dün CHP Genel Merkezi'ne geldiğinde henüz karar çıkmadan, '2 ay içinde genel başkanım' diyerek Baykal yönetimine meydan okudu. 
Ufukta yeni bir kurultay gözüküyor. 
CHP politbürosu, Sarıgül olayı nedeniyle parti içinde yükselen 'siyasi tsunami'den korunmak için, 'olağanüstü kurultay'ı göze almak zorunda. Çünkü, Yüksek Disiplin Kurulu'nun 'akçalı' bir konuda genel başkanın 'rüşvet almakla' suçladığı bir belediye başkanının CHP'den ihracını reddetmekle Merkez Yürütme Kurulu'na 'güvensizlik' belirtmiş oldu. Güvensizliğin adresi ise Baykal-Önder Sav yönetimi 
Son dönemde CHP yönetiminin partiden ihraç etmek istediği kişiler, yargı kararıyla geri döndüler. Üç milletvekili, halen CHP Meclis Grubu üyesi. Ertuğrul Günay hakkındaki 'tedbir' kaldırıldı. İstanbul Milletvekili Ahmet Güryüz Ketenci, Sarıgül kararını yorumlarken, 'Bu durumda genel başkanın yapması gereken, istifa etmek ve derhal kurultayı toplamaktır' diyordu. 
Akşam saatlerinde Baykal'ın kurultayı toplayacağı açıklandı. 
Çözümü kurultay bulacak. 
CHP'de parti içi iktidar-muhalefet mücadelesi bugüne dek ideolojik ayrışmadan çok, 'Baykal karşıtlığı' nedeniyle kişisel planda kalırken, şimdi de 'rüşvet' iddialarına dayalı 'siyasi kirlenme' nedeniyle hesaplaşmaya gidiliyor. 
Baykal'ın kurultay açıklamasında Yüksek Disiplin Kurulu'nda 'poşetle para verilen' bir üyenin varlığından söz edilmesi ve 'rüşvetle karar çıkarıldığından' söz edilmesi, CHP tarihinde görülmemiş bir suçlamadır. 
Prof. Fuat Keyman'ın analiziyle CHP'nin 'Genç Partileşmesi' sürecini yaşıyoruz 
"Üzücü olan, CHP'nin bu sürece karşı etkili olacak siyasi manevrası ya da gücü yok, tıpkı Türkiye'de siyasi alanın 3 Kasım seçimleri öncesi kendisinin yarattığı Cem Uzan'a karşı siyasi gücü olamaması gibi." 
Yazık oluyor, CHP'ye. Sosyal demokrasiye 



</TEXT>
</DOC>
