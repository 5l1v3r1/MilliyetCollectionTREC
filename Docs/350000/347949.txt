<DOC>
<DOCNO> 347949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur07.html </URL>
<DATE> 2005/06/01/ </DATE>
<TIME> 02.40 </TIME>
<AUTHOR>  </AUTHOR>
<HEADLINE>
Üniversitelilerin taşlı sopalı kavgası 
</HEADLINE>
<TEXT>

     Recep Demirci ERZİNCAN, DHA 

      ATATÜRK Üniversitesi'ne bağlı Erzincan Eğitim Fakültesi’nde ülkücü ve sol görüşlü öğrenciler arasında çıkan kavga, üniversitenin dışına sıçradı. 
     Eğitim Fakültesi’nde saat 19.30 sıralarında üniversitenin arka kapısında toplanan 70 kişilik ülkücü grupla, üniversite bahçesinden dışarı çıkan 100 kişilik sol görüşlü grup arasında taşlı sopalı kavga çıktı. Kavgaya polis müdahale ederken, olay yerine Çevvik kuvvet çağrıldı. Üniversitenin kapısında slogan atan ülkücü grup olaylardan 1.5 saat sonra ayrıldı. Bahçede bekleyen 100 kişilik sol görüşlü grup ise saat 21.00 sıralarında geniş güvenlik önlemleri arasında okulun dışına çıkartıldı. Çevik Kuvvet ekiplerinin kontrolünde Cumhuriyet Mahallesi'ne kadar yürüyen sol görüşlü grup sloganlar atarak, basın açıklaması yaptıktan sonra ayrıldı. 
     
</TEXT>
</DOC>
