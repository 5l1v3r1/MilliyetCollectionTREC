<DOC>
<DOCNO> 340491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonspo15.html </URL>
<DATE> 2005/05/07/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
26. Pirelli Rallisi İstanbul'da başladı... 
</HEADLINE>
<TEXT>

     Türkiye Ralli Şampiyonası’nın 2. ayağı olan 26. Pirelli Rallisi, İstanbul’da başladı. 
     Pirelli’nin ana sponsorluğunda, İstanbul Otomobil Sporları Kulübü İSOK tarafından 1980 yılından beri aralıksız olarak düzenlenen Pirelli Rallisi’nin startı, Levent’teki Metrocity Alışveriş Merkezi önünden verildi. 
     Türkiye Ralli Şampiyonası’na puan veren 6 ralliden biri olan ve İstanbul sınırları içinde gerçekleştirilen tek ralli olma unvanını elinde bulunduran Pirelli Rallisi’ne toplam 54 otomobil katıldı. 
     Bu arada Ford adına yarışan Nejat Avcı ile Batuhan Memişoğlu, start sırasında küçük bir kaza geçirdi. Start noktasındaki rampadan inerken sol lastiği asılı kalan araç, daha sonra görevlilerin yardımıyla yeniden yola sokuldu. Kaza nedeniyle Avcı-Memişoğlu ikilisi yarışa 5 dakika gecikmeli başladı. 
     Ayrıca, yarışa katılan araçların üstünde, İzmir Pınarbaşı’ndaki Türkiye Pist Şampiyonası 1. etabını görüntülemek isterken meydana gelen kazada yaşamını yitiren foto muhabiri Ömer Koçyiğit’in fotoğralarının bulunduğu "www.fotomer.com" internet adresi yer aldı. 
     Ralli merkezi ve servis alanı Sabancı Üniversitesi olarak belirlenen yarışta Royal, Karatepe, Alacafındık ve Gökbey etaplarını 2’şer kez geçecek olan ekipler, ilk ve 4. etabın birleştiği 27 
     kilometrelik Royal İstanbul etabıyla ilk günü tamamlayacaklar. 
     Pilotlar, 2 günlük ralli sonunda 135.54 kilometresi özel etap olmak üzere, toplam 323.72 kilometre yol kat edecek. 
     26. Pirelli Rallisi, yarın saat 13.00’te Sabancı Üniversitesi’nde 
     son bulacak. Ödül töreni de yarın akşam saat 19.30’da Mövenpick Oteli’nde gerçekleştirilecek. 
     
</TEXT>
</DOC>
