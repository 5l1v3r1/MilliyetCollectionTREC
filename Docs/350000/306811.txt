<DOC>
<DOCNO> 306811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sontur24.html </URL>
<DATE> 2005/01/15/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Hemşireye saldırı olayının aydınlatılmasına yönelik çalışmalar sürüyor 
</HEADLINE>
<TEXT>

     İstanbul Emniyet Müdürlüğü, Okmeydanı'ndaki hemşireye saldırı olayının aydınlatılması ve failin yakalanmasına yönelik çalışmaların sürdürüldüğünü bildirdi. 
     Basın Protokol ve Halkla İlişkiler Şube Müdürlüğü'nden yapılan yazılı açıklamada, ''4 Ocak 2005 günü Kağıthane Okmeydanı Köprüsü altında bir bayana yönelik, darp neticesi gasp edilmesi ve tecavüze teşebbüs olayı meydana geldiği'' hatırlatıldı. 
     ''Asayiş Şube Müdürlüğü görevlilerince, olayla ilgili olarak mağdura, yatmış olduğu hastanede bilgisayar ortamında sabıkalılara ait fotoğraflar gösterildiği ve herhangi bir teşhiste bulunmadığı'' ifade edilen açıklamada, şöyle denildi 
     ''Mağdurenin beyanları doğrultusunda olayı gerçekleştiren şahsın robot resmi çizilmiştir. Robot resim doğrultusunda yapılan çalışmalarda, benzer şahıslardan 12 ayrı kişi değişik saatlerde hastanedeki odaya getirilerek mağdure bayana gösterilmiş, içlerinden 1 şahsı 'kesin olarak teşhis ettiğini' beyan etmesi üzerine teşhis tutanağı tanzim edilmiştir. 
     Cumhuriyet Savcılığı'nın bilgisi dahilinde gözaltına alınan şahsın kan örnekleri alınarak, İstanbul Kriminal Polis Laboratuvarı Müdürlüğü'ne gönderilmiştir. Gözaltı süresi olan 24 saat bitiminde 'kan inceleme sonuçları henüz tamamlanmadığı' Cumhuriyet Savcılığı'na bildirilmiş, susma hakkını kullanarak ifade vermeyen şüpheli şahıs mevcutlu olarak sevk edildiği mahkemece tutuklanmıştır.'' 
     
     ''KAN ÖRNEKLERİ UYUM SAĞLAMADI'' 
     Açıklamada, ''13 Ocak 2005 günü İstanbul Kriminal Polis Laboratuvarı Müdürlüğü'nden alınan inceleme raporunda tutuklanan şahsın kan örneklerinin uyum sağlamadığının anlaşıldığı ve raporun aynı gün Şişli Cumhuriyet Başsavcılığı'na gönderildiği'' anlatılarak, şunlar kaydedildi 
     ''Mağdure bayanın ilgili makamlara veya basına bilgi vermek için laboratuvar sonucunu bekleyerek 1 hafta zaman geçmesine neden olması, ayrıca düşündürücüdür. 
     İstanbul Emniyet Müdürlüğü olarak, failin yakalanmasına ve olayın aydınlatılmasına yönelik çalışmalar sürdürülmektedir.'' 
     
</TEXT>
</DOC>
