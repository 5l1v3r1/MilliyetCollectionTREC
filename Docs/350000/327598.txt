<DOC>
<DOCNO> 327598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sontur03.html </URL>
<DATE> 2005/03/27/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Esenler'de silahlı çatışma... 
</HEADLINE>
<TEXT>

     Esenler'de 2 grup arasında çıkan silahlı çatışmada, 2 kişi öldü, 5 kişi de yaralandı. 
     AA muhabirinin aldığı bilgiye göre, türkücü İbrahim Tatlıses'in akrabası olduğu belirtilen Ali Tatlı'ya ait Esenler Atatürk Caddesi üzerindeki Köşem Restoran'da buluşan Tatlı ve yakınları ile Ahmet Karadağ ve yakınları arasında tartışma çıktı. 
     Tartışmanın kavgaya dönüşmesi üzerine restorandan caddeye çıkan gruplar, birbirlerine silahlarla ateş açtı. 
     Silahlı çatışma sonucu, Ali Tatlı, Hacı Tatlı, Veysi Tatlı, Ahmet Karadağ, Halil İbrahim Karadağ, Mehmet Karadağ ve Semra Efe yaralandı. 
     Esenler'deki Hayat Hastanesi'ne kaldırılmak istenen Ali Tatlı yolda, Hacı Tatlı ise tıbbi operasyon sırasında hayatını kaybetti. Veysi Tatlı da bu hastanede yapılan ilk tedavisinin ardından İstanbul Üniversitesi Tıp Fakültesi Hastanesi'ne kaldırıldı. 
     Yaralılardan Ahmet, Halil İbrahim ve Mehmet Karadağ da çeşitli hastanelerde tedavi altına alındı. Ayağından hafif şekilde yaralanan Semra Efe ise ilk tedavisinin ardından bilgisine başvurulmak üzere Esenler İlçe Emniyet Müdürlüğü Asayiş Büro Amirliği'ne götürüldü. 
     Olay yerinde yapılan incelemelerde, 2 adet 9 milimetre çapında tabanca ile çok sayıda boş kovan bulundu. 
     Çatışmanın, restoranda konsomatris olarak çalışan Semra Efe'nin, Ahmet Karadağ'ın kendisine tecavüz ettiğini öne sürmesi ve bunu Ali Tatlı'ya bildirmesi üzerine sağlanan buluşma sırasında çıktığı belirtildi. 
     
</TEXT>
</DOC>
