<DOC>
<DOCNO> 333765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur14.html </URL>
<DATE> 2005/04/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Gama Holding, Türk işçisiyle İrlanda'da anlaşmazlığa düştü 
</HEADLINE>
<TEXT>

     Gama Holding, İrlanda'ya götürdüğü Türk işçilerle ücret konusunda anlaşmazlığa düştü. 
     Alınan bilgiye göre, Gama Holding'in İrlanda'ya götürdüğü bir grup işçi, kendilerine ''eksik ödeme yapıldığı'' gerekçesiyle 4 Nisan'dan beri çalışmıyor. 
     İddialara göre, işçilere saatlik asgari 12.95 Avro ödeme yapılması gerekirken, bu ücret 2.20 Avro düzeyinde kaldı. İrlanda Sosyalist Partisi'nin iddiaları gündeme getirmesi üzerine Çalışma Bakanlığı işçilere yapılan ödemeler ile işçiler adına açıldığı söylenen banka hesaplarının incelenmesi için çalışma başlattı. 
     Davaya konu olan iddialar üzerine mahkemeye sunulan rapor ise yüksek mahkemenin kararı doğrultusunda kamuoyuna yansımadı. 
     Eksik ödemeden doğan alacakları ödenmeden Türkiye'ye dönmeyeceklerini belirten işçiler, talepleri doğrultusunda çeşitli eylem ve etkinlikler düzenlemeye başladı. 
     İrlanda'nın başkenti Dublin'de bildiri dağıtıp, parlamentoya dilekçe veren işçiler, İrlanda Çalışma Bakanı Micheal Martin ile görüşerek sorunlarının çözümüne katkı istediler. 
     İşçilere, İrlanda'da örgütlü bulunan SIPTU Sendikası ile İrlanda Sosyalist Partisi'nin destek verdiği belirtiliyor. 
     Öte yandan, Çalışma ve Sosyal Güvenlik Bakanlığı'nın da İrlanda'da yaşanan gelişmeleri yakından takip ettiği öğrenildi. 
     
     GAMA'NIN CEVABI 

     Gama Holding Yönetim Kurulu Başkanı Erol Üçer, AA muhabirine yaptığı açıklamada, İrlanda'ya götürdükleri işçilerin bir bölümünün, ''kendilerine daimi çalışma izni çıkartılacağı'' gibi vaatlerle yönlendirilerek, ''düşük ücretle çalıştırıldıkları'' iddiasında bulunduklarını ifade etti. 
     Üçer, ''Biz işçimizin her yerde parasını veriyoruz. İrlanda'daki işçilerimize şu anda verdiğimiz ücretler de Türkiye'de bir işçinin aldığının çok üstünde'' diye konuştu. 
     İddialarda dile getirilen saatlik 12.95 Avro'nun brüt ücret olduğunu ve bu rakamdan çeşitli kesintiler yapıldığını vurgulayan Üçer, işçilere İrlanda da verdikleri ücretin yanı sıra, kendi adlarına Türkiye'ye para gönderdiklerini, ayrıca Türkiye'ye dönmeleri halinde verilmek üzere bankada bir miktar paranın bloke edildiğini bildirdi. 
     Yaşanan gelişmeler üzerine bloke edilen paraların ödenmesi kararını aldıklarını dile getiren Üçer, ''Hollanda'daki bir bankada her işçinin bir hesabı var. Oradaki paralar istediğiniz şekilde, istenen adrese gönderiliyor ama bu mekanizmayı bilmeyen bazı çevreler bunu fırsat olarak kullanıyorlar'' dedi. 
     Erol Üçer, işçilerle İrlanda'ya giderken hangi ücretlerin verileceği konusunda anlaşmalarına rağmen, yaşanan olaylar dolayısıyla bunun birkaç katını vermek durumunda kaldıkları için büyük bir masrafa girdiklerini söyledi. 
     Üçer, Türk işçilere şu anda İrlanda'daki asgari ücret ödediklerini kaydetti. 
     Üçer, İrlanda'da yaptıkları işte çalıştırdıkları işçilerin adlarına açılan hesaplara yapılan transferlerin bloke edilmediğini belirtti. 
     İrlanda'da çalışan işçilerin hakedişlerini İrlanda, Türkiye ve Hollanda'da adlarına açılan hesaplara yapılan transferler yoluyla aldıklarını kaydeden Üçer, söz konusu hesapların ''bloke edilmediğini'' bildirdi. 
     Hesaplardaki paraların işçilerin tasarrufunda ve istenildiği an kullanıma hazır olduğunu ifade eden Üçer, paranın kullanımının Türkiye'ye dönme ya da başka bir koşula bağlı olmadığını da belirtti. Üçer, açıklamasında şu görüşlere yer verdi. 
     ''İşçilere verilen ücretler, kendileri ile anlaşıldığı ve ödendiği veçhile asgari ücret değil, İrlanda rayiçleri ve mevzuatına uygundur ve anlaşılanın kat kat üstünde para ödenmesi gibi bir husus da mevzubahis değildir. 
     İşçilerimizin büyük çoğunluğunun bu konuda sorunu yoktur ve hiçbir anlaşmazlık söz konusu değildir. Ancak bir bölüm işçinin, İrlanda'da çalışma, oturma izni ve özellikle vatandaşlık vaatleri ile kışkırtılarak doğru olmayan beyanlarda bulunmalarına sebebiyet verilmiştir.'' 
     
</TEXT>
</DOC>
