<DOC>
<DOCNO> 330626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/yasam/ayas.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Abartısız olursa estetik caizdir' 
</HEADLINE>
<TEXT>


'Estetik ameliyat dinen sakıncalı mı ' tartışmasında son durum şöyle İlahiyatçılar 'Bazen', cerrahlar 'Gerekiyorsa', sanatçı ve mankenler 'İsteniyorsa uygun' diyor 

Ümran Avcı 

Yeni Şafak yazarı ve İlahiyat Profesörü Hayrettin Karaman'ın gazetesinde başlattığı, estetik ameliyatın dini açıdan bir sakıncası olmadığı yolundaki tartışma, değişik tepkiler çekti. 
Karaman'ın, "Psikolojik anlamda kişinin doğuştan ya da sonradan oluşan kusurları görerek kendini kötü hissetmesi sonucunda estetik ameliyat yaptırması caizdir" sözlerini, ilahiyatçılar ve estetik cerrahlar değişik yorumladı. İlahiyatçılar, abartılı, şöhret ve para kazanmak için yapılan estetiğin doğru olmadığını belirtirken, ihtiyaç durumu içinse 'Uygundur' denildi. Estetik cerrahlar ise, bu operasyonların insan psikolojisine olumlu etkilerini dile getirdi. Özetle tarafların görüşleri şöyle 

İLAHİYATÇILAR NE DEDİ 

Prof. Dr. Hamdi Döndüren Yaradılış şeklini tamamen değiştirmemek kaydıyla doğuştan veya sonradan oluşan, kişiyi rahatsız eden eksiklik durumunda estetik ameliyat caiz olur. Ancak başka bir kişilik haline gelmek için yapılan estetik onaylanmaz. Sınırlı ve ölçülü estetik caizdir. 
Prof. Dr. Suat Cebeci Bir kusuru gidermek, psikolojiyi, insan arasındaki konumu düzeltmek, tedavi maksadıyla değiştirmek caizdir. Para, şöhret, itibar için yapılması doğru değil. 
Prof. Dr. M. Saim Yeprem Estetik ameliyat kişinin bedensel ve ruhsal sağlığı açısından gerekli görülürse mahzuru yok. Kişinin sağlığına uzun vadede zarar verecekse mahzurlu. İhtiyaç varsa caiz. 
Prof. Dr. Beyza Bilgin Peygamberimiz, sırf güzellik için kendini değiştirmeye pek itibar etmemiş. 'Allah en güzel şeklinde yarattı' denir. Sonradan olanları düzeltmek, aslına uygun hale getirmek görev bile olur. 

ESTETİK CERRAHLAR NE DEDİ 

Prof. Dr. Onur Erol Bazı bölgelerindeki eksiklik nedeniyle depresyona girmiş hastalar tanıyorum. 'Rahatsızlığı, anatomik bozukluğundan. Düzeltilirse düzelir' diye psikiyatriden gelen hastalar olmuştur. Kişi görüntüsü nedeniyle komplekse girmişse bu, işine ve başarısına, evliyse evliliğindeki tutumuna etki ediyor. Kişi koskoca burnuyla mutluysa dokunulmamalı ama kepçe kulaklı bir çocuk, 5 yaşında ameliyat edilmelidir çünkü arkadaşlarının söylediği sözlerin yarattığı yıpranma müthiştir. 
Doç. Dr. Cemal Şenyuva Estetik cerrahinin psikolojik faydaları kesin. Özgüveni artırıyor, kişinin kendiyle barışık olmasını sağlıyor. Mevcut asimetriyi, sakatlığı gidermesi açısından önemli. Patalojik sınırlarda olan çok büyük göğüs, burun, çeneyi düzeltmek kozmetik işlemler değil bunlar koleksiyon yani düzeltici ameliyatlardır. 

SANATÇI VE MANKENLER NE DEDİ 

MAGAZİN SERVİSİ 
Berna Laçin Bir kadının göğüsleri beline kadar sarkmış, eşiyle mutlu değilse, çok büyük burnuyla kötü hissediyorsa neden estetik yaptırmasın Ama Allah'ın yarattığı görünümümüzü Nicole Kidman'a benzetmeye çalışmak çok yanlış. 
Siren Ertan Bir kadın daha güzel, iyi ve güvende hissettiğinde mutlu olur. Böyle mutlu olacağına inanıyorsa yaptırır, bu kişisel kararıdır. Neticede dini değerleri günümüzün çağdaş şartlarına göre düzenlemiş durumdayız. 
Ece Gürsel Mankenlik ve fotomodellik yaptığımız için görselliğimize önem veriyoruz ve estetik gerekiyor. Bunun h l tartışılması tuhaf. 
Hande Ataizi Estetik, insana daha mutlu ve güvenli hissettirecekse yapılabilir. Ben yaptırdığım estetiklerin bana yakıştığını düşünüyorum. Görsel bir iş yapıyorum. Caiz mi değil mi bilmem ama daha keyifli bir yaşam getirecekse bence bir sakıncası yok. 




</TEXT>
</DOC>
