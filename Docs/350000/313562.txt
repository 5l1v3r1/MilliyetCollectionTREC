<DOC>
<DOCNO> 313562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur15.html </URL>
<DATE> 2005/02/08/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Eşinin ölümüne 19 saat dayanabildi 
</HEADLINE>
<TEXT>

     Tacettin ÇEBİ TRABZON, DHA 

      TRABZON'un Araklı İlçesi'nde, 84 yaşındaki Hasan Hasançebi, eşi 70 yaşındaki Hünkar Hasançebi'yi toprağa verirken, mezar başında kalp krizi geçirerek öldü. Eşinin ölümünün acısına 19 saat dayanabilen Hasançebi de, bir gün sonra toprağa verildi. 
     Hünkar Hasançebi, önceki gün yüksek tansiyona bağlı beyin kanaması sonucu öldü. Hünkar Hasançebi'nin cenazesi vasiyeti üzerine, anne ve babasının mezarının yanında gömülmek üzere Araklı İlçesi Kaymaklı Köyü'ne götürüldü. 54 yıllık hayat arkadaşı Hünkar'ın toprağa verilmesine kalbi dayanmayan, Hasan Hasançebi kalp krizi geçirerek mezar başında öldü. Hasançebi ailesinin fertleri, bir yakınlarını kaybetmenin üzüntüsünü üzerlerinden atamadan, ikinci ölüm karşısında yıkıldı. 6 çocuk sahibi Hünkar-Hasan Hasançebi çiftinin ölümü ilçede büyük üzüntü yarattı. Cenazeye katılanlar, "Birbirlerine aşırı düşkün çifti ölüm bile ayıramadı. Hasan Hasançebi eşinin ölümüne ancak 19 saat dayanabildi. Yaşlı kalbi eşinin ölümünü kaldıramadı'' diyerek üzüntülerini dile getirdi. 
     
</TEXT>
</DOC>
