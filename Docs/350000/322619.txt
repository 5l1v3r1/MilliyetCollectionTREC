<DOC>
<DOCNO> 322619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur13.html </URL>
<DATE> 2005/03/10/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Stilistin evinde gaspçı dehşeti .. 
</HEADLINE>
<TEXT>

     Hüseyin TÜCCAR- Bülent CİVANOĞLU BURSA, DHA 

      BURSA'da, eşiyle boşandıktan sonra 6 yaşındaki kızı Rabia'yla birlikte yaşayan stilist 32 yaşındaki Hülya Özdemir'in evine hırsızlık amacıyla giren bir kişi, uykudan kaldırdığı kadının karnına bıçak dayadı. Gaspçı, öldürmekle tehdit ettiği Özdemir'i ve kızını odaya kapattıktan sonra çantadaki 200 YTL'yi alıp kaçtı. 
     Olay, Merkez Yıldırım İlçesi, 152 Evler Mahallesi Öztürk Sokak, Öz Apartmanı'ndaki dairede sabaha karşı meydana geldi. Kimliği belirlenemeyen bir kişi, bir tekstil firmasında stilistlik yapan Hülya Özdemir'in zemin kattaki dairesine tuvaletin açık bırakılan havalandırma penceresinden girdi. Odalarda para ve ziynet eşyası bulamayan bu kişi, bu kez kızıyla aynı yatakta yatan Hülya Özdemir'i karnına bıçak dayayarak uyandırdı. Karşısındaki tanımadığı kişiyi elinde bıçatkla görünce dehşete kapılıp çığlık atan Hülya Özdemir'in sesiyle bu kez kızı uyandı. Anne ve kızının bağırıp ağlaması sonucu paniğe kapılan hırsız, ağzını eliyle kapattığı Hülya Özdemir ve kızını, oturma odasına kapatıp, kapıyı kilitledi. Daha sonra yatak odasında bulunan Özdemir'in çantasındaki 200 YTL'yi alan gaspçı, evin kapısından çıkarak kaçtı. Kilitlendiği odadan, kapıyı kırarak çıkan Hülya Özdemir, 155 Polis İmdat'ı arayarak yardım istedi. Çevrede arama yapan polis, evde parmak izi aldı. Bu sırada şüpheli görülen 2 kişi ifadeleri alınmak üzere karakola götürüldü. Emniyet Müdürlüğü'ne çağırılan Özdemir bu kişilerin zanlı olmladığını söyledi. 
     Olayla ilgili soruşturmaya Bursa Cumhuriyet Savcılığı'nca başlandı. Polis, 20 yaşlarında, siyah bere takan uzun boylu hırsızın kimliğini araştırıyor. 
     
</TEXT>
</DOC>
