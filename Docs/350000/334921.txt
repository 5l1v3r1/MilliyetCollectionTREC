<DOC>
<DOCNO> 334921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur32.html </URL>
<DATE> 2005/04/19/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Guantanamo'daki Türk esir Adana'da mahkemeye çıkarıldı 
</HEADLINE>
<TEXT>

     ABD'nin Afganistan harekatının ardından tutuklanarak Küba'daki Amerikan üssü Guantanamo'ya götürülenler arasındaki 3 Türk'ten biri olan Salih Uyar, getirildiği Adana'da mahkemeye çıkartıldı. 
     Alınan bilgiye göre, ailesi Kocaeli'nde yaşayan Salih Uyar 24 2000 yılında, İran üzerinden Pakistan'a geçti. Uyar, daha sonra Pakistan'dan Afganistan'ın Kabil kentine gitti. Burada bir süre kalan Uyar, tekrar Pakistan'a dönmek istediği sırada El Kaide örgütüyle bağlantısı olduğu iddiasıyla yakalandı. 
     Pakistan'a götürülerek ABD'li askerlere teslim edilen Uyar, Küba'daki Guantanamo Üssü'nde yaklaşık 3 yıl 4 ay kaldı. Uyar, daha sonra Adana'nın merkez Yüreğir İlçesi'ne bağlı İncirlik Beldesi'ndeki İncirlik Hava Üssü'ne getirilerek yetkililere teslim edildi. 
     Emniyet Müdürlüğü'nde sorgulaması yapılan ve asker kaçağı olduğu tespit edilen Uyar, hakkında hazırlanan evrakla adliyeye sevk edildi. 
     Dışişleri Bakanlığı Sözcüsü Namık Tan, geçen ay yaptığı açıklamada, Guantanamo'da Salih Uyar ile Murat Kurnaz ve Mesut Şen'in bulunduğunu bildirmişti. 
     
</TEXT>
</DOC>
