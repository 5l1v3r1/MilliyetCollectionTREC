<DOC>
<DOCNO> 317725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/guncel/gun03.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Stadyum kapısında bozuk para krizi 
</HEADLINE>
<TEXT>


Her karşılaşma öncesinde, sahaya atılabileceği gerekçesiyle toplanan bozuk paralar, YTL'nin değeri nedeniyle sorun oldu 

GÜNSELİ ÖNAL Ankara 

Sporda şike, doping ve şiddeti araştırmak için kurulan TBMM komisyonunun üyeleri, 2 hafta önce Fenerbahçe - İstanbulspor ve Beşiktaş - Denizlispor, geçen hafta da Gençlerbirliği - Trabzonspor maçları sırasında incelemelerde bulundu. Milletvekilleri, seyircilerden toplanan bozuk paraların artık çok büyük miktarlara ulaştığını ve nereye gittiğinin belli olmadığını kaydetti. 
AKP Sivas Milletvekili Selami Uzun, "Bu paralar artık kıymetli oldu, alınmaması lazım. Ben bozuk paralarımı otomobilde tuttuğum için cebimde yoktu. Artık bozuk para cepleri ve cüzdanları olacak. Belki de herkesin cebinden, bir bilet parası kadar daha para toplanacak. Umarım, seyircilerimiz sahaya bozuk para atmayacak anlayışa kavuşur da toplanmasına gerek kalmaz" dedi. 

Kimde kalıyor, belli değil 
Komisyon Başkan Vekili ve CHP İzmir Milletvekili Ahmet Ersin de, "Para kulübün kasasına mı gidiyor, yoksa toplayan görevlide mi kalıyor, belli değil" dedi ve konuyu komisyonda gündeme getireceğini kaydetti. Bozukların tutanakla toplanıp kulübe gelir kaydedilmesini öneren AKP Yozgat Milletvekili Bekir Bozdağ, "Akıllı adam stada bozuk parayla gelmez zaten, toplanacağını bilir" diye konuştu. 


</TEXT>
</DOC>
