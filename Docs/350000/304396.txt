<DOC>
<DOCNO> 304396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonspo23.html </URL>
<DATE> 2005/01/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Gençlerbirliği'nde forma savaşı kızıyor... 
</HEADLINE>
<TEXT>

     Ligin ikinci yarısına Antalya Belek'te hazırlanan Gençlerbirliği'nde forma savaşı giderek kızışıyor. 
     İlk yarıda ligde umduğunu bulamayan ve ikinci yarıya yeni teknik direktörü Ziya Doğan ile hazırlanan Gençlerbirliği'nde, çalışmalar yoğun tempoda sürüyor. 
     Futbolcuların performansından oldukça memnun olduğunu belirten Doğan, ''Benim takımlarımın performansı ilk 4 haftada tavana vurur. Ancak burada futbolcu kapasitesi çok iyi. Hedefi daha önce yakalayacağız. Çünkü oyuncular benim istediğim futbol anlayışına yabancı değil. Bu da beni fazlasıyla umutlandırıyor'' dedi. 
     Bu arada Gençlerbirliği, kamp dönemindeki ilk hazırlık maçını, yarın Sirena Golf Otel'in sahasında, Belçika Birinci Ligi ekiplerinden GBA ile saat 15.00'de yapacak. 
     
</TEXT>
</DOC>
