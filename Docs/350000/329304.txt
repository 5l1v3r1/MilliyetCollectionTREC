<DOC>
<DOCNO> 329304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko36.html </URL>
<DATE> 2005/04/01/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Otomotiv ihracatı tam gaz... 
</HEADLINE>
<TEXT>

     Türk ekonomisinin lokomotifi haline gelen otomotiv sektörünün ihracatı, yılın ilk çeyreğinde yüzde 55.7 oranında artarak 3 milyar 294 milyon dolara ulaştı. 
     Sektör bu rakamla, 2000 yılının tamamında yapılan 2 milyar 636 milyon dolarlık ihracatı geride bıraktı. 
     Uludağ İhracatçı Birlikleri UİB verilerinden derlenen bilgiye göre, ihracat kalemleri arasında 1 milyar 52 milyon 735 bin dolar ile binek otomobiller ilk sırada yer aldı. Bunu otomotiv yan sanayii ve eşya taşımaya mahsus motorlu taşıtlar izledi. 
     En fazla ihracat artışı, demiryolu taşıtlarında gerçekleşirken, traktörler, hava ve uzay taşıtları, tanklar ve zırhlı savaş taşıtları ile özel amaçlı diğer çekicilerde ihracat geriledi. 
     Ocak-mart döneminde yüzde 55.7 oranında artarak 3 milyar 294 milyon 960 bin dolara ulaşan ihracat, geçen yılın aynı döneminde 2 milyar 115 milyon 667 bin dolar olarak gerçekleşmişti. 
     Mart ayında ise yüzde 48'lik artışla 1 milyar 2 milyon 697 bin dolara yükselen ihracat, geçen yılın aynı ayında 847 milyon 226 bin dolarda kalmıştı. İhracat, Ocak'ta yüzde 37, Şubat'ta ise yüzde 92 oranında artış kaydetmişti. 
     
     ALMANYA İLK SIRADA 
     Sektör, yılın ilk çeyreğinde 11 serbest bölgenin yanı sıra 141 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya 509 milyon 923 bin dolar ile ilk sırada yer alırken, bu ülkeyi İtalya, Fransa, İngiltere, İspanya ve Hollanda izledi. 
     Sektör, bu dönemde Marshall Adaları, Antigua ve Bermuda, Honduras, St. Kitts ve Nevis, Fransız Guyanası, Mozambik, Guyana, Nijer, Panama, Tacikistan, Orta Afrika Cumhuriyeti, Nikaragua, Brunei, Ceuta, Malavi, Liberya, Guam, Kongo ve Zaire, Doğu Timor, Kamboçya, Moğolistan, Gambiya ve Cape Verde ile Mardin ve Kocaeli serbest bölgelerine ilk kez ihracat yaptı. 
     
</TEXT>
</DOC>
