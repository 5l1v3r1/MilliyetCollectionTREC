<DOC>
<DOCNO> 318977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/spor/axspo02.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Restleşme ve operasyon 
</HEADLINE>
<TEXT>


Fenerbahçe'de, Daum ile futbolcular arasında ortam gerildi. Alman hoca, idmanı fazla bulan oyuncuların çalışma süresini daha da uzattı. Sarı-Lacivertli teknik adam, kadro içinde değişikliğe gitmeye hazırlanıyor 

YUSUF KOBAL 


Yol yorgunluğu 
REAL Zaragoza'ya elenen Fenerbahçe'de teknik heyet ile yedek oyuncular arasında gerginlik yaşandı. İspanya dönüşünde akşama kadar izin yapan futbolcuların bazıları tesislerde kalmayı tercih ederken, diğerleri de eve gitti. Teknik Direktör Daum, akşam antrenmanı öncesinde takımla bir görüşme yaparak hatalarını anlattı.. Daha sonra Zaragoza karşısında 90 dakika oynayanları yenilenme çalışmasına alan Alman hoca, diğerlerine ise yorucu bir idman yaptırdı. 

Hooijdonk hazırlığı 
ANTRENMANIN uzamasına sinirlenen futbolcular, Daum'a, "Yorgunuz. Neden bu kadar çok koşturuluyoruz" diye haber gönderdi. Ancak Sarı - Lacivertli çalıştırıcı bu isteğe, çalışmayı 1.5 saate çıkararak karşılık verdi. Sebat karşısında değişik bir kadro çıkarmanın hazırlığını yapan Alman çalıştırıcının, Hooijdonk'a görev vermeyi planladığı, Anelka'yı da ilk 11'de sahaya süreceği ifade edildi. Daum, orta sahada ise kararsız kaldı. 

Anelka'ya koruma 

Yönetim arkasında 
ARA transferde Fenerbahçe'ye katılan Anelka, dördüncü maçında da varlık gösteremezken, Sarı-Lacivertli yönetim Fransız oyuncuyu koruma altına aldı. İdareciler, dünyanın en iyi forvetleri arasında gösterilen golcünün performansının düşük olmasını, yalnız kalmasına ve kıskançlığa bağlarken, Başkan Aziz Yıldırım'ın bu konuda futbolcuları uyaracağı öğrenildi. 

'Uzun vadeli transfer' 
ANELKA'YI sadece bugün için transfer etmediklerini belirten Fenerbahçe Başkanı Aziz Yıldırım, Fransız futbolcunun kısa sürede beklenen performansa ulaşacağını belirtti. Dünyaca ünlü yıldız ile 2007'ye kadar üç yıllık bir anlaşma yaptıklarını ifade eden Yıldırım, "Biz uzun vadeli düşünerek bu transferi gerçekleştirdik. İsabetli bir iş yaptığımız görülecektir" dedi. 

Fener'in özür günü 

YUSUF DURSUN 

'Onur meselesi' 
UEFA Kupası'na veda eden Fenerbahçe, bugün Akçaabat Sebat karşısında patlama yapıp, Sarı - Lacivertliler'den özür dilemeye hazırlanıyor. Avrupa'ya veda ederek camiayı mutlu edemediğini belirten Teknik Direktör Daum, "Ama Türkiye Kupası'nda ve ligde şampiyonluğa ulaşacağız. Bu artık bizim için onur meselesi oldu" diye konuştu. 

113 gün sonra 
FUTBOLCULAR da bundan sonraki karşılaşmalarda mazeretlerinin bulunamayacağını belirterek, tüm maçlarını kazanmak istediklerini söyledi. Öte yandan sakatlıktan kurtulan Van Hooijdonk da 113 gün sonra Şükrü Saracoğlu Stadı'nda taraftarın karşısına çıkacak. Hollandalı oyuncu, Zaragoza karşısında 30 dakika oyunda kalmıştı. 

Önder Dai vefat etti 

FENERBAHÇE Yüksek Divan Kurulu üyesi ve basketbol takımının eski antrenörü Önder Dai, 76 yaşında hayata gözlerini yumdu. Sarı - Lacivertliler'de Can Bartu, Mehmet Baturalp, Gündüz Erkan ve Güner Yalçıner gibi basketbolcuların yetişmesine öncülük eden Dai'nin cenazesi bugün Kızıltoprak Zühtüpaşa Camii'nde öğlen kılınacak cenaze namazının ardından toprağa verilecek. 


</TEXT>
</DOC>
