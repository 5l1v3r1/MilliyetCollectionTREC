<DOC>
<DOCNO> 337782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonsiy07.html </URL>
<DATE> 2005/04/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Vekil olimpiyatları başlıyor 
</HEADLINE>
<TEXT>

     TBMM Spor Oyunları’nın ikincisi 11 Mayıs’ta başlayacak, vekillerin en fazla rağbet ettiği beş daldan biri olan atıcılıkta 30, satrançta ise 18 vekil yarışacak. 
     TBMM’den yapılan yazılı açıklamaya göre, "Türkiye’de spor kültürünün yerleşmesi ve yaygınlaştırılması açısından" 2004 yılında ilki düzenlenen TBMM 1. Spor Oyunları’nın ikincisi, 11 Mayıs’ta Ankara Selim Sırrı Tarcan Spor Salonu’nda yapılacak. 
     Gençlik ve Spor Genel Müdürlüğü’nün katkılarıyla gerçekleşecek oyunlarda 16 dalda yarışma düzenlenecek. 
     Organizasyon kapsamında atıcılıkta 30, atletizmde 19, basketbolda 23, badmintonda 8, bilardoda 16, bilek güreşinde 2, bovlingde 27, dartta 7, futbolda 46, golfte 13, masa tenisinde 46, okçulukta 19, satrançta 18, teniste 16, voleybolda 37, yüzmede 32 milletvekili yarışmalara katılacak. Milletvekilleri en çok masa tenisi ve futbol karşılaşmalarına yarışmacı olarak başvururken, en fazla rağbet edilen beş daldan biri olan atıcılıkta 30 vekil yarışacak. Satrant turnuvası için ise 18 milletvekili başvurdu. 
     
</TEXT>
</DOC>
