<DOC>
<DOCNO> 301347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonspo25.html </URL>
<DATE> 2004/12/27/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Edirne Süper Amatör Lig'de gol rekoru 16-0 
</HEADLINE>
<TEXT>

     Edirne Süper Amatör Ligi'nde Uzunköprüspor, Aslıhanspor'u 16-0 yenerek bu yıl bir maçta en fazla gol atan takım oldu. 
     Uzunköprüspor Teknik Direktörü Ferhat Kemallarlı, AA muhabirine yaptığı açıklamada, 2 hafta önce Uzunköprüspor'da göreve başladığını hatırlatarak, ''İlk haftada Saraçhane'yi 3-0 yenmiştik. Geçtiğimiz hafta da kendi sahamızda rekor skora ulaştık. Kısa bir zamanda böyle bir başarı elde etmekten dolayı çok mutluyum'' dedi. 
     Kemallarlı, ligde Keşanspor'un lider olduğunu, Uzunköprüspor'un ise aldığı farklı galibiyetle üçüncü sıradan ikinciliğe yükseldiğini ifade ederek, şöyle konuştu 
     ''Amacımız terfi maçlarına katılarak 3. Lig'e çıkmak. Başkanımız Gülay Erkol'un da büyük gayretleri ve desteği ile takımımız Süper Amatör Lig'de mücadele veriyor. Haftada üç gün antrenman yapıyoruz. Takımdaki oyuncularımızın çok başarılı olması nedeniyle de 4-4-2, 4-3-3 sistemlerini başarı ile uyguluyoruz. Takımımızın amacına ulaşabilmesi için önümüzde 5 maçımız daha var. Şampiyonluğu kovalayan takımımızın maddi açıdan rahatlaması için de Uzunköprülülerin destek ve ilgilerini bekliyoruz.'' Edirne Süper Amatör Ligi'nde 25 puanla Keşanspor birinci, 22 puanla Uzunköprüspor ikinci, 21 puanla Osmanlıspor üçüncü, 20 puanla da Edirnespor dördüncü sırada yer alıyor. 
     
</TEXT>
</DOC>
