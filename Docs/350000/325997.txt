<DOC>
<DOCNO> 325997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur12.html </URL>
<DATE> 2005/03/22/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Tatlıses'in Nevruz konserinde "Apo" sloganları atıldı .. 
</HEADLINE>
<TEXT>

     Diyarbakır'daki Nevruz etkinliklerinde konser veren Civan Haco, buraya gelmekten büyük mutluluk duyduğunu söyledi. Diyarbakır'a gelmenin kendisi için rüya olduğu belirten Haco, "Diyarbakır'a gelmek, benim için bir hayaldi. Buraya gelerek bu hayalim gerçek oldu. Önünüzde saygıyla eğiliyorum. Bundan sonraki Nevruzlar da böyle coşkulu geçsin'' dedi. 
     Haco'dan sonra sahneye çıkan İbrahim Tatlıses, zafer işareti' yaparak Kürtçe Nevroz piroz be' Nevruz kutlu olsun diyerek konsere başladı. Tatlıses, yoğun izdiham nedeniyle sık sık konserini yarıda keserek, kalabalığa Kürtçe seslenerek sakin olmalarını, herhangi bir cisim atmamalarını istedi. Tatlıses'in bulunduğu platforma çıkmak isteyen bazı izleyicilere, kalabalıktan küçük çakıl taşları atıldı. İbrahim Tatlıses bunun üzerine yine Kürtçe konuşarak, "Taş atmayın. Ben onları indiririm'' dedi. 
     İbrahim Tatlıses, "Ben de sizin kirvenizim'' diyerek alanda en az 750 bin kişinin olduğunu öne sürerken, yolda gelirken bir o kadar kişinin de yağmur nedeniyle döndüğünü belirterek, "Hayatımda böyle bir kalabalık görmedim. Karşısınızda bulunmaktan şeref duyuyorum'' dedi. Tatlıses şarkı söylerken, alanda bulunanlar sık sık Bıji serok Apo' Yaşasın başkan Apo diye slogan atarak, posterini açtı. Tatlıses, bazı kişilerin sahneye attığı PKK bayraklarını bir kenara bıraktı. 
     Saat 16.30'da Nevruz kutlamaları bitti. Toplanan kalabalık gruplar halinde dağıldı. 
     
</TEXT>
</DOC>
