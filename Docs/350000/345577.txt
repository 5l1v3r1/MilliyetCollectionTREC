<DOC>
<DOCNO> 345577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/yazar/asik.html </URL>
<DATE> 2005/05/25/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Champions fırsatı 
</HEADLINE>
<TEXT>


Üzerinde formalarıyla Liverpool ve Milan taraftarları çıkageldiler... İstanbul'un dört bir yanında yarı şaşkın dolaşıyorlar. Gözlerimiz mağaza vitrinlerinde Liverpool ve Milan taraftarları için hazırlanmış tişörtler, rozetler ve benzeri hediyelik eşyalar arıyor. Yok... Birkaç yıl önce İngiltere'de Chelsea - Galatasaray maçına gitmiştik. Stadın bulunduğu semtte ve stat girişinde özenli hazırlanmış, üzerinde Chelsea ve Galatasaray'ın armaları bulunan hatıra formaları, tişörtler, rozetler vs. gördük. Tabii eşe dosta getirmek için çok miktarda satın aldık. O bir eleme maçıydı. İstanbul'da bugün oynanacak olan ise final maçı. Bu maçın İstanbul hatırası olarak hazırlanan benzeri hatıra eşyasını İngiliz ve İtalyan taraftarlar kapış kapış satın alırdı. Ancak bizim müteşebbisler anlaşılan böyle bir şey düşünmediler. Veya düşünemediler. Otelleri çıkarırsak... Şampiyon taraftarların dövizlerini sadece stat önünde köfte ekmek satarak alacağız... 

Avrupalı liderler, Fransa'daki Avrupa Anayasası referandumunda "evet" çıkması için seferber olmuş. 
Kenan Evren gitse tek başına hallederdi... 
Haldun Ertem 

BBC İngiliz yayın kurumu BBC'nin çalışanları, işten çıkarılmaları protesto etmek için önceki gün grev yaptılar. Bu grev kamuoyu tarafından da desteklendi. 
İzleyicilerden biri grevcilere gönderdiği elektronik postada demiş ki 
- Bir gün de olsa, sıkıcı yayınlarınızdan kurtulduğumuz için mutluyuz. Grevlerinizin artarak devam etmesini diliyoruz... 

Destan CHP Grup Başkan Vekili Haluk Koç, alfabe alıştırmalarında "Koş Ali Koş" yerine, "Koş Kemal koş, yine af var" şeklinde bir değişiklik öneriyor. 
Bekir Coşkun da, ruhsatsız villayı bir türkü ile gazelleştiriyor "Kemal Abim evde mi evde mi, on odalı yerde mi yerde mi 
Aşağıdaki dörtlük ise Cemili'den 
"İcraat yoksa laf var 
Her yerde aynı gaf var 
Yeni yasa çıkıyor 
Kemal Abi'me af var" 
Maliye sanığı, pardon Bakanı Kemal Abi, dillere destan... 

Başbakan Erdoğan, bugüne kadar açtığı davalarda 111 milyar lira tazminat kazanmış. 
Kimi başbakanların aksine, ek gelirini yasal yollardan temin etmeye çalışan Tayyip Bey'i kutluyoruz. 

F. Bahçe Fenerbahçeli dostlar tebrik bekliyor... Elbet hak ettiler. Fenerbahçe taraftarının son 2 yılın şampiyonluğunda büyük payı var. Tabii ki bu zor gemiyi 2 yıldır şampiyonluğa taşıyan Başkan Aziz Yıldırım'ı, Daum'u ve futbolcuları da ayrıca kutlamak gerekir. Sıra artık Şampiyonlar Ligi'nde. Fenerbahçe'nin orada da başarılı olması için ilk koşul "Önemli olan Galatasaray'ı değil, Avrupa takımlarını yenmek" yollu bir sloganı benimsemesi, kendisini psikolojik olarak 'Avrupa'ya hazırlamasıdır... Haydi bakalım... Avrupa'da da güldürün Türkiye'yi... 2 kez alkışlayalım. 

Soru AB'de "ayrıcalıklı ortaklık" nedir 
Yanıt "Biz ayrı dünyaların insanlarıyız kardeşim" esasına dayalı ortaklık... 

Samimi namaz kriterleri Deniz Baykal'ın Kudüs ziyaretinde Kubbet - ül Sahra'da kıldığı namaz "samimi" bulundu... Biz şimdiye kadar vakit namazı, cuma namazı, bayram namazı, teravih namazı gibi namazları bilirdik de "samimi namaz" diye bir türü bilmezdik. Demek varmış. Peki "samimi namaz" nasıl bir şeydir Bir namazın samimi olup olmadığı nasıl anlaşılır "Samimi gazeteci" Fahrettin Fidan, bütün samimiyetiyle açıklıyor. 
1 Namaz önceden basına haber verilmiş... Namazın kılınacağı camiye l yıvala ile gelinmiş... Tam kameraların, foto muhabirlerinin en iyi görüntü alabileceği yerde saf tutulmuş... ve de namaz kılınırken gözler feldir feldir kameraları arıyorsa, ııhhh... Bu namaz nafiledir, samimi değildir. 
2 Herhangi bir vakit namazı... Örneğin ikindi namazı... Bir günde, birden fazla defa kılınmışsa, gene ııhhh... 
Örnek Malum Hoca'nın seçim kampanyası döneminde kıldığı namazlar. 
3 Namazı kılan kişi namaz anında dünyadan kopmamış, Tanrı'yla baş başa kalmamışsa... Kafasında sürekli, "Bu namazım acaba yarınki gazetelerde yer alır mı Alırsa bana kaç oy getirir Rakiplerimden daha Müslüman olduğum izlenimini verir mi " gibi düşünceler dolaşıyorsa... Bu namaz da samimi namaz değildir, olsa olsa "medyatik" faaliyettir. 
4 "Namaz alenidir, her akşam bir bardak viski içmek ise gizli" niyetiyle kılınan namaz da samimi olamaz. Örnek Malum Baba. 
5 Namaz, kişi inançlı olsa bile 
- Ulan adımız bir kere laike çıkmış, o yüzden muhalefetten kurtulamıyoruz. Bu haksız rekabete artık bir son vermek lazım, düşüncesiyle kılınıyorsa... Gene samimi değildir, bu yöntemin oy getirmesi mümkün değildir. Adı laike çıkmış olanlar profesyonel din tacirleriyle hangi alanda yarışıp hangi alanda yarışamayacaklarını iyi bilmelidir... 



</TEXT>
</DOC>
