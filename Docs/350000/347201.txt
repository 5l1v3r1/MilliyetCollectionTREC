<DOC>
<DOCNO> 347201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo02.html </URL>
<DATE> 2005/05/30/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Anelka Türkiye'de futbol hızı biraz yavaş 
</HEADLINE>
<TEXT>

     Fenerbahçe’de şampiyonluk kutlamaları sürüyor. 
     Fenerbahçe Burnu’ndaki Faruk Ilgaz Sosyal Tesisleri’nde düzenlenen geceye Başkan Aziz Yıldırım ve yöneticilerin yanı sıra futbol ve basketbol takımları teknik heyet ve oyuncuları ile sponsor firmaların yetkilileri katıldı. 
     2004-2005 sezonu lig şampiyonluğu kupasının da sergilendiği gece, 
     tesislerin arka kısmında yapılan havai fişek gösterisiyle renklendi. 
     Yönetim Kurulu üyeleri, sezon sonunda şampiyonluk ipini göğüsleyen Alman çalıştırıcı Christoph Daum yönetimindeki teknik heyet ve geceye katılan futbolculara küçük bir kupa şeklinde hazırlanan plaketlerden verdi. 
     Önümüzdeki sezon ülkesinin NAC Breda takımında forma giyecek Hollandalı futbolcu Pierre Van Hooijdonk’a da hizmetlerinden dolayı teşekkür plaketi sunuldu. 
     Bu arada, hayat arkadaşı Angelica Camm ve geçen ay dünyaya gelen bebekleri Cara Julie ile geceye katılan teknik direktör Christoph Daum’un ailesi ilgi odağı oldu. 
     Teknik heyet, futbolcular ve yöneticiler şampiyonluk kupasının çevresinde basın mensuplarına poz verdi. 
     
     ANELKA "ŞAMPİYON OLMAYI HAK EDİYORDUK" 

     Fenerbahçe’nin bu sezonun devre arasında kadrosuna kattığı Fransız yıldız Nicolas Anelka, şampiyonluğu hak ettiklerini söyledi. 
     Ligde haftalar boyunca liderliği sürdürerek, en fazla zirvede kalan takım olduklarını vurgulayan Anelka, "Şampiyon olmayı hak ediyorduk, çok mutluyuz" dedi. 
     Türk futbolu hakkındaki düşünceleri sorulan Fransız oyuncu, "Türkiye ligi taktiksel iyi bir lig. Fakat futbol hızı biraz yavaş. 
     İngiltere Ligi’ne nazaran hız biraz daha düşük. Gelecek yıllarda daha da yükseleceğine inanıyorum" diye konuştu. 
     Fenerbahçe’de uyum sorunu yaşamadığını dile getiren Anelka, herkesin kendisine adeta kucak açtığını kaydederek, "Takımda hepimiz kardeş gibiyiz" dedi. 
     Gelecek sezon mücadele edecekleri Avrupa Şampiyonlar Ligi’nde takımının başarısı için elinden geleni yapacağını anlatan Anelka, bu ligin taktiksel anlamda zorlu maçlardan oluştuğunu ifade etti. 
     Anelka, sarı-lacivertli formayla ligin ikinci yarısında yüzde yüz performansla mücadele ettiğini, ligin son iki maçında sakatlığı bulunduğu için performans düşüklüğü yaşamış olabileceğini sözlerine ekledi. 
     
</TEXT>
</DOC>
