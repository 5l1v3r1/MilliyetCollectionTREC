<DOC>
<DOCNO> 322214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonsiy05.html </URL>
<DATE> 2005/03/09/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Yeni Şafak gazetesine ABD'den ağır suçlama 
</HEADLINE>
<TEXT>

     ANKARA Milliyet 

ABD'nin Ankara Büyükelçiliği, Irak operasyonu sırasında kimyasal silah kullanıldığını öne süren Yeni Şafak gazetesinin, haberi, El Kaide yanlısı internet sitelerinden alıdığını iddia etti. 
     Büyükelçilikten dün yapılan yazılı açıklamada, kimyasal silah kullanıldığı iddiaları yalanlanırken, Yeni Şafak gazetesinde yayınlanan haberin Venezüella Devlet Başkanı Hugo Chavez ve Küba haber ajansı tarafından kullanıldığı ve Türkiye'nin yanı sıra Çin ve İran'da da gazetelerde yer aldığına dikkat çekildi. 
     Açıklamada şöyle denildi 
     "Yeni Şafak'ın bir yazarı, Irak Sağlık Bakanlığı yetkilisine dayanarak Amerikan güçlerinin Felluce'deki operasyonlarda kimyasal silah, hardal gazı ve sinir gazı kullandığı haberini köşesine taşımıştır. Benzer iddialar Venezüela Devlet Başkanı Hugo Chavez tarafından yinelenmiş olup, aynı gazetenin 6 Mart tarihli sayısında yer almıştır. 
     Gerçekte böyle bir haber yoktur ve Amerikan güçleri Felluce'de ya da Irak'ın herhangi bir başka yerinde bu tür silahlar kullanmamıştır. Yeni Şafak gazetesi tarafından kullanılan bu haberin asıl kaynağı, El Kaide yanlısı "Islammemo.cc" isimli bir web sitesidir. 
     Sözkonusu haber daha sonra yanlış ve yanıltıcı haberler yaymasıyla tanınan bir diğer cihad yanlısı web sitesi olan 'Jihad Unspun' tarafından kullanılmıştır. Bu düzmece iddia daha sonra Küba haber servisi 'Prensa Latina ile Türkiye, Çin ve İran'daki gazetelerde yer almıştır. Bütün bu olaylar zinciri düzmece iddiaların nasıl birkaç gün gibi kısa bir sürede belirsizlikten dünya çapında ilgiye dönüşebileceğini göstermektedir." 
     
</TEXT>
</DOC>
