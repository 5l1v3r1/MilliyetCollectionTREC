<DOC>
<DOCNO> 346966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sonspo18.html </URL>
<DATE> 2005/05/29/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Efes Pilsen ve Beşiktaş'tan dostluk mesajı 
</HEADLINE>
<TEXT>

     Türkiye Basketbol Ligi TBL final serisinin ilk maçında yarın karşılaşacak Efes Pilsen ile Beşiktaş’ın antrenör ve sporcuları, Abdi İpekçi Spor Salonu’nda şampiyonluk kupasıyla birlikte fotoğraf çektirip, dostluk mesajları verdiler. 
     Antrenmanlar için Abdi İpekçi Spor Salonu’nda bulunan iki takımın teknik heyeti ve oyuncuları yarın başlayacak zorlu maçlar öncesi dostluk mesajları vererek, kazananın "Fair-play" olmasını dilediler. 
     
     MAHMUTİ "DOSTLUĞUMUZ HEP SÜRER" 
     Efes Pilsen antrenörü Oktay Mahmuti, Beşiktaş’ın bu sezon çok iyi bir çıkış yakaladığını ifade ederek, şunları söyledi 
     "Zor bir maç bizi bekliyor. Saha içinde her iki takım da birbirine karşı üstünlük kurmaya çalışacak. Biz basketbol ailesinin mensuplarıyız, o yüzden mücadelemiz saha içinde kalır ama dostluğumuz hep sürer. Yarınki maçta da böyle olacak. İnanıyorum ki basketbolseverler her yönden çok kaliteli maçlar izleyecekler." 
     
     BIYIKTAY "FAİR PLAY KAZANMALI" 
     Beşiktaş antrenörü Burak Bıyıktay ise 30 yıl aradan sonra ilk kez Türkiye şampiyonluğuna bu kadar yakın olduklarını kaydederek, "Efes Pilsen tecrübeli bir takım. Takımlarımız parkelerin üzerinde kıyasıya bir mücadeleye girerler ama hem oyuncularımız hem biz çalıştırıcılar her zaman dostuz. Bu dostluklar hiç bir zaman kolay kolay yıkılmaz. 
     Final serisinde kazanan Fair-play olmalı" diye konuştu. 
     
</TEXT>
</DOC>
