<DOC>
<DOCNO> 327596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sontur01.html </URL>
<DATE> 2005/03/27/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Yangın faciası Anne-baba kurtuldu, çocuklar ve kayınvalide yandı... 
</HEADLINE>
<TEXT>

     Konya'nın Akören İlçesi Kayasu Beldesi'nde bir evde elektrik kontağından çıkan yangında 2'si çocuk 3 kişi öldü. 
     Kayasu'da yaşayan Kadir Yazar'ın 40 evinde, sabaha karşı yangın çıktı. 
     Yoğun dumandan uyanan Kadir Yazar, çocukları Nurcan 14 ve Murat Yazar 13 ile kayınvalidesi Emine Ana Öksüz'ü 89 kurtarmaya çalıştı. 
     Yazar, alevlerin evi sarması üzerine eşi Hatice Yazar'la birlikte dışarı çıkmak zorunda kaldı. 
     Yazar'ın çocukları ile kayınvalidesi, yanarak hayatını kaybetti. 
     İhbar üzerine olay yerine gelen Akören İlçe Belediye ve Kayasu Belde Belediyesi itfaiye ekipleri, elektrik kontağından çıktığı belirtilen yangını, çevreye yayılmadan söndürdü. 
     Yangında ölen 3 kişinin cesetleri, otopsi için Kayasu Sağlık Ocağı'na gönderildi. 
     
     DEMİR PARMAKLIKLAR ENGELLEDİ 

     Konya'nın Akören İlçesi'ne bağlı Kayasu Beldesi'nde bir evde bu sabah çıkan yangında ölen Nurcan 14 ve Murat'ın 13 babası Kadir Yazar, evlerinin birinci katının pencerelerinde demir parmaklık olması nedeniyle çocuklarını kurtaramadığını söyledi. 
     Edinilen bilgiye göre, yangından eşi Hatice ile birlikte yara almadan kurtulan Kadir Yazar, çocuklarının uykudayken öldüğünü ifade etti. 
     Olayın şokunu üzerinden atlatamayan Yazar, çocuklarını ve kayınvalidesini kaybettiği yangını gözyaşları içinde şöyle anlattı 
     ''Yangını komşularımız görmüş. Uykudan, komşuların bağırmaları ve kapıya vurmalarıyla uyandım. Kalktığımda ev duman içindeydi. Biz evin ikinci katında yatıyorduk, çocuklarımız ve kayınvalidemin odası birinci kattaydı. Çocukların odasında başlayan yangın giderek evin tamamına yayılıyordu. Eşimi hızla dışarı çıkardıktan sonra çocuklarımı kurtarmak için geri döndüm. Ama yangın iyice büyümüştü ve onların kaldığı odaya giremedim. Alevler etrafımı sarınca ikinci katın penceresinden atlayarak son anda kurtuldum.'' Çocuklarını bu kez odanın penceresinden girerek kurtarmak istediğini ifade eden Yazar, ''Çocuklarımın kaldığı odanın penceresinde demir parmaklık vardı. Komşularımızla demirleri sökmeye çalıştık, ancak başaramadık. Çocuklarımı belki de pencere demirleri yüzünden kaybettim. Çiftçilikle ailemin geçimini sağlıyorum. En büyük isteğim çocuklarımın okuyarak meslek sahibi olmalarıydı'' dedi. 
     Yazar, çocuklarının dün akşam öğretmenleriyle Türkiye-Arnavutluk maçını izledikten sonra eve geldiğini belirterek, Türkiye'nin galip gelmesi nedeniyle çocukların mutlu uyuduklarını söyledi. 
     Öğretmenleri ise Kayasu İlköğretim Okulu 7. sınıf öğrencisi Nurcan ve Murat'ın okulda düzenlenen her türlü sosyal faaliyete katıldıklarını, her iki öğrencinin de derslerinde çok başarılı olduğunu ifade ettiler. 
     
</TEXT>
</DOC>
