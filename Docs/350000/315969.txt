<DOC>
<DOCNO> 315969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/spor/spo15.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Emre'den gol 

INTER, İtalya Kupası'nda Atalanta'yı 3-0 yenerek yarı finale yükselirken Emre Belözoğlu takımının ikinci golünü attı. 90 dakika oyunda kalan milli futbolcumuz performansıyla göz doldururken İnter'in diğer golleri Recoba ve Cruz'dan geldi. 

Milliler inişte 

FIFA milli takımlar dünya klasmanında şubat ayı sıralamasını açıklarken, Ay - Yıldızlı ekibimiz Dünya Kupası eleme grubundaki rakiplerinden Danimarka ile birlikte 15. sırayı paylaştı. İki puan kaybederek, 709 puana inen Türkiye, UEFA klasmanında ise yine Danimarka ile birlikte bir önceki aya göre birer sıra gerileyerek, 11. sırayı aldı. 

Top'tan Destek şimdi devrede 

İSPANYA'DA tsunami felaketzedelerine yardım amaçlı düzenlenen ve dünyaca ünlü yıldızların forma giydiği maçtan 7.5 milyon euro gelir elde edildiği açıklandı. FIFA Başkanı Sepp Blatter, "30 yıllık görevim boyunca ilk kez böyle bir kampanyaya şahit oluyorum" dedi. 

Bravo Akkaş 

YUNANİSTAN'IN başkenti Atina'da yapılan Balkan Salon Atletizm Şampiyonası'nda 1500 metrede Halil Akkaş birinci oldu. 3.42.76'lık derecesiyle altın madalyaya ulaşan Akkaş aynı zamanda 13 yıllık Türkiye rekorunu da tarihe gömdü. 17 sporcuyla katıldığımız şampiyonada piste çıkan diğer atletlerimiz ise dereceye giremedi. 

Tekrar isteği 

MALATYASPOR, Trabzon maçında kural hatası yapıldığı gerekçesiyle karşılaşmanın tekrarı için federasyona başvurdu. Başkan Hikmet Tanrıverdi, hakem Yunus Yıldırım'ın verdiği serbest vuruşta, rakip oyuncunun başlama işareti verilmeden topu oyuna soktuğunu öne sürdü. 

Pas yenildi 

İRAN'DA Pas takımını çalıştıran Mustafa Denizli göreve geldiğinden beri ilk kez yenilgi ile dün tanıştı. Tecrübeli teknik adamın takımı Pas deplasmanda oynadığı lig maçında İstiklal'e 1 - 0 mağlup oldu. 

İstanbul daveti 

DÜNYA Boks Konseyi WBC Ağır Sıklet Kıtalararası Boks Şampiyonu Sinan Şamil Sam, bundan sonraki unvan maçını İstanbul'da yapacak. Gençlik ve Spor Genel Müdürü Mehmet Atalay, milli boksörle görüştüğünü ve unvan maçını Türkiye'de yapmasını istediğini belirterek, "Bu gururu Sinan ile beraber ülkemizde yaşamak istedik" dedi. 

Son 24 saat 

GSGM Ceza Kurulu tarafından iki yıl men cezası alan ve Merkez Ceza Kurulu'na itirazda bulunan Süreyya Ayhan'ın kaderi yarın belli olacak. Merkez Ceza Kurulu dosyayı inceledikten sonra ceza indirme veya cezayı onaylama kararı verecek. 


</TEXT>
</DOC>
