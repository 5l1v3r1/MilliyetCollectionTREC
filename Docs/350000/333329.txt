<DOC>
<DOCNO> 333329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko35.html </URL>
<DATE> 2005/04/14/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Tüzmen Petrolde anormal yükseliş olursa rakamları revize edebiliriz 
</HEADLINE>
<TEXT>

     Devlet Bakanı Kürşad Tüzmen, bütün çalışmaların şu anki petrol fiyatlarının seviyesine göre yapıldığını belirterek, ''Anormal bir yükseliş olursa, dış ticaret rakamlarını tekrar revize edebiliriz'' dedi. 
     Bakan Tüzmen, Ankara Ticaret Odası ATO Başkanı Sinan Aygün ve beraberindeki heyeti kabul etti. Tüzmen, kabulde gazetecilerin ''dış ticaret rakamlarında revizyon olacak mı '' şeklindeki sorusu üzerine, revize etme ihtiyacı görüldüğü zaman revize edilebileceğini kaydetti. 
     İhracat rakamının 71 milyar dolar olarak belirlendiğini, bu rakamı ihracatçılarla beraber 75 milyar dolara çıkardıklarını ifade eden Tüzmen, yıl sonunda ithalat rakamının da 106 milyar dolar civarında olacağını belirtti. 
     Bakan Tüzmen, Gümrük Müsteşarlığı'na bağlı gümrük müfettişlerinin Maliye Bakanı Kemal Unakıtan ile ilgili hazırladıkları rapora ilişkin bir soru üzerine de bu incelemelerin 1996 yılından bu yana yapıldığını, inceleme faaliyetlerin uzun sürdüğünü anlattı. 
     Şu anda çalışmaların devam ettiğini kaydeden Tüzmen, ''Arkadaşlarımız bağımsız olarak çalışıyor. Hazırladıkları raporları yargıya intikal ettiriyorlar. Yargıya intikal eden konularda da bence yorum yapmak gereksiz'' dedi. 
     
     ATO BAŞKANI AYGÜN 

     ATO Başkanı Sinan Aygün ise Gümrük Birliği Anlaşması'nın Türkiye'ye zararlı olduğunu belirterek, tekrar gözden geçirilmesi gerektiğin kaydetti. 
     Türk işadamlarının yaşadığı vize sorunun da devam ettiğini belirten Aygün, ihracat yapan veya yapmak isteyen işadamlarına yeşil pasaport verilmesini isterken, Türkiye'de hayali ithalat yapıldığını öne sürdü. 
     Aygün, hayali ithalat konusunda dikkatli olunması gerektiğini belirterek, buna bağlı olarak akaryakıt kaçakçılığının oluştuğunu söyledi ve ''Özet olarak, Gümrük Birliği sorunu hala devam ediyor, vize sorunu devam ediyor, bunun yanında hayali ithalat ve buna paralel olarak kaçak akaryakıt had safhada'' dedi. 
     Bakan Tüzmen de Aygün'ün sözleri üzerine ''Sizin ziyaretiniz ne kadar gerçek ise ihracatımız ve ithalatımız da o kadar gerçektir'' dedi. 
     Akaryakıt kaçakçılığı ve buna bağlı olarak ucuz mazot satışını yapanların da ATO'ya ya da TOBB'a üye insanlar tarafından yapıldığını hatırlatan Tüzmen, bu konuda odalar olarak kendi bünyelerindeki ayrık otlarını temizlemek için yardımcı olmaları gerektiğini, devlet olarak denetleme görevini yaptıklarını söyledi. 
     Bakan Tüzmen, vize konusunda Dışişleri ve İçişleri Bakanlığı'nın gerekli çalışmaları yaptığını kaydederek, işadamlarının vize konusunda yaşadığı sıkıntılardan kurtulmasını kendilerinin de istediğini söyledi. 
     Gümrük Birliği Anlaşması'nın Türkiye'nin o zamanki bilgi birikimi ile imzalandığını belirten Tüzmen, ''2005 yılında ne tercih ederseniz '' diye sorulması durumunda, ''2005 yılında biz GB yerine Serbest Ticaret Anlaşması'nı tercih ederdik. Ama biz bundan sonra GB yolunu, AB'ye tam üyeliğe dönüştüreceğiz'' dedi. 

     
</TEXT>
</DOC>
