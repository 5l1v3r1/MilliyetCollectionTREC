<DOC>
<DOCNO> 315495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur01.html </URL>
<DATE> 2005/02/15/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Sertab Erener'den ''Rimi Rimi Ley''e eleştiri geldi 
</HEADLINE>
<TEXT>

     48. Eurovision Şarkı Yarışması'nda Türkiye'ye birincilik kazandıran Sertab Erener, bu yıl Ukrayna'da düzenlenecek yarışmada Türkiye'yi temsil edecek ''Rimi Rimi Ley''den çok ciddi bir başarı, birincilik beklemediğini söyledi. 
     Erener, Ukrayna'da düzenlenecek 50. Eurovision Şarkı Yarışması'nda Türkiye'yi temsil edecek şarkıyla ilgili yaptığı basın açıklamasında, ''daha profesyonelce işler yapılıp o seviyede durmanın mümkün olduğunu'' belirterek, ''Ama TRT'nin kendi kararıdır. Kimse karışamaz. Bu yıl öyle yapmak istediler'' diye konuştu. 
     Şarkıyı dinlediğini de ifade eden Erener, ''Çok büyük şans görmüyorum. Öğrendiğim kadarıyla biraz değişiklik yapmak istiyorlarmış. Biraz oynanacak, belki biraz daha derlenip toparlanacak. Eurovision'da ben öyle ciddi bir başarı, birincilik beklemiyorum. İnşallah olur ama görünen köy de klavuz istemez'' şeklinde konuştu. 
     Erener bir soru üzerine, ''Rimi Rimi Ley''i seslendirecek Gülseren hakkında hiçbir şey duymadığını belirterek, ''Amatör bir isim. O yüzden de çok ciddi bir profesyonel yorum, performans beklemek de yanlış olur'' dedi. 
     Sertab Erener, ''Eurovision'a Türkçe bir şarkıyla katılsaydınız başarılı olur muydunuz '' şeklindeki bir soru üzerine de, şunları söyledi 
     ''Yıllardır herkes bunu söylüyor. Ben bunun cevabını birincilikle verdiğimi düşünüyorum. İngilizce şarkıların üst sıralarda yer alıyor olması bunun aslında cevabı. Bence Eurovision'a katılıyorsak eğer, İngilizce çok daha iyi bir seçimdir. Hala aynı şeyi söylüyorum. İnandığım şey bu. TRT'nin bu yıl neden Türkçe'ye döndüğü konusunda da hiçbir fikrim yok.'' Bir gazetecinin sorusu üzerine, ekim ayında Danimarka'da bugüne kadar Eurovision'da birinci olanların katılacağı bir yarışmanın yapılacağını duyduğunu ifade eden Erener, ''Birincilerin birincisini seçeceklermiş. Biz, son dönemde birinci olduğumuz için daha hatırlanır olma ihtimali yüzünden ilk 10'a gireceğimizi düşünüyorum'' diye konuştu. 

     
</TEXT>
</DOC>
