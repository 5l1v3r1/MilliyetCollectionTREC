<DOC>
<DOCNO> 307206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonsiy19.html </URL>
<DATE> 2005/01/17/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Baykal Kurultay, CHP'nin iç çatışması olmaktan çıktı 
</HEADLINE>
<TEXT>

     Cumhuriyet Halk Partisi CHP Genel Başkanı Deniz Baykal, ''CHP, önümüzdeki bu kurultayda etrafına örülmek istenen kuşatmaları, tuzakları parçalayacaktır'' dedi. 
     Baykal, Adana Seyhan Otel'de, Adana, Gaizantep, Mersin, Karaman, Kahramanmaraş, Hatay, Osmaniye ve Kilis kurultay delegeleriyle biraraya geldi. 
     Baykal, basına kapalı toplantı öncesinde gazetecilerin soruları üzerine yaptığı açıklamada, kurultay hazırlığı kapsamında düzenledikleri bu tür toplantıların devam edeceğini, CHP'nin kurultaydan güçlenerek çıkacağını bildirdi. 
     Türkiye'nin çeşitli ortamlarda kendisini gösteren sorunlarının CHP'ye de yansıtılmak istendiğini, buna karşı CHP'nin kendini savunma konumunda olduğunu vurgulayan Baykal, şunları söyledi 
     ''CHP, bu kurultayda etrafına örülmek istenen kuşatmaları, tuzakları parçalayacaktır. Benim gözlemlerime göre kurultay, artık CHP'nin iç çatışması olmaktan çıktı. Kurultayımız, hangi siyasi eğilimde olursa olsun Türkiye'ye sahip çıkmak isteyen herkesin ilgisini çekmiştir. Çünkü, Türkiye'nin CHP'ye ihtiyacı var. Biz bu sorumluluğun bilinciyle hareket ediyoruz.'' Baykal, kurultay öncesi toplantılara diğer bölgelerde de devam edeceklerini bildirdi. 
     Bir gazetecinin, Sarıgül'ün kurultay salonuna alınıp alınmayacağı ile ilgili bir sorusu üzerine Baykal, ''İlk kez kurultay yapmıyoruz, parti tüzüğü ve düzeni var. Biz CHP olarak işimizi yapıyoruz'' dedi. 
     Bu arada, toplantının yapılacağı salona delege olmayanlar alınmadı. Osmaniye ve Kilis İl başkanlarının kürsüdeki yerinin boş olduğunun gözlendiği toplantıda, milletvekilleri arasında ise sadece Adana Milletvekili Ziya Yergök'ün bulunmadığı dikkati çekti. 
     
</TEXT>
</DOC>
