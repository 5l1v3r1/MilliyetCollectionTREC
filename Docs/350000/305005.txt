<DOC>
<DOCNO> 305005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/spor/yture.html </URL>
<DATE> 2005/01/10/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
100. yıl ayıbı 
</HEADLINE>
<TEXT>



Türk basketbolunun, maddi ve manevi anlamda ayrı kutuplarında rol alan iki takımın maçı vardı dün Ahmet Cömert Salonu'nda... Bir tarafta üç aydır paralarını alamayan, bırakın maça motive olmasını, karnını nasıl doyurduğu bile merak konusu olan Galatasaray'ın "kimsesizler" karması... Kimsesizler dedim, çünkü cebinde parası olmadığı gibi, tribünde de, en azından maça gelip arkasında manevi destek olarak durması gereken tek bir yöneticisi bile yoktu dün... Protokol tabir edilen ön sırada in cin top oynuyordu... 
Bir hafta önce gelen Amerikalı pivot Justin Rowe'un bonservisi h l gelememiş, bakmış o da burada hayat yok, migrenim tuttu demiş, ülkesine dönüyor. Hangi çağda yaşıyoruz dedirtecek bu garipliğin ardından, dün gece İstanbul'a gelen bir başka Amerikalı pivot Donald Little, jetlag'i atlatamadan maça çıkmış, ayakları bile tutmuyor... 
İşte 100. yılında, mali anlamda futbolda da pek farklı olmayan Galatasaray'ın basketboldaki hali... Taraftar da haklı olarak bağırıyor tabii, "Basketbolu satan, parasız bırakan, olmaz böyle başkan, yeter artık Özhan" diye... 
Diğer tarafta ise tarihinde maddi kriz yaşamamış, son derece organize ve artık Türk basketbolunda ekol olmuş "tam bir takım" Efes Pilsen... Ve daha ilk çeyrekte başlarken biten bir maç... Tıpkı tüy sıklet boksörün, ağır sıkletle kapışması gibi... İzleyene hiçbir şey veremeyen, sıradan bir antrenmanın ötesine geçemeyen... 


</TEXT>
</DOC>
