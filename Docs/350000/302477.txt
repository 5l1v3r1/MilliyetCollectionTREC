<DOC>
<DOCNO> 302477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/ekonomi/aeko.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
500 milyon dolarlık takas 
</HEADLINE>
<TEXT>


Adalet Bakanlığı ile İstanbul Büyükşehir Belediyesi, gayrimenkullerini değiştirdi. Belediye Çağlayan'daki yerini verdi. Karşılığında Sultanahmet Adliyesi ve Bayrampaşa Cezaevi'ni aldı. Takasın değeri 500 milyon dolar 

Tebernüş Kireçci 

İstanbul Büyükşehir Belediyesi İBB ile Adalet Bakanlığı gayrimenkul takası yaptı. İİB, Çağlayan'da halen Ahmet Buhan Lisesi ve Büyükşehir Belediyesi tarafından kullanılan araziyi Adalet Bakanlığı'na devretti. Adalet Bakanlığı da bunun karşılığında Sultanahmet'teki Adliye Sarayı'nı ve Bayrampaşa Cezaevi'ni verdi. Takas anlaşması yapıldı. Değişime konu olan üç gayrimenkulün toplam değerinin 500 milyon doları aştığı tahmin ediliyor. 
Büyükşehir Belediyesi, Adalet Bakanlığı'na devrettiği Çağlayan'daki arazisine, daha önce Belediye Sarayı yapmak istiyordu. Ancak bu projeden vazgeçerek araziyi takas etti. İBB, 'Belediye Sarayı' projesinden vazgeçmiş değil. Bu proje için başka bir yer seçildiği, ancak şimdilik gizli tutulduğu belirtiliyor. 

İstanbul'a üç adliye sarayı 
İBB, Adalet Bakanlığı'ndan alacağı Sultanahmet Adliyesi binasını 'turizm amaçlı' kullanacak. Burası için henüz net bir proje geliştirilmiş değil. Bayrampaşa Cezaevi ve 120 bin dönümlük arsası ise 'kentsel dönüşüm' projelerinde değerlendirilecek. 
Adalet Bakanlığı, takası, İstanbul'da başlattığı üç adliye sarayı projesi kapsamında gerçekleştirdi. İstanbul'da yeni düzenlemeyle sadece 3 adliye binası veya sarayı olacak. Bunların ilki Anadolu Yakası'nda Kartal-Cevizli'de inşa edilecek. İkincisi, belediyeden alınan arsa üzerinde Çağlayan'da yapılacak. Bakırköy'deki 'surdışı adliyesi'nin yapımı devam ediyor. Bu üç büyük adliyede, İstanbul'daki toplam 30 adliye birleştirilecek. 
Avrupa Yakası Adalet Sarayı, Şişli-Çağlayan, Kağıthane Caddesi'nde yapılacak. 150 milyon YTL'ye mal olacak Avrupa Yakası Adalet Sarayı, 40 dönüm üzerine inşaa edilecek. Toplam kapalı alanı 200 bin metrekare olacak. 

Fitness salonlu adliye 
Modern Adalet Sarayı'nda İstanbul, Beyoğlu, Eyüp, Fatih, Şişli, Gaziosmanpaşa adliyeleri birleştirilecek. Toplam 350 duruşma salonu olacak. Yemekhane, kafeterya, kütüphane, kreş, konferans salonu, postane, banka şubeleri, nüfus memurluğu, lostra, kuaför salonu, jimnastik salonu, fitness salonu ve sağlık ünitesi gibi mekanlar yer alacak. 

Kartal - Cevizli'ye saray 
Anadolu Yakası Adalet Sarayı ise 270 milyon YTL'ye mal olacak. 122 bin 650 metrekare alan üzerine kurulacak. Toplam kapalı alanı 340 bin metrekare olacak. Kadıköy, Kartal, Beykoz, Pendik, Sultanbeyli adliyeleri buraya toplanacak. İçinde baro başkanlığı, avukat bekleme-dinlenme yerleri, postane, banka şubeleri, nüfus memurluğu, iki büyük ve bir küçük kafeterya, bir adet 500 kişilik ve iki adet 75 kişilik konferans salonu, yemekhane, kütüphane, kreş, lostra, kuaför salonu, jimnastik salonu, fitness salonu ve sağlık ünitesi gibi mekanlar yer alacak. 2 bin 700 araçlık otopark bulunacak. 
Bakırköy-Osmaniye'de bir kısmı tamamlanan ve yapımı halen devam eden Surdışı Adalet Sarayı Sarayı ise 2006 yılı sonunda tamamlanacak. Bakırköy Hukuk Mahkemeleri, Zeytinburnu, Büyükçekmece ve Bağcılar adliyeleri buraya toplanacak. 


</TEXT>
</DOC>
