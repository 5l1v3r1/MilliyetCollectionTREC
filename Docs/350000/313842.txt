<DOC>
<DOCNO> 313842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonsiy12.html </URL>
<DATE> 2005/02/09/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
CHP'li Okuducu Türban rejime karşı olan siyasal taleplerin örtüsüdür 
</HEADLINE>
<TEXT>

     CHP Kadın Kolları Genel Başkanı, MYK Üyesi ve İstanbul Milletvekili Güldal Okuducu, ''üniversitelerde türbanın serbest bırakılması'' tartışmalarıyla ilgili olarak, ''Türban bir örtüdür, rejime karşı olan siyasal taleplerin örtüsüdür'' dedi. 
     Okuducu, yaptığı yazılı açıklamada, özgürlükçü düşüncenin dogmalardan uzak durmayı gerektirdiğini, laikliğin bir gelenek değil, toplumsal barışın temeli, anayasanın değiştirilmez hükmü olduğunu ifade etti. Okuducu, bu konunun ulusal ve uluslararası mahkemelerde görüşülerek karara bağlandığını kaydetti. 
     Türbanın bir simge olduğunu iddia eden Okuducu, şöyle dedi 
     ''Türban, özgürlük ve kadın hakları sorunu değil, siyasal sistem karşıtlığının ifadesidir. Doğru olan, örtünün altından çıkılmasıdır. Çıkın örtünün altından, kadınların üzerinden siyaset yapmaktan vazgeçin, Türkiye'yi nereye taşımak istediğinizi inançla ve açıkça ifade edin. Edin ki kadınların da toplumun da verdiği cevabı duyabilesiniz. Herkes bilsin ki cumhuriyetin aydınlığıyla eşit yurttaş olan ülke kadınları, haklarını, kazanımlarını hiçbir hevese fırsat vermeyecek şekilde sonuna kadar koruyacaktır.'' 
     
</TEXT>
</DOC>
