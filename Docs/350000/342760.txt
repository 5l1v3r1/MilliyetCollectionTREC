<DOC>
<DOCNO> 342760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonsiy02.html </URL>
<DATE> 2005/05/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Erdoğan Baykal dışındaki liderlerle aynı ortamı istemiyor... 
</HEADLINE>
<TEXT>

     Başbakan Recep Tayyip Erdoğan, TOBB Genel Kurulu’nda ANAP Genel Başkanı Erkan Mumcu’ya karşı başlattığı ambargoyu, CHP Genel Başkanı Deniz Baykal dışındaki tüm liderleri kapsayacak şekilde genişletti. 
     Başbakan Erdoğan’ın, kendisinin konuşmacı olarak katıldığı toplantılarda konuşmacı olmasını istemediği tek ismin Erkan Mumcu olmadığı ortaya çıktı. Erdoğan, TZOB’un Dünya Çiftçiler Günü için düzenleyeceği toplantıda bu tavrını, CHP Genel Başkanı Deniz Baykal dışındaki tüm liderleri kapsayacak şekilde genişletti. 
     
     TEK MUHATAP BAYKAL 
     Edinilen bilgiye göre Erdoğan, Dünya Çiftçiler Günü’nde konuşma yapması için davette bulunan TZOB yöneticilerine, muhatabının sadece ana muhalefet partisi başkanı olduğunu belirterek yanıt verdi. 
     Erdoğan’ın bu kesin tavrı üzerine TZOB da Dünya Çiftçiler Günü için düzenlediği toplantının ilk gününe, Erdoğan’ın muhatap olarak görmediği DYP, MHP, ANAP, SP, BBP ve diğer parti lider ve sözcülerini birlikte çağırma, ikinci gününe ise yalnızca Erdoğan ile Baykal’ı çağırma yöntemini buldu. 
     Erdoğan, geçtiğimiz haftalarda gerçekleştirilen TOBB Genel Kurulu’nda oyları ve temsil oranları ölçü alınmadan tüm parti liderlerinin konuşturulmasına karşı çıkmıştı. TOBB da bunun üzerine "Oyları yüzde 7’nin üzerinde olan partilerin lider ve temsilcilerinin konuşabilecekleri" ölçütünü belirleyerek, Erdoğan ve Baykal dışında Ağar ve Bahçeli’ye de konuşma yapmaları davetinde bulunmuş ancak Mumcu’yu davet etmemişti. TOBB’un bu kriteri, medyada Erdoğan’ın Mumcu’nun konuşmasına istemediği şeklinde değerlendirilmiş, ancak Başbakanlık çevreleri bunun doğru olmadığını bildirmişti. 

ANKA 
     
</TEXT>
</DOC>
