<DOC>
<DOCNO> 304747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonyas04.html </URL>
<DATE> 2005/01/08/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Nicole Kidman'ın evlilik hayali Tom Cruise engeline çarptı... 
</HEADLINE>
<TEXT>

     Ünlü aktris Nicole Kidman'ın evlilik hayalleri sert kayaya çarptı. Eski eşi ünlü aktör Tom Cruise, Kidman'ın çapkın yapımcı Steve Bing ile son günlerde değişik davetlerde boy göstermesine sert tepki gösterdi. 
     Internetteki ''imdb'' sitesinin haberine göre, İngiliz model ve oyuncu Liz Hurley'den çocuk sahibi olan, ancak daha sonra çocuğunu kabul etmeyen ve nihayet DNA testiyle babalığı kanıtlandıktan sonra güç bela yola gelen Bing'in Kidman'a yaklaşması Tom Cruise'u sinirlendirdi. 
     Geçen yılın Kasım ayından beri Bing ile boy gösteren Kidman'ı yapımcının Hurley'ye karşı davranışı ve hayatından geçen sayısız kadından dolayı uyaran Cruise'a Nicole Kidman'ın samimi arkadaşlarından aktris Naomi Watts'tan da destek geldi. Watts da 37 yaşındaki güzel yıldızı bu ilişkiyi bir an önce bitirmesi konusunda uyardı. 
     Nicole Kidman'ın yakın bir arkadaşı, ünlü Oscarlı oyuncunun ailesi ve yakın çevresinin de bu birlikteliği onaylamadığını belirterek, ''Özellikle Tom bundan dolayı çok mutsuz. Steve Bing'i bu resimde görmek istemiyor'' dedi. 
     1990 yılında evlenen Nicole Kidman ile Tom Cruise, 11 yıllık evliliğin ardından yollarını ayırmıştı. Kidman ile Cruise'un Isabella 13 ve Connor 10 adlı iki evlatlık çocukları bulunuyor. 
     
</TEXT>
</DOC>
