<DOC>
<DOCNO> 343555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/yasam/yas03.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Garip bir 'rehine' vakası 
</HEADLINE>
<TEXT>


Sevgilisiyle bara giden Muratlı, 2 kişiyi vurdu. Polis izini bulunca ailesini rehin aldı. Ailesini, sevgilisiyle takas etmek istedi. Sevgilisini de rehin aldıktan yarım saat sonra pes etti 

GÖKHAN KARAKAŞ İstanbul 

Kartal Cevizli'deki bir barda sevgilisiyle eğlenen evli ve 3 çocuk babası Galip Muratlı, şarkıcının istediği türküyü söylememesi üzerine silahına sarıldı. Kürtçe şarkılara itiraz ettiği iddia edilen Muratlı, barda 2 kişiyi yaraladıktan sonra gittiği evinde de eşi ve 3 çocuğunu yarım saat boyunca rehin aldı. 
İddiaya göre, Muratlı, sevgilisi İrfan Güldane ile önceki gece bara gitti. İstediği türkünün söylenmemesine sinirlenen Muratlı tartıştı. Sevgilisiyle dışarı çıkarılmak istenen Muratlı, tabancasını çekip barın ortaklarından İlbay Öncel ile çalışanlardan Haydar Yumru'yu yaraladı, sonra taksiye binip Pendik'teki evine gitti. 
Polisi karşısında görünce eşi Hatice Muratlı ile çocuklarından ikisini rehin alan Muratlı, sevgilisinin serbest bırakılmasını istedi. Çocukları ve eşi ile Güldane'yi takas etmek isteyen Muratlı, sevgilisinin yanına gönderilmesinden sonra fikir değiştirerek rehine sayısını 4'e çıkardı. Yarım saat sonra ikna edilen Muratlı, gözaltına alındı. 


</TEXT>
</DOC>
