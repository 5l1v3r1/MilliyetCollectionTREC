<DOC>
<DOCNO> 318210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/soneko16.html </URL>
<DATE> 2005/02/24/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
ATO Başkanı Artan hırsızlığın bir nedeni de kredi kartı borçları 
</HEADLINE>
<TEXT>

     Ankara Ticaret Odası ATO Başkanı Sinan Aygün, BDDK tarafından hazırlanan Banka Kartları ve Kredi Kartları Yasa Taslağı nedeniyle teşekkür ettiklerini belirterek, ''Ancak kredi kartı mağdurlarının geçmişiyle bağlantılarını kesmek lazım. Kara listeye, ak bir sayfa şart'' dedi. 
     Aygün, yaptığı yazılı açıklamada, artan kredi kartı borcunun suç oranlarını da tetiklediğini dile getirdi. Sinan Aygün, yüksek faizlerden kaynaklanan borçlar nedeniyle ailelerin dağılması, çalışanların işlerinden olması, ordu ve emniyet mensupluğundan atılmalar ve intihar girişimlerinin yanı sıra, son günlerde artan hırsızlık ve kap kaç olaylarındaki artışta da aşırı borç yükünün etkisi olduğunu kaydetti. Aygün, şöyle devam etti 
     ''Kredi Kartları Yasası, bankalar ve tüketici açısından bir milat olmalıdır. Bu milat, mağdurun geçmişine sünger çekilmeden gerçekleşemez. Gelin en azından, kredi kartı borcunu ödeyemeyen ve tüketici kredisi alarak borcunu taksitlerle ödemek isteyen tüketiciye bir imkan tanıyalım. Bu da son olsun. Bir daha da bu defter açılmasın. Ancak korkarım ki, başlangıçta iyi gibi görülen bu yasa taslağı yaralara merhem olmayacak. Çünkü, kredi kartında yaşanan sorunların yüzde 80'ini yüksek faiz, yüzde 20'sini ise diğer konular oluşturuyor. Faizi disiplin altına almayan bir kredi kartları yasası ölü doğar. Yasanın çıkmasından hemen sonra yine kredi kartları mağdurlarının dramlarını okumaya devam ederiz. Bu şarkı burada bitmez. Bu faiz sorunu ortada dururken, kredi kartlarının neresi kurcalanırsa kurcalansın sorun çözülemez. Bunun için, faizlere de bir düzenleme gerekiyor. Önerimiz şudur, tüketici kredilerine uygulanan faiz oranları, eşit ya da yüzde 10 puan fazlasıyla kredi kartlarına da uygulansın. Bu olmazsa devlet borçlanma faizleri baz alınsın. Bu faizlerin örneğin yüzde 30 fazlası uygulansın. Faizler bu oranı geçemesin.'' BDDK'nın yasa taslağında, gıda, benzin gibi tüketim mallarının taksitlendirilmesinin kısıtlanmasına dair de bir hükme rastlanmadığını dile getiren Aygün, internette kredi kartları ile oynanan kumara ilişkin bir düzenleme yapılmamasını da eksiklik olarak değerlendirdi. 
     Buna ek olarak kart limitlerinin kart başına gelirin üç katı olarak belirlenmesinin de sorunların devam edeceği anlamına geldiğini kaydeden Aygün, ''Kaç kart alınırsa alınsın toplam limit gelirin üç katını aşmamalıdır. Eğer kart başına gelirin üç katı formülü uygulanırsa hiç bir ilerleme sağlanamaz'' dedi. 
     
</TEXT>
</DOC>
