<DOC>
<DOCNO> 335029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/spor/spo17.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da müthiş gece 
</HEADLINE>
<TEXT>


İtalya, İngiltere ve Hollanda'da birbirinden önemli maçlar var. Özellikle, Chelsea - Arsenal ve Juventus - Inter karşılaşmaları nefes kesecek 


Avrupa kupalarında bu hafta arası maç yok ama çeşitli ülke liglerinde müthiş mücadeleler yapılacak. İngiltere Premier Ligi'nde 50 yıl sonra şampiyonluk ipini göğüslemek için haftaları sayan Chelsea, sahasında Arsenal'i ağırlayacak. Sezonu 2. bitirip, Şampiyonlar Ligi'ne direkt katılmayı hesaplayan Arsenal, 10 senedir yenilmediği Stamford Bridge'e yine galibiyet parolasıyla çıkıyor. Bu maç aynı zamanda iki Teknik Direktör Mourinho ve Wenger'in hesaplaşması anlamına da geliyor. Mücadeleyi NTV 22.00'den itibaren yayınlayacak. 
Son virajına girilen İtalya'da lider Juventus, Della Alpi'de Inter'i konuk edecek. Siyah - Beyazlılar, ilk yarıda 2-2 berabere kaldığı ezeli rakibini devirip, zirve keyfini devam ettirmek istiyor. Inter'de sakat Emre ile Stankovic dün takımla birlikte idmana çıktı. Milli oyuncumuz, çift kale maçta 1 gol atıp, hocası Mancini'ye 'hazırım' mesajı verdi. Bu maç da 21.30'dan itibaren TV8'den naklen ekrana gelecek. 
Hollanda Kupası'nın yarı finalinde ise iki ezeli rakip Feyenoord ile PSV kapışıyor. Feyenoord sezonu en azından bir kupayla kapatmanın planlarını yapıyor. 

Hollanda'da deplasman yasağı 

Feyenoord ile Ajax arasında geçen pazar oynanan lig maçında çıkan olaylar, Hollanda'da yeni tedbirlerin alınmasını gündeme getirdi. Muhalefette bulunan PvdA İşçi Partisi, hükümeti göreve çağırarak, bundan sonra güvenlik riskinin yüksek olduğu maçlarda deplasmana taraftar götürülmemesini istedi. Feyenoord - Ajax karşılaşması sonrası çıkan olaylarda 7 polis memuru yaralanmıştı. Konuk ekip taraftarları iki yolcu trenini kullanılmaz hale getirmişti. 

Real Madrid'in başı belada 

İspanya Ligi'nde şampiyonluk kovalayan Real Madrid'in, taraftarının ırkçı tutumu kulübü sıkıntıya sokmaya devam ediyor. Eflatun - Beyazlılar'ın deplasmanda 2-0 kazandığı maçın hakemi David Fernandez Borbalan'ın "Real Madrid taraftarları Levante'nin iki siyahi oyuncusunun her top ayağına gelişinde maymun taklidi yaparak, rakibini rencide etmişlerdir" diyerek rapor yazdığı bildirildi. Real Madrid'e federasyondan ceza geleceği belirtildi. 


</TEXT>
</DOC>
