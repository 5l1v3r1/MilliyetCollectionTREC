<DOC>
<DOCNO> 314365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun08.html </URL>
<DATE> 2005/02/11/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Takma isim kullanan 'Cumhuriyetçi' Beyaz Saray muhabiri ABD'yi karıştırdı 
</HEADLINE>
<TEXT>

     Cumhuriyetçi Parti'nin desteklediği bir internet sitesinin muhabiri olarak Beyaz Saray'a sürekli giriş kartı alan, takma isim kullanan bir gazetecinin, ABD Başkanı George Bush'un politikalarını desteklemek amacıyla görevlendirilmiş olduğu iddiaları Washington'u karıştırdı. 
     Bush yönetiminin bazı gazetecilere, hükümetin eğitim, sosyal güvenlik gibi konulardaki politikalarını destekleyen yazılar yazmaları için para verdiği haberlerinin ardından, TalonNews.com adlı internet sitesinde çalışan, gerçek adı James D. Guckert olan, ancak Jeff Gannon takma adını kullanan bir gazeteci eleştirilerin hedefi oldu. 
     Amerikan basınındaki haberlere göre, Guckert, 2 yıldır katıldığı Beyaz Saray'daki basın toplantılarında, diğer Beyaz Saray muhabirlerinin şüphesini çekmişti. 
     Guckert, son olarak Bush'un basın toplantısında, ABD Başkanı'nın söz vermesiyle dikkati çekti. 
     Bush, basın toplantılarında genellikle önceden belirlenen bir sırayla gazetecilerin isimlerini bir kağıttan okuyarak soru sormalarına izin veriyor. 
     Guckert söz aldığında, Cumhuriyetçi Partili Bush'un rakibi Demokrat Parti'yi, ''gerçeklere boşanma davası açmış bir parti'' olarak niteleyince, Demokrat Partililer'in şimşeklerini üstüne çekti. 
     ABD kongresindeki Demokrat Partililer, Washington'da bir gazetecinin nasıl olup da takma isimle Beyaz Saray'ın basın kartını alabildiğinin araştırılması için baskı yapıyor. 
     Demokrat Parti, gizli servise mektup göndererek, takma isim kullanan birisinin nasıl güvenlik soruşturmasından geçip günlük basın kartı alabildiğini sordu. 
     Washington'da bir gazetecinin alması en zor olan basın giriş kartlarından biri olan Beyaz Saray basın kartı, genel olarak birkaç yıl süren güvenlik soruşturması ve toplantılara devamlı katılımın ardından veriliyor. 
     TalonNews.com gibi adı pek duyulmamış bir internet sitesinin muhabiri olarak Guckert'ın, 2 yıl önce Beyaz Saray basın kartı aldığı belirtiliyor. 
     Guckert'ın, ABD kongresinin sürekli basın kartı başvurusu ise reddedildi. 
     Kongre çalışanlarına göre, Guckert'a, TalonNews.com internet sitesi gazetecinin ana gelir kaynağı olmadığı ve bu sitenin meşruiyeti tartışmalı görüldüğü için basın kartı verilmedi. 
     Guckert, Merkezi Haberalma Teşkilatı CIA ajanı olduğu, bir Beyaz Saray yetkilisi tarafından gazetecilere açıklanarak deşifre edilen Valerie Plame skandalında da Beyaz Saray'ın gizli belgelerini açıklamıştı. Washington çevreleri, Bush'un siyasi danışmanlığını yapan ve şimdi Beyaz Saray Genel Sekreter Yardımcısı olan Karl Rove'un, bu bilgileri sızdıran isim olduğunu savunuyor. 
     Guckert, hakkındaki iddialar ve Demokrat Partililer'den gelen baskılar üzerine çarşamba günü istifa ettiğini açıkladı. 
     James D. Guckert'ın çalıştığı TalonNews.com adlı haber sitesi, Texaslı bir Cumhuriyetçi Partili olan Robert Eberle'ye ait. 
     Beyaz Saray sözcüsü Scott McClellan, Bush'un, Guckert'ın kim olduğunu bile bilmediğini söyledi. 
     McClellan, Guckert'ın Beyaz Saray'a gerçek ismiyle kayıt olduğunu ve diğer herkes gibi, temsil ettiği medya kuruluşunu referans gösterdiğini, bu çerçevede basın kartını aldığını kaydetti. 
     
</TEXT>
</DOC>
