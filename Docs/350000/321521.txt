<DOC>
<DOCNO> 321521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonsiy18.html </URL>
<DATE> 2005/03/07/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Çiçek Sel nedeniyle Edirne ile Tokat'ın bazı ilçelerine yardım gönderdik 
</HEADLINE>
<TEXT>

     Adalet Bakanı Cemil Çiçek, Edirne ile Tokat'ın bazı ilçelerine yardım için 250'şer milyar lira 250 biner YTL yardım gönderildiğini bildirdi. 
     Çiçek, Bakanlar Kurulu toplantısının ardından yaptığı açıklamada, toplantıda, yaşanan sel felaketleri ile ilgili bir değerlendirme yapıldığını kaydetti. 
     Edirne'de hala bir kısım arazinin su altında olduğunu belirten Çiçek, bundan dolayı hasar tespitinin yapılamadığını, suların çekilmesinin beklendiğini söyledi. Bu tespitler yapıldıktan sonra hasarın boyutunun bütün çıplaklığıyla ortaya çıkacağını belirten Çiçek, şunları söyledi 
     ''Ondan sonra da gereğini yapmaya çalışacağız. Ancak işin bu safhasında ilk ihtiyaçlarını karşılamak üzere hem Edirne'ye hem de Tokat'ın bazı ilçelerine yardım için 250'şer milyar lira gönderildi. Ayrıca, Enerji ve Tabii Kaynaklar Bakanımız ile Maliye Bakanımız ve Edirne'de nehrin taşmasından kaynaklanan sıkıntılar sık sık yaşanmasın düşüncesiyle Bulgaristan'daki muhataplarıyla da bu konuyu görüşecekler. Bu sıkıntıları kalıcı bir çözüme kavuşturmak istiyoruz.'' 
     
     AFETLERLE İLGİLİ ÇALIŞMA 
     Çiçek, Hakkari'de 25 Ocak 2005 tarihinde meydana gelen deprem afetinden etkilenen il, ilçe ve beldelerin belediye hudutları içinde olan ya da olmayan hasar görmüş yapıların yaptırılabilmesi açısından devletin gerekli tasarruflarına hukuki zemin hazırlaması açısından bir yasa tasarısının da bugün TBMM'ye sevkedildiğini bildirdi. 
     Afetlerle ilgili olarak belediyelerden bugüne kadar İller Bankası'ndan yüzde 40 oranında kesinti yapıldığını kaydeden Çiçek, ''Yani belediyenin hak ettiği alacağın yüzde 40'ı kesilmekte yüzde 60'ı belediyelere gönderilmekteydi. Şimdi bu afetler nedeniyle yüzde 20'si kesilecektir, yüzde 80'i belediyelere gönderilecektir'' diye konuştu. 
     
     İHALE KANUNU 
     İhale Kanunu'nun da gündeme geldiğini kaydeden Çelik, Hazine'den sorumlu Bakan Ali Babacan'ın bilgi verdiğini kaydetti. Çiçek, şunları söyledi 
     ''Maalesef İhale Kanunu mevcut süreler itibariyle Türkiye'de yatırım yapılmasını adeta güçleştirmektedir. Türkiye'nin bir bölümünde zaten kış şartları nedeniyle uzun süre yatırım yapılamamaktadır. Bazı bölgelerimizde turizm faaliyetleri sebebiyle inşaatların yapılacağı özellikle yaz aylarında inşaatlar haklı olarak durdurulmaktadır ve böylece yatırım yapılacak süre aşağı yukarı yarı yarıya kısalmaktadır. Bir de ihale kanunun ihale süresi, itirazlar, itirazların incelenmesi gibi bir kısım süreleri de eklediğinizde neredeyse 12 aylık sürede 4-4.5 ay süre ile inşaat yapabilme imkanı var. Halbuki Türkiye'nin yatırıma ihtiyacı var. Hem istihdam açısından, hem de bir kısım hizmetlerin sürdürülebilmesi açısından. Bu ihale kanunu maalesef bugüne kadar bizi birçok zorlukla karşı karşıya bıraktı. Bunları hep ifade etmeye çalıştık. Bugüne kadar değiştiremeyişimizin sebebi yanlış anlamaya meydan vermemek içindi. Çünkü bu kanun ilk defa gündeme gelip yürürlüğe koyduğumuzda hemen yandaşlara ihale vermek gibi bir ithamla karşı karşıya kaldı. Maksadımız ihalelerin açık, şeffaf olması, herkesin denetleyebilmesi, bu ihalelerin herkesin gözü önünde yapılabilmesi ama buna karşılık da yatırımların süratle yapılması gerekmektedir.'' Çiçek, bu kanun ile ilgili çalışmalara son rötuş yapıldıktan sonra kısa süre içinde TBMM'ye göndereceklerini bildirdi. 
     
</TEXT>
</DOC>
