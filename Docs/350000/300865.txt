<DOC>
<DOCNO> 300865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sondun29.html </URL>
<DATE> 2004/12/25/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
UBP Kurultayı... Çetinkaya Türkiye KKTC'yi tanımaya devam edecek 
</HEADLINE>
<TEXT>

     AK Parti Genel Başkan Yardımcısı Necati Çetinkaya, Türkiye'nin her zaman Kıbrıs Türkünün yanında olduğunu ve olmaya kararlılıkla devam edeceğini ifade ederek, ''Türkiye KKTC'yi tanımaya devam edecektir'' dedi. 
     Çetinkaya, KKTC'de Ulusal Birlik Partisi'nin UBP 15. olağan kurultayında yaptığı konuşmada, Başbakan Recep Tayyip Erdoğan'ın tüm Kıbrıs Türk halkına sevgi ve muhabbetlerini getirdiğini söyledi. 
     Kıbrıs Türk halkının çoğulcu demokrasi yapısının hem Kıbrıs Türkü hem de Türkiye için gurur kaynağı olduğunu kaydeden Çetinkaya, Kıbrıs Türk halkının adil, kalıcı bir çözüm ve uzlaşmaya bağlılığını her zaman ortaya koyduğunu ve gelecekteki bir uzlaşmanın eşit ortağı durumunda bulunduğunu ifade etti. 
     24 Nisan referandumlarının ardından, Kıbrıs Türklerine yıllardır haksız yere uygulanan izolasyonların kaldırılması için yoğun çaba verildiğini anlatan Çetinkaya, BM Genel Sekreteri Kofi Annan'ın 28 Nisan tarihli Kıbrıs raporunun halen BM Güvenlik Konseyi tarafından karar haline getirilerek uygulanmadığını kaydetti. 
     
     ''AB'NİN TAAHHÜDÜNÜ YERİNE GETİRMESİNİ BEKLİYORUZ' 
     Kıbrıs Türklerine uygulanan tecrit ve izolasyonlara son verilmesinde BM ile Avrupa Birliği'ne önemli görev düştüğüne inandıklarını ifade eden Çetinkaya, ''AB Komisyonu'nun 26 Nisan'da ilan ettiği taahhüdünü gerçek anlamda yerine getirmesini beklediklerini'' söyledi. Çetinkaya, bu görüşlerin, AB zirvesinde Başbakan Erdoğan tarafından en üst düzeyde de dile getirildiğini vurguladı. 
     ''Hükümetin son gelişmeler karşısındaki tutumunun belli olduğunu'' dile getiren Çetinkaya, ''Bu, 1 Mayıs ve 2 Ekim tarihlerinde Dışişleri Bakanlığımızca yapılan açıklamalarla kamuoyuna bir kez daha duyurulmuştur. Bu tutum resmi olarak AB çevrelerine de iletilmiş buna göre Türkiye Kuzey Kıbrıs Türk Cumhuriyeti'ni tanımaya devam etmektedir. Ve Güney Kıbrıs Rum yönetimin AB üyeliği, Türkiye'nin 1960 anlaşmalarına dayanan Kıbrıs üzerindeki hak ve yükümlülüklerini hiçbir şekilde alehtar edemez, etmeyecektir'' diye konuştu. 
     ''Türkiye'nin KKTC ile arasındaki özel ilişkilere ve bunlardan kaynaklanan yükümlülüklerine bağlı kalmayı sürdüreceğini'' kaydeden Çetinkaya, Başbakan Erdoğan'ın 17 Aralık AB Konseyi'nin kapanış oturumunda yaptığı konuşmada, ''Türkiye'nin uyum protokolünü imzalamasının, Güney Kıbrıs'ı tanıdığı anlamına gelmeyeceğini'' açık bir şekilde vurguladığını söyledi. 
     Erdoğan'ın, ''Türkiye'nin Kıbrıs konusundaki siyasi ve hukuki pozisyonunda hiçbir değişiklik olmadığını'' belirttiğini de aktaran Necati Çetinkaya, şöyle devam etti 
     ''Türkiye tanıma konusunu, ancak BM Genel Sekreteri'nin iyi niyet misyonu çerçevesinde verilecek kapsamlı çözümün parçası ve sonucu olarak görmekte ve böyle bir çözüme ise ancak adadaki iki eşit tarafın oluşturacağı yeni bir ortaklık ile oluşabilir demektedir. Hükümetimiz, Kıbrıs sorununun çözümüne yönelik çabaların, BM çatısı altında adadaki iki eşit taraf arasında sürdürülmesi ve Kıbrıs'ta adil ve kalıcı bir çözüme ulaşılması gerektiğine dair görüşünü muhafaza etmektedir.'' Çetinkaya, Kıbrıs Türk halkı ve Türkiye olarak çözümün adil olanını isteklerini belirterek, Başbakan Erdoğan'ın, ''Kıbrıs'ta kardeşlerimizin onurunu rencide edecek hiçbir şarta imza koymamız mümkün değildir'' sözlerini anımsattı. 
     ''Uluslararası toplumun ambargoları kaldırma yönünde verdiği sözleri tutmadığı bir ortamda, KKTC'ye yapılan mevcut yatırımların sürdürülmesine ve yeni yatırımların desteklenmesine önem verdiklerini'' kaydeden Çetinkaya, KKTC'nin uluslararası alanda rekabet edecek seviyeye getirilme hedefindeki çalışmalara devam edeceklerini söyledi. 
     Çetinkaya, ''Türkiye'nin garantör ülke olarak, Kıbrıs'ta uluslararası anlaşmalardan doğan hak ve çıkarlarını kararlılıkla koruyacağını'' ifade ederek, ''Sizler koşullar ne olursa olsun Türkiye'yi daima yanınızda bulacaksınız. Çünkü biz aynı milletteniz, et ve tırnak gibiyiz'' dedi. 
     
</TEXT>
</DOC>
