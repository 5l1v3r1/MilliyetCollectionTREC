<DOC>
<DOCNO> 316541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sontur37.html </URL>
<DATE> 2005/02/18/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Ünlüler sigara reklamlarının gizli yıldızları oldu... 
</HEADLINE>
<TEXT>

     Sigara ve Sağlık Ulusal Komitesi, özellikle çocukların ve gençlerin beğendiği film yıldızı, pop şarkıcısı ve sahne sanatçılarına üzerinde markası alenen görülecek şekilde sigara tükettirilerek, gizli sigara reklamı yapıldığını belirtti. 
     Sigara ve Sağlık Ulusal Komitesi'nden yapılan açıklamada, Türkiye'de sigara reklamlarının yasak olması nedeniyle firmaların yeni bir pazarlama taktiği olan ''ürün yerleştirme'' metoduyla bir çok ünlünün ağzına sigara koyduğu kaydedildi. 
     Dünya Sağlık Örgütü, ABD Sağlık Bakanlığı ve 48 ayrı çalışmada elde edilen sonuçlara göre, sigara reklamlarının gençleri sigaraya çekme, pazar payını artırma ve sigarayı bırakmaya çalışanları vazgeçirme bakımından önemli rol oynadığına işaret edilen açıklamada, sigara reklamlarının yasaklanmasıyla da tüketiminin düştüğü vurgulandı. Türkiye'de çok uluslu sigara firmalarının piyasaya girdiği 1986 yılından 1996 yılına kadar geçen 10 yılda reklamların etkisiyle sigara tüketiminin yüzde 50 arttığı, 1996 yılındaki reklam yasağıyla birlikte sigara kullanımının düşüşe geçtiği bildirildi. 
     Gizli reklamların da çocuklar arasında sigara tüketimini artırdığı ve bağımlılığı körüklediğinin bilimsel araştırmalarla ortaya koyulduğu dile getirilen açıklamada, şöyle denildi 
     ''Türk kanunları sigaranın her ne suretle olursa olsun reklamını yasaklamaktadır. Ayrıca Türkiye'nin imza koyduğu iki sözleşme gereği sigarada 'ürün yerleştirme' yasaktır. 
     Özellikle çocukların ve gençlerin beğendiği film yıldızı, pop şarkıcısı ve sahne sanatçılarına üzerinde markası alenen görülecek şekilde sigara tükettirilerek, gizli sigara reklamı yapılmaktadır. Gençlerin kararlarını ve davranışlarını etkileyen bu gizli reklamların sahne gösterileri, konserler, klipler, röportaj resimleri, film yapımları ve televizyon dizilerinden ivedilikle kaldırılmaları gereklidir.'' Çocukların sigaraya başlamasında arkadaş baskısından çok reklamların daha etkili olduğu belirtilen açıklamada, konser sponsorluğu veya müzik ve sinema piyasasında gençlerin benimsediği ünlülerin sigara taşıması ve içmesinin de çocuklarda sigaraya karşı bir ilgi uyandırdığının saptandığı kaydedildi. 
     Sigara konusunda yapılan araştırmalarda içicilerin üçte birinin 13 yaşına kadar, yüzde 90'ının da 20 yaşından önce sigaraya başladığının ortaya çıktığı belirtilen açıklamada, ''ABD'de dava edilen sigara şirketlerinin mahkeme kayıtlarına geçmiş iç yazışmalarında, bu şirketlerin hedef kitle olarak çocukları seçtikleri görülmektedir. Marka seçimleri çok erken yaşlarda belirlenir. Karlılığın devamı, hatta sigara endüstrisinin ayakta kalması 18 yaşın altındaki satış başarısına bağlıdır'' denildi. 
     Bugün gösterilen filmlerin üçte ikisinde sigara içimine yer verildiği, film kahramanlarının gerçek hayattakinden 3-4 kat daha fazla sigara içtiği belirtilen açıklamada, ABD'de haftada ortalama 3 filme giden gençlerin 15 kez sigara içimi reklamına maruz kaldığı vurgulandı. 
     Açıklamada, 1970-1980 yılları arasındaki filmlerde sigara kullanımı azalırken, 1990'lı yıllarda hızla arttığına işaret edilerek, ABD'de en yüksek gişe geliri elde eden 500 filmin yüzde 75'inde sigara içildiği, yüzde 43'ünde de sigara içiminin ''çekici, heyecanlı, seksi, güçlü, asi, ünlülerin yaptığı bir etkinlik'' olarak gösterildiği kaydedildi. 
     
</TEXT>
</DOC>
