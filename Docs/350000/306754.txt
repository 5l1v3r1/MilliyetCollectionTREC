<DOC>
<DOCNO> 306754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonsiy02.html </URL>
<DATE> 2005/01/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Spordan sorumlu eski bakanlara da şike soruşturması yolu... 
</HEADLINE>
<TEXT>

     TBMM'de sporda şiddet, şike, rüşvet ve haksız rekabetle ilgili araştırma yapmak üzere kurulan araştırma komisyonunun CHP'li üyesi İzmir Milletvekili Ahmet Ersin, devletin ve hükümetlerin yıllarca futbolda mafya olduğu iddialarını reddettiklerini, ancak son gelişmelerle birlikte bunun kabul edildiğini söyledi. Ersin, araştırmaya geçmiş dönemlerden itibaren başlayacaklarını belirterek, bu çerçevede eski bakanlarla ilgili Meclis Soruşturma önergelerinin gündeme gelebileceğini açıkladı. 
     TBMM'de Türk sporunda şiddet, şike, rüşvet ve haksız rekabet iddialarının araştırılarak alınması gereken önlemleri belirlemek üzere kurulan araştırma komisyonu çalışmalarına başladı. Komisyonun CHP'li üyesi İzmir Milletvekili Ahmet Ersin, ANKA'ya çalışmalarıyla ilgili bilgi verirken, öncelikle resmi kurumlara ve federasyonlara yazı gönderdiklerini, konuyla ilgili ellerinde bulunan belge ve bilgileri istediklerini bildirdi. 
     Ersin, kısa bir süre önce sporda şiddetin önlenmesi için bir yasanın TBMM'den çıkarıldığını ancak, uygulama zorluğu olduğunu söyledi. Polisiye önlemlerin özellikle futbolda şiddeti önlemede çok da etkin olmadığını söyleyen Ersin, "Sosyal sorunlar var. Kulüplerin sorunları var. 
     Kulüplere başkan ve yönetici olmanın yolu eskiden trübünlerden geçerdi. Başkan olmak isteyenler isimlerini ilk önce trübünlere çıkarıyorlardı. Şimdi de kulüplerde hizipleşme var. Bir kulüpte bir çok dernek var. 
     Hizipleşmeler sonucunda aynı kulübün üyeleri birbirine düşüyorlar" dedi. 
     Normal yaşamında çok uysal bir kişinin spor karşılaşmalarında "canavarlaştığını" anlatan Ersin, bu insanları holiganlaşmaya iten birçok neden olduğunu, bu çerçevede çok geniş kapsamlı araştırmalar yapmaları gerektiğini söyledi. 
     Ersin, özellikle futbolda mafya grupları olduğuna da dikkat çekerek, "Bakan, 'mafya yok' dedi. İki paralık otoparkın bile mafyası olurda milyonlarca doların havada uçuştuğu sektörde mafya olmaz mı Aylarca ve yıllarca hükümet, devlet bunu görmezden geldi. Özellikle futbolda mafya var" şeklinde konuştu. 
     Ersin, bu mafya gruplarıyla ilgili olarak yapacakları araştırma sonunda yönetimde bulunan eski bakanlarla ilgili olarak Meclis Soruşturma önergelerinin gündeme gelebileceğini de açıkladı. Araştırmalara geçmişten bu yana bakacaklarını ve bu konuyla ilgili bakanların ihmali olup olmadığının da araştırılacağını vurgulayarak, "Geçmişteki bakanların dönemleri araştırılacak. Gençlik ve Spor Genel Müdürlüklerinin çalışmalarına bakılacak. Çünkü bu sorunlar geçmişteki uygulamalardan kaynaklanıyor. Bu tespitlerin sonucunda ilgili bakanlarla ilgili Meclis Soruşturması açılması için önergeler hazırlayabiliriz" dedi. 
     Ersin, sporda yaşanan sorunların yolsuzluk, mafya, şiddet, şike ve çeşitli sosyal sorunlardan kaynaklandığını vurgulayarak, çok yönlü araştırmalar yapmaları gerekeceğini bildirdi. 
     Ahmet Ersin, son dönemde de başta su sporu ve yüzme olmak üzere çeşitli federasyon başkanlığı seçimlerine de siyasetin bulaştırıldığını söyledi. Ersin, Gençlik ve Spor Genel Müdürlüğü'nün her branştan aday çıkarıp onları desteklediğini belirterek, bu son gelişmeleri de gündeme alacaklarını kaydetti. 
     
</TEXT>
</DOC>
