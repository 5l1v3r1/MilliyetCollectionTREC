<DOC>
<DOCNO> 345659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/soneko33.html </URL>
<DATE> 2005/05/25/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Kart sahteciliğini "çip" önleyecek... 
</HEADLINE>
<TEXT>

     Bankalararası Kart Merkezi BKM , çipli kartlara geçiş çalışmalarının hızlanmasının, kart sahteciliği ve kopyalama sorunlarına çok önemli bir çözüm olacağını bildirdi. 
     BKM’den yapılan açıklamada, son zamanlarda kart sahteciliği ve kopyalamalarında artış trendi gözlendiği, bankaların yıllardır aldıkları önlemler ile bu duruma maruz kalan kartları kullanıma kapatarak, yeni kartları çok kısa zamanda kart sahiplerine ulaştırma yoluna gittiği belirtildi. 
     Alınan bu önlemler sayesinde tüketicilerin kredi kartsız kalmadığı gibi, tespit edilmiş sahtekarlık tutarlarından da sorumlu tutulmadığı kaydedilen açıklamada, şu görüşlere yer verildi 
     "Tüm bu önlemlerin yanı sıra BKM ve bankaların son yıllarda süregelen çipli kartlara geçiş çalışmalarının hızlanması kart sahteciliği ve kopyalama sorunlarına çok önemli diğer bir çözüm olacaktır. Zira çiple birlikte, kaybolan ya da çalınan kartlarımızın başkaları tarafından kullanılmasına imkan vermemek amacı ile bir şifre uygulaması da çipli kartlar ile birlikte önümüzdeki dönemde hayatımıza girmiş olacaktır." Yeni TCK tasarısındaki kart sahteciliğine ait ceza maddelerinin de, kart sahteciliğini önleyecek diğer önemli bir etken olacağı vurgulanan açıklamada, "dolayısıyla kredi kartları her zaman olduğu gibi tüketicilerin yine vazgeçilmez ödeme aracı olmaya devam edecektir" denildi. 
     
</TEXT>
</DOC>
