<DOC>
<DOCNO> 310190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun30.html </URL>
<DATE> 2005/01/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Saddam'a kimyasal silah satmakla suçlanan işadamı serbest... 
</HEADLINE>
<TEXT>

     Hollanda'da, Irak'a Saddam Hüseyin döneminde, 1980'li yıllarda kimyasal silah yapımında kullanılan hammadde sattığı suçlamasıyla aralık ayında gözaltına alınan Hollandalı işadamı Frans van Anraat 63 serbest bırakıldı. 
     Van Anraat, Lahey Mahkemesi'nin kararıyla serbest bırakıldı. Serbest bırakılma kararının gerekçesi hakkında bilgi verilmedi. 
     İşadamı Frans van Anraat, 1984 ile 1988 yılları arasında kimyasal silah yapımında kullanılan binlerce ton hammaddeyi Irak'a satmak ve Saddam Hüseyin'in işlediği savaş suçlarına ortak olmakla suçlanıyordu. 
     ABD'nin Baltimore kentindeki bir firma hakkında Irak'a yasadışı silah satıldığı gerekçesiyle başlatılan soruşturma kapsamında adına ulaşılan Frans van Anraat, ABD'nin isteğiyle 26 Ocak 1989'da İtalya'nın Milano kentinde tutuklanmış, bu tutuklamadan 2 ay sonra Irak'a kaçmış ve Irak savaşına kadar da burada saklanmıştı. 
     Irak'taki Amerikan müdahalesi sırasında Hollanda'ya döndüğü belirlenen van Anraat, geçen yıl 6 Aralık'ta yurtdışına çıkmaya hazırlanırken Amsterdam'da gizlendiği evde yakalanarak gözaltına alınmıştı. 
     Hollanda basınında yer alan haberlerde, işadamının, Hollanda istihbarat örgütü adına çalıştığı, Irak'ta bulunduğu 13 yıl içinde Saddam Hüseyin rejiminin kimyasal silah programı hakkında bilgi topladığı ve Irak'tan kaçtıktan sonra, Hollanda'da istihbarat birimlerince saklandığı iddia edilmişti. 
     Bu haberler resmi makamlarca yalanlanmamış, üstelik Hollandalı işadamının, savcılık tarafından arandığı sırada İçişleri Bakanlığı tarafından korunduğu ve gizlendiği kaydedilmişti. 
     Van Anraat'ın serbest bırakılması kararı üzerine Sosyalist Parti, hükümeti konu hakkında bilgi vermeye çağırdı. Sosyalist Parti milletvekili Krista van Velzen, yurtdışına kaçma tehlikesi bulunan bir sanığın neden serbest bırakıldığının açıklanmasını istedi. 
     
</TEXT>
</DOC>
