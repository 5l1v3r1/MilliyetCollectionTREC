<DOC>
<DOCNO> 317844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun43.html </URL>
<DATE> 2005/02/23/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Mübarek, istihbarat şefini, baskıların arttığı Suriye'ye gönderdi... 
</HEADLINE>
<TEXT>

     Mısır Cumhurbaşkanı Hüsnü Mübarek'in, ABD'nin son dönemde baskılarını artırdığı Suriye'ye, istihbarat servisi şefi Ömer Süleyman'ı gönderdiği bildirildi. 
     Cumhurbaşkanlığı sözcüsü tarafından yapılan açıklamada, Mısır istihbarat şefinin, Lübnan'daki gerginliğin giderilmesi çabaları çerçevesinde ve ABD ile Avrupa'nın Suriye'ye yönelik baskılarını ele almak üzere Şam'da Suriye Devlet Başkanı Beşşar Esad ile görüşeceği kaydedildi. 
     Sözcü, Mübarek'in, Lübnan'daki gergin durumun ve dünkü ABD-Avrupa zirvesiyle Suriye'ye baskının artmasının, bölgede durumu kontrol altında tutmak için hızlı ve etkin olarak harekete geçmeyi gerekli kıldığına inandığını söyledi. 
     Mısır Cumhurbaşkanlığı sözcüsü, Mübarek'in dün Esad ile telefonla görüşmesinden sonra Ömer'i Şam'a göndermeye karar verdiğini belirtti. 
     ABD Başkanı George Bush ve AB liderleri dün Brüksel'deki zirvede, Suriye'ye derhal askerlerini Lübnan'dan çekmesi ve Lübnan'ın eski Başbakanı Refik Harari'nin 14 Şubatta düzenlenen suikastle öldürülmesiyle ilgili hızla BM soruşturması başlatılması çağrısında bulunmuştu. 
     Bush, bugün Brüksel'den geçtiği Almanya'da da gazetecilere yaptığı açıklamada, ''Suriye'nin askerlerini ve gizli servis elemanlarını Lübnan'dan çekmesi gerektiğini'' söyledi ve bunu Washignton hükümetinin tavrı olarak açıkladı. 
     Suriye hükümetinin yayın organlarından İngilizce yayımlanan Syria Times da bugünkü başyazısında Bush'u, Suriye-Avrupa ilişkilerini bozmaya çalışmakla suçlamıştı. 
     Yazıda, Washington'un birinci, ikinci ve üçüncü önceliklerinin ''Avrupa ile Arap dünyası arasına takoz koymak'' olduğu belirtilmişti. 
     Başyazıda, Bush yönetiminin, ''Şam'ın Irak savaşındaki ABD karşıtı tutumunun bedelini ödetmek için, Avrupa ülkelerini Suriye aleyhine döndürmeye çalıştığı'' ifadesi kullanılmıştı. 
     
</TEXT>
</DOC>
