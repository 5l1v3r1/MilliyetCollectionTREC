<DOC>
<DOCNO> 339630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonspo41.html </URL>
<DATE> 2005/05/04/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Beşiktaş'ta Juanfran sezonu kapattı... 
</HEADLINE>
<TEXT>

     Beşiktaş, Samsunspor ile yapacağı lig maçının hazırlıklarını, bu akşamki antrenmanla sürdürdü. 
     Teknik direktör Rıza Çalımbay yönetiminde BJK Nevzat Demir Tesisleri’nde gerçekleştirilen idmanda siyah-beyazlı futbolcular, kondisyon ve pas çalışmasının ardından 2 gruba ayrıldı. Bir grup istasyon çalışması yaparken, diğer grup dar alanda çift kale maç yaptı. Antrenmanın son bölümünde ise savunma oyuncuları ile hücum oyuncularını ayıran Çalımbay, iki gruba karşılıklı çift kale maç oynattı. 
     
     JUANFRAN SEZONU KAPADI 
     Siyah-beyazlıların dünkü antrenmanında sakatlanan Juanfran’ın, sezonu kapadığı açıklandı. 
     Memorial Hastanesi’nde MR’ı çekilen İspanyol futbolcunun sol arka adalesinde yırtık olduğu ve kalan 4 maçta forma giyemeyeceği bildirildi. 
     Bu arada sakatlıkları süren Ahmet Dursun, İbrahim Üzülmez, hafif sakatlığı bulunan Sergen ve boğaz enfeksiyonuna yakalanan Okan antrenmana katılmadı. 
     
     ÇALIMBAY, CAREW İLE GÖRÜŞTÜ 
     Teknik direktör Rıza Çalımbay, antrenman öncesi, bugün bir dergide mankenlerle birlikte fotoğrafı çıkan Norveçli futbolcu Carew ile saha içinde kısa bir süre görüştü. 
     Çalımbay, idman sonrası konuyla ilgili soruya, "Carew, yönetimin fotoğraf için izin verdiğini sanmış. Ama yönetimin böyle bir izni yok. 
     Sanırım yanlış anlaşılma olmuş" diye yanıt verdi. 
     
     FUTBOLCULARA RÖPORTAJ YASAĞI 
     Carew’in bir dergide fotoğraflarının çıkması üzerine, futbolculara röportaj yasağı getirildi. 
     Futbolcuların, yazılı veya görsel basınla röportaj yapmamaları için uyarıldıkları öğrenildi. 
     Antrenmanı, kulüp Başkanı Yıldırım Demirören de izledi. 
     Demirören’in, Norveçli futbolcu Carew ile görüştüğü ve dergide çıkan fotoğrafları sorduğu öğrenildi. 
     -ÇALIMBAY’IN BASIN TOPLANTISI YARIN- Beşiktaş Teknik Direktörü Rıza Çalımbay, yarın BJK Nevzat Demir Tesisleri’nde saat 15.00’te haftalık olağan basın toplantısını düzenleyecek. 
     Basın toplantısı sonrası siyah-beyazlılar, saat 16.00’da antrenman yapacak. 
     
</TEXT>
</DOC>
