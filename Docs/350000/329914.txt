<DOC>
<DOCNO> 329914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sonspo09.html </URL>
<DATE> 2005/04/03/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Akçaabat Sebatspor Ligde kalmamız artık mucizelere kaldı... 
</HEADLINE>
<TEXT>

     Birinci Süper Futbol Ligi'nde dün deplasmanda İstanbulspor'a 1-0 yenilen Akçaabat Sebatspor'un ligde kalma umutları iyice tükeniyor. 
     Kulüp genel menajeri İlter Kasapoğlu, AA muhabirine yaptığı açıklamada, İstanbulspor maçında sezonun en kötü futbolunu ortaya koyduklarını belirterek, ''En iyi oynamamız gereken bir maçta böylesine bir futbol bizi üzdü. Yusuf gibi çok kaliteli bir oyuncumuzun da ilk dakikalarda sakatlanıp çıkması bizi oldukça etkiledi'' dedi. 
     Ligde kalma umutlarının matematiksel olarak sürdüğünü ifade eden Kasapoğlu, ''İstanbulspor yenilgisiyle ligde kalmamız artık mucizelere kaldı. Sonuna kadar bu takımımızla oynayıp, mücadelemizi sürdüreceğiz'' diye konuştu. 
     Teknik direktör Güvenç Kurtar'ın istifa etmesinin söz konusu olmadığını da kaydeden Kasapoğlu, aynı kadrolarıyla mücadelelerine devam edeceklerini sözlerine ekledi. 
     
</TEXT>
</DOC>
