<DOC>
<DOCNO> 340265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sontur15.html </URL>
<DATE> 2005/05/06/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Beyşehir'de "kardelen" operasyonu... 
</HEADLINE>
<TEXT>

     Konya’nın Beyşehir İlçesi’nde, dağlardan toplandığı belirlenen 200 kilogram kardelen soğanına el konuldu. 
     Edinilen bilgiye göre, bir ihbarı değerlendiren Beyşehir Orman İşletme Müdürlüğü’nde görevli orman muhafaza memurları, Beyşehir’e bağlı Kurucuova Beldesi’nde, A.A’nın evinde yaptıkları aramada, yurtdışına gönderilmek üzere hazırlandığı iddia edilen 200 kilogram kardelen soğanı ele geçirdi. 
     Kardelen soğanlarının Anamas Dağı eteklerinden izinsiz olarak toplandığı ve piyasa değerinin yaklaşık bin YTL olduğu öğrenildi. 
     Kardelen çiçeği soğanlarını izinsiz olarak topladığı iddia edilen A.A’ya, Orman İşletme Müdürlüğü tarafından 150 YTL idari para cezası uygulandı. Ayrıca, A.A. hakkında yasal işlem başlatılması için, Beyşehir Cumhuriyet Savcılığı’na suç duyurusunda bulunuldu. 
     Toroslar’ın bir kolu olan Anamas Dağı eteklerindeki çam ve ardıç ormanlarında doğal olarak yetişen kardelen soğanları, kozmetik sektörüyle ilaç sanayinde kullanılıyor. Aşırı toplanma yüzünden yok olma tehlikesi altında olan kardelen soğanları, ancak özel izinle toplanabiliyor. 
     
</TEXT>
</DOC>
