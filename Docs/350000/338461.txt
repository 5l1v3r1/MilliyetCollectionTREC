<DOC>
<DOCNO> 338461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonspo17.html </URL>
<DATE> 2005/04/30/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Galatasaray Erkek Basketbol Takımı'nda şanssızlık... 
</HEADLINE>
<TEXT>

     Galatasaray Erkek Basketbol Takımı'nda play-out maçları öncesi Burak Sezgin'in sakatlanmasının şoku yaşanıyor. 
     Sarı-kırmızılı takımın dün yapılan antrenmanında sağ el baş parmağının çatladığı açıklanan Burak Sezgin ile birlikte, takımdaki sakat oyuncu sayısı 3'e yükselmiş oldu. 
     Galatasaray Kulübü Basketbol Şubesi Sorumlusu Derya Taşdelenler, A.A muhabirine yaptığı açıklamada, Burak'ın sakatlanmasının play-out maçları öncesi kendileri adına büyük şanssızlık olduğunu belirtirerek, ''Bir o eksikti. Zaten Gökhan Üçoklar ile Mert Uyguç'tan yoksunuz. Yabancılarımızdan da statü gereği yalnızca 1'ini play-out maçlarında oynatabileceğiz. Şok olmuş durumdayız'' diye konuştu. 
     Taşdelenler ayrıca, erkek ve bayan basketbol takımlarında oyunculara olan borçların tamamının ödendiğini de sözlerine ekledi. 
     Türkiye Basketbol Ligi'nde TBL gelecek sezon yer alacak son 2 takımın belirleneceği play-out maçları, 6-8 Mayıs tarihlerinde Manisa'da oynanacak. 
     TBL'de normal sezonu son 2 sırada tamamlayan Galatasaray ve Ankara Büyük Kolej'in katılmasının kesinleştiği play-out maçlarında yer alacak son 2 takım ise bugün yapılacak Türkiye Basketbol İkinci Ligi TB2L Final Grubu maçları sonunda belli olacak. 
     Bursa'da yarın yapılacak kura çekiminden sonra maçların eşleşmeleri belli olacak. Maçlar tek devreli lig usulüne göre oynanacak ve ilk 2 sırada yer alacak takımlar, 2005-2006 sezonunda TBL'de mücadele edecek. 
     
</TEXT>
</DOC>
