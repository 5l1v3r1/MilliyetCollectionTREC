<DOC>
<DOCNO> 330050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun10.html </URL>
<DATE> 2005/04/04/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Akayev, istifasını imzaladı 
</HEADLINE>
<TEXT>

     Kırgızistan'da muhalefetin geçen ay ayaklanmasıyla ülkesini terk etmek zorunda kalan devrik Devlet Başkanı Askar Akayev istifasını imzaladı. 
     Kırgız parlamenter Sedir Zaferov, dün Kırgızistan'daki geçici yönetim temsilcileriyle görüşen ve görevinden ayrılması konusunda anlaşmaya varan Akayev'in bugün istifasını resmen imzaladığını söyledi. 
     Zaferov, Kırgızistan'ın Moskova Büyükelçiliği önünde yaptığı açıklamada, Akayev'in istifasının yarın geçerli olacağını belirtti. 
     Kırgızistan'da yönetimi ele geçiren Akayev muhalifleri, siyasi belirsizliği ortadan kaldırmak ve 26 Haziran'daki seçimlere olanak sağlamak amacıyla ilk olarak devrik devlet başkanının istifa etmesini istiyordu. 
     Kırgızistan'ın ikinci büyük kenti Oş ile Calalabad'da kontrolü ele geçiren muhalifler, 24 Mart'ta düzenlenen Akayev karşıtı gösterinin ardından başkent Bişkek'teki devlet başkanlığı binasını ele geçirmişlerdi. 
     Akayev, 27 Şubat'ta yapılan genel seçimlerin ilk tur sonuçlarının protesto edilmesiyle başlayan gösterilerin Bişkek'e sıçraması ve devlet başkanlığı binasının muhaliflerin eline geçmesi üzerine Moskova'ya kaçmıştı. 
     
</TEXT>
</DOC>
