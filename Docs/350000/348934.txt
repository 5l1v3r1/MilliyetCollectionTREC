<DOC>
<DOCNO> 348934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonspo19.html </URL>
<DATE> 2005/06/04/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Eşref Apak, çekiç atmada yeni Türkiye rekoru kırdı... 
</HEADLINE>
<TEXT>

     60. Uluslararası Cezmi Or Kupası Atletizm Yarışları'nda, erkekler çekiç atmada olimpiyat üçüncüsü Eşref Apak, yeni Türkiye rekoru kırarak birinci oldu. 
     Burhan Felek Spor Kompleksi Ekrem Koçak Atletizm Sahası'nda 19 ülke sporcusunun katılımıyla gerçekleştirilen yarışlarda, Eşref Apak 81.45 metrelik atışıyla yeni Türkiye rekorunu sahibi oldu. Eski rekoru da elinde bulunduran 81.27 Apak, bu derecesini 3 Ağustos 2001'de Ankara'da yapmıştı. 
     Yarışlarda ikinci ve dördüncü atışlarında faul yapan, ilk hakkında 77.23, üçüncü hakkında 79.03, beşinci hakkında da 79.79'luk derecesiyle oyunlar rekoru kıran Apak, son atışında 81.45'lik dereceye ulaşarak hem Türkiye hem de oyunlar rekoruna imza attı. 
     Erkekler çekiç atmada 2. sırayı 79.50'lik derecesiyle Belarus Vadin Devyatovskiy, 3. sırayı ise 77.51'lik derecesiyle Ukraynalı Artem Rubenko aldı. 
     Eşref Apak, rekor getiren son atışından sonra büyük bir sevinç yaşarken, protokol tribününe giderek Atletizm Federasyonu Başkanı Mehmet Terzi ve Türkiye Milli Olimpiyat Komitesi TMOK Başkanı Togay Bayatlı ile sevincini paylaştı. Bayatlı ve Terzi de Apak'ı öperek kutladı. 
     
     YENİ HEDEF 83 METRE 
     Apak, yarış sonrası AA muhabirine yaptığı açıklamada, yarışa iyi hazırlanamadığını ve yorgun olduğunu, buna rağmen Türkiye rekorunu kırdığı için mutlu olduğunu söyledi. 
     Bu yılki hedefinin 83 metre olduğunu kaydeden Apak, ''Olimpiyat Oyunları'nda olduğu gibi Dünya Şampiyonası'nda da kürsüye çıkmak istiyorum'' dedi. 
     Antrenörüyle çalışmalarını sürdürdüğünü ve yeni bir teknik kullandığını belirten Eşref Apak, ''Bu nedenle bazı haklarımda faul yaptım. Ancak çok iyi bir şekilde çalışıyoruz. Bu tekniği oturttuk mu çok daha iyi dereceler yapacağız'' şeklinde konuştu. 
     
     AÇILIŞ TÖRENİ 
     Çekiç atma müsabakalarının ardından yarışların açılış töreni yapıldı. 
     Katılımcı ülke bayraklarının geçiş töreninin ardından, Mehmet Terzi açılış konuşmasını yaptı. 
     Terzi, organizasyonunun uzun yıllardır yapıldığını bunun da Türkiye'nin atletizme verdiği önemi gösterdiğini söyledi. 
     Ermenistan Atletizm Federasyonu Başkanı Sarkis Kacaturyan ise çok güzel bir atmosferde bu organizasyona katılmaktan mutluluk duyduklarını ifade etti. 
     60. Uluslararası Cezmi Or Kupası Atletizm Yarışları'na Türkiye'nin yanı sıra Azerbaycan, Belarus, Bulgaristan, Cezayir, Ermenistan, Gürcistan, İspanya, İsrail, Kenya, KKTC, Macaristan, Romanya, Rusya, Slovakya, Suriye, Tunus, Ukrayna ve Yunanistan'dan sporcular yarışıyor. 
     
</TEXT>
</DOC>
