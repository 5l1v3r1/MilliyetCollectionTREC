<DOC>
<DOCNO> 318496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun38.html </URL>
<DATE> 2005/02/25/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Skandal istifa getirdi Fransa Ekonomi Bakanı gitti... 
</HEADLINE>
<TEXT>

     Fransa Maliye ve Ekonomi Bakanı Herve Gaymard istifa etti. 
     Gaymard, yaptığı yazılı açıklamada, aşırı lüks bakanlık konutuyla ilgili tartışmada hatalı davrandığını kabul ettiğini belirterek, istifa dilekçesini Başbakan Jean-Pierre Raffarin'e sunmaya karar verdiğini bildirdi. 
     Fransız bakanın, Paris'in lüks bir semtinde 600 metrekare genişliğinde ve ayda 14 bin avro tutarında lüks bir konutta kaldığının ortaya çıkması, siyaset dünyasında geniş yankı uyandırmıştı. Gaymard, tepkiler üzerine geçen hafta lüks konuttan ayrılacağını açıklamıştı 
     
     EMLAK ZENGİNİ 

     Gaymard'ın hafta içinde basına yaptığı açıklamalarda, çok fazla parası olmadığını ve mütevazı yaşadığını ileri sürmesini ardından, Liberation gazetesi bugün Fransız bakanın, Paris'te ve ülke genelinde sahip olduğu evlerle bir ''emlak zengini'' olduğunu ortaya çıkardı. 
     Gazete, ''Gaymard'ın Paris'in lüks bir semtinde 2 bin 400 avro üzerinden kiraya verilen 200 metrekare genişliğinde bir dairesi olduğunu, bunun dışında Bretagne bölgesinde deniz kenarında bir lüks villa, seçim bölgesi Savour'da ise iki daire ile bir müstakil ev ve bürosu olduğunu yazdı. 
     Basında çıkan iddialar üzerine, gerek iktidardaki halk Hareketi Birliği UMP gerek ana muhalefetteki Sosyalist Parti milletvekilleri yaptıkları çağrılarla Gaymard'ın istifasını istemişlerdi. 
     
     PARTİYİ SARSAN KRİZ 

     UMP'nin geçen ay yapılan kongresinde başkanlığa seçilen Nicolas Sarkozy'den sonra Maliye ve Ekonomi Bakanlığı görevine getirilen Gaymard, Cumhurbaşkanı Jacquec Chirac'a yakınlığıyla tanınıyor. 
     Siyasi gözlemciler, ''2007 yılında düzenlenecek cumhurbaşkanlığı seçimleri için şimdiden sağ kanatta Chirac ve Sarkozy arasında rekabetin başladığına'' dikkati çekerek, ''son siyasi krizin Chirac'ın işini zorlaştıracağı'' yorumunu yapıyorlar. 
     Başbakan Jean-Pierre Raffarin, geçen hafta ortaya çıkan konut skandalının ardından, bakanların devletin ödediği paralarla kalacağı lojmanlar için belirli ölçüler getirmişti. 
     Raffarin tarafından getirilen sınırlamaya göre, çocuksuz bakanlar 80 metrekare evde kalabilecekler ve her bir çocuk için bakanlar 20 metrekare ilave genişlikte ev tutma hakkına sahip olacaklar. 
     Belirlenen ölçülerin aşılması halinde, ilave genişliğin kira ücretini bakanlar kendi ceplerinden ödeyecekler. 
     
</TEXT>
</DOC>
