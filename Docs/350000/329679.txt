<DOC>
<DOCNO> 329679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonsiy17.html </URL>
<DATE> 2005/04/02/ </DATE>
<TIME> 19.19 </TIME>
<AUTHOR>  </AUTHOR>
<HEADLINE>
Ağar ''Bu güçsüz hükümetten kurtulmanın yolu seçimdir'' 
</HEADLINE>
<TEXT>

     DYP Genel Başkanı Mehmet Ağar, ''Bu güçsüz hükümetten kurtulmanın yolu seçimdir'' dedi. 
     Partisinin Kahramanmaraş İl Kongresi'nin yapıldığı Hünkar Düğün Salonu önünde partililere seslenen Ağar, erken seçimin kaçınılmaz olduğunu savundu. 
     Ağar, Türkiye'nin ''güçlü siyasi iradeye'' ihtiyacı olduğunu öne sürerek, ''Türkiye, kendisini ulusal ve uluslararası meselelerde belirleyici olmaktan çıkarıp lokomotifin arkasına takılmış vagon durumuna getiren bu zayıf, bu iradesiz ve bu güçsüz hükümetten kurtulacak. Bunun yolu seçimdir'' diye konuştu. 
     Konuşmasını yaptığı sırada bir partilinin ''Kıbrıs satılıyor'' diye bağırması üzerine Ağar, sözlerini şöyle sürdürdü 
     ''Kıbrıs'ı falan sattırmayız hemşehrim, bak seçim geliyor. Herkes müsterih olsun, Kuzey Irak'ta askerimizin başına çuval geçirenlerden hesap soramayan bu iktidar demokratik bir seçimle gidecek, yerine Kırat gelecek. Türkiye'ye yapılan haksızlıkların hesabı sorulacak. 
     Türkiye'de seçime doğru gidiş başlamıştır. Seçim için geri sayım başlamıştır. Canından bezen millet sabırla bunu bekledi. Bu hükümet bitti. Bu hükümetin bittiği gün, askerimizin başına çuval geçirilmesine cüret edildiği gündü. Bu hükümetin yolu yol değil. Bu hükümetin yaptığı tek şey konuşmak. Bu hükümet televole iktidarı oldu. Televoleler önceleri haftada bir gün vardı, şimdi her gün var. Seçimden kaçamazlar, bunlardan kurtulmanın yolu seçimdir.'' Ağar, hükümetin Türk Milleti'nden aldığı güçle değil, dışarıdaki bazı güçlere dayanarak iktidarda kalmak istediğini, Türk Milleti'nin buna asla izin vermeyeceğini kaydetti. 
     Milletinden aldığı iradeyle hareket etmeyen iktidarın işbaşında kalmasının olanaksız olduğunu vurgulayan Ağar, Türk Milleti'nin kendinden aldığı iradeyi hiçe sayan siyasi anlayışı mutlaka işbaşından uzaklaştıracağını öne sürdü. 
     Ağar, Türkiye'nin ekonomik büyümesine ilişkin açıklamalarla ''masal'' anlatıldığını, çiftçi, esnaf, işçi, memur, emekli ve işsizlerin iddia edilen ekonomik büyümeden bir fayda görmediğini kaydetti. 
     
</TEXT>
</DOC>
