<DOC>
<DOCNO> 308797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/yazar/bila.html </URL>
<DATE> 2005/01/24/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Livaneli'nin adaylığı 
</HEADLINE>
<TEXT>


CHP Genel Başkanlığı için aday adayı konumunda olan Zülfü Livaneli, CNN-TÜRK'teki Ankara Kulisi programımızda konuğumuzdu. 
Livaneli, Sedat Ergin ve Murat Yetkin'le birlikte yönelttiğimiz soruları yanıtladı. 
Livaneli, "CHP genel başkanı olmak gibi bir ihtirasım yok" diyerek, aday adayı olmasının temel nedenini, "Bir çarpışmayı, parçalanmayı, bölünmeyi önlemek" olarak açıkladı. Baykal ve Sarıgül yanlılarının kurultayda çok sert bir çarpışmaya doğru hızla yol aldıklarını vurguladı ve bunu önlemek amacıyla ve arkadaşlarının ısrarıyla ortaya çıktığını söyledi. 
Livaneli'nin, CHP lideri Baykal ve CHP'ye yönelttiği eleştiriler daha çok yönetim anlayışı, liderin çevresi ve tüzüğün antidemokratik niteliği üzerinde yoğunlaşıyor. 
CHP'nin duruşuna ilişkin eleştirisinin özünü ise partinin "bir devlet partisi" durumuna gerilemesi ve halktan kopması oluşturuyor. Livaneli bunu, CHP'nin l940'lı yıllardaki tek parti konumuna benzetiyor. CHP'lilerin bu dönemi genlerinden silmesi gerektiğini savunuyor. 
Baykal'ın tüzük değişikliği sözü vermesi ve bunu yerine getirerek partiyi daha demokratik hale getirmesi, halkla bütünleşmeyi sağlayacak adımlar atması ve dar çevre anlayışını terk etmesi halinde sorunun kalmayacağını belirtiyor. 
CHP'nin AB karşısındaki eleştirileri ve Kıbrıs konusundaki tutumuyla ilgili olarak ise fazla bir eleştirisi yok. 17 Aralık kararlarına yöneltilen eleştirileri ve dile getirilen kaygıları kendisinin de yıllardır yazılarında dile getirdiğini belirtiyor. Ancak, CHP'nin AB ile müzakereleri AKP'den daha iyi yürüteceği iddiasında bulunması gerektiğini, AB projesine sahip çıkmada zayıf kaldığını vurguluyor. 
Kurultaya yaklaşan CHP'nin durumunu şu fıkrayla anlatıyor 
"Temel, demiryollarına makasçı olmak için başvurmuş. Demiryolları yöneticileri de Temel'i sınava almışlar ve sormuşlar 
- İki tren aynı hatta karşılıklı olarak geliyorlar. Birinin hızı 100, diğerinin hızı 110 kilometre. Hızla birbirlerine yaklaşıyorlar. Makas bölgesine böyle giriyorlar. Ne yaparsın 
Temel yanıt veriyor 
- Fadime'yi çağırırım. 
Yöneticiler şaşırıyor 
- Ne ilgisi var Neden Fadime'yi çağırırsın 
Temel, nedenini açıklıyor 
- O da seyretsin gümbürtüyü..." 
Livaneli, çarpışmayı önlemek için makası değiştirmek üzere aday adayı olduğu mesajını böyle veriyor. 



</TEXT>
</DOC>
