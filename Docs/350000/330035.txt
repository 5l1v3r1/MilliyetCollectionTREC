<DOC>
<DOCNO> 330035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/yazar/oztrak.html </URL>
<DATE> 2005/04/04/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Büyüme saman alevi olmasın 
</HEADLINE>
<TEXT>


2004 yılında Türkiye son 40 yıllık dönemde en yüksek büyüme hızına ulaşırken enflasyonu da son 30 yıllık dönem içinde en düşük seviyeye indirmeyi başardı. ABD doları cinsinden fert başına GSMH, TL'nin değer kazanmasının da desteğiyle, geçen yıla göre yüzde 23 artarak 4.172 dolar oldu. Bunlar herkes tarafından takdirle karşılanacak neticelerdir. 
Ancak bu sonuçlar başları döndürmemelidir. Geçmişe baktığımızda 1993 ve 2000 yıllarında da Türkiye buna benzer sonuçlar elde etmiş ancak bir yıl sonra da çok ciddi sorunlar yaşamıştı. Bu nedenle ekonomideki kırılganlıkların bu başarılı sonuçların arkasına gizlenmesine izin vermemek lazım. Yayımlanan üçer aylık GSMH ve GSYİH verilerini yıllıklandırarak bu kırılganlıkları tespit etmeye çalışalım. 

İstihdam 
Ekonomi son üç yıldır hızlı büyüyor ama 2003 yılının ikinci yarısından itibaren aynı hızla vatandaşlara iş imkanı yaratılamıyor. Bu sorunun çözülememesi, sosyal tansiyonun yükselmesine neden olarak büyümenin sürdürülebilirliğini etkiler. 

Mali uyumun kalitesi 
Devletin yatırım harcamalarının ve personel harcamaları dışındaki mal ve hizmet alımlarının reel seviyesi hala 2000 yılının çok altında. Bu durum önümüzdeki dönemlerde büyümenin önünde dar boğaz oluşturabilir. Buna bağlı olarak sosyal güvenlik, personel ve vergi reformlarındaki gecikmeler kamu açıklarının azaltılmasını zora sokabilir. 

Dış açık 
Milli gelir rakamları toplam talebin mal ve hizmet ithalatıyla karşılanan kısmının hızla arttığını yani ekonominin ithalata bağımlılığının yükseldiğini gösteriyor. Buna bağlı olarak da milli gelir hesapları bazında mal ve hizmet ithalatı ile ihracatı arasındaki farkın oluşturduğu dış açığın gayri safi yurt içi hasılaya oranı hızla artıyor. Bir başka ifade ile bu farkı dışardan borçlanarak karşıladığımız için hızlı büyümeyi giderek artan bir dış borçlanma ile gerçekleştirdiğimiz anlaşılıyor. Bu durum uluslararası konjonktürün elverişliliğine bağlı olarak gerçekleşmiş. Diğer taraftan buna bağlı olarak Türk ekonomisi yurt dışındaki gelişmelere daha bağımlı hale gelmiş. 
Dünyaya baktığımızda birçok ülkede hızlı büyüme süreçlerinin yaşandığını ancak bir çoğunda bunun sürdürülemediğini görüyoruz. Türkiye de geçmişte bu örnekler arasında yer almış. 
Gerek uluslararası konjonktür gerekse yurtiçinde atılan ve rejimin değiştiği kanısını yaratan adımlar ekonomileri büyüme noktasına hızla getirebiliyor. Ancak bu süreç disiplinli para ve maliye politikalarıyla, ekonominin iç dayanıklılığını artıracak reformlarla ve kurumlarla desteklenmediği zaman uzun süremiyor. Uluslararası konjonktür ve ekonomik birimlerin o ekonomiye dair algılamaları hızla değişebiliyor. Bu nedenle de büyümeyi sürdürmenin büyümeyi sağlamaktan daha zor olduğu herkes tarafından kabul ediliyor. Başarılı sonuçlar kırılganlıkların görülmesini engellemezse ve bu kırılganlıkların giderilmesi için gerekli adımlar atılırsa, Türkiye saman alevi türünden büyüme süreçlerine örnek teşkil eden ülkeler kategorisinden çıkabilecektir. Uluslararası konjonktürün değişmeye başladığı dönemde elde edilecek sonuçlar Hükümetin gerçek performansının değerlendirilmesine imk n verecektir. 





</TEXT>
</DOC>
