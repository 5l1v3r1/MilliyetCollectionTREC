<DOC>
<DOCNO> 303940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/yazar/sazak.html </URL>
<DATE> 2005/01/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP'de üçüncü yol 
</HEADLINE>
<TEXT>

Genel başkan adaylarından akla gelen ilk isim Derviş, ama aday olmayacak. Prof. Koç'a 'aday ol' baskısı var. Celal Doğan iddialı. Güneş ve Livaneli'ye adaylık telkinleri yapılıyor 
ANKARA 
Şarkı sözlerindeki gibi, 'Saymadım kaç kurultay oldu', 1987-90 arasında SHP'de İnönü-Baykal mücadelesinin ardından, CHP'nin yeniden açılmasıyla çeşitli adlar altında birleşme, tüzük yaşanan onlarca olağan ve olağanüstü kurultaydan sonra başkentte bu defa Sarıgül-Baykal kavgasını izliyoruz. 
CHP, ne yazık ki her kurultaydan sonra, sosyal demokrat bir partide olması gereken, düşünsel zeminden, 'ideolojik' eksenden kayıyor. 
Geçen yaz toplanan 'jandarmalı kurultay'ın gerekçesi bile daha anlaşılabilirdi. Parti içi muhalefetin tüzüğü değiştirme çabasına CHP lideri Baykal, 'baskın kurultay' kararıyla yanıt vermiş ve rakiplerini tel örgüler arkasında boğmuştu. 
1999 seçimlerinde CHP'nin parlamento dışında kalmasından bu yana aynı süreç yaşanıyor. Deniz Bey, 'komplo senaryoları'na sarılıyor. Rakiplerini tasfiye amacıyla, olmadık yollar deniyor. Ama CHP, Baykal ile bir türlü iktidar olamıyor. 
3 Kasım 2002'de AKP karşısındaki seçim yenilgisi, Baykal'ın çekilip CHP'nin yenilenmesi için bir fırsat olabilirdi. Ancak CHP politbürosu, muhalefete bu şansı tanımadı. 
29 Ocak'ta CHP kurultayı bir kez daha toplanacak. 
Ancak bu defaki çağrının gerekçesi, 'rüşvet' iddiasıyla Yüksek Disiplin Kurulu'na gönderilen Şişli Belediye Başkanı Mustafa Sarıgül'ün ihracını reddeden kimi üyelerin de 'rüşvet aldığı' iddiası. CHP lideri Baykal, kurultayı 'partiyi çürüten' bu iddialardan temizlemek, 'siyasi kirlenmeyi' önlemek üzere topluyor. 
Sosyal demokrasi açısından dayanılması güç bir durum Tarihte 'rüşvet kurultayı' diye anılacak bir toplantı yapılacak ve delegeler 'Sarıgül ile Baykal arasında bir tercih' yapacaklar. CHP'nin 'bittiği an' bu değilse nedir 
Gelinen bu noktada genel başkanın hiç mi sorumluluğu yok 
Ankara'da şimdi partiyi bu çıkmazdan kurtaracak 'üçüncü yol' aranıyor. Kulislerde 'üçüncü aday' isimleri dolaşıyor. Akla gelen ilk isim Kemal Derviş, ama aday olmayacak 
CHP Grubu'nda sürpriz bir çalışma var. CHP Meclis Grup Başkan Vekili Prof. Haluk Koç'a adaylık konusunda baskı yapılıyor. Koç'un öne çıkmasını isteyen 40-45 milletvekilinden söz ediliyor. Meclis dışından Prof. Hurşit Güneş'in de adaylığını cuma günü açıklaması bekleniyor. 
Eski Gaziantep Belediye Başkanı Celal Doğan Derviş başbakan adayı olsun, genel başkan adayı olarak kurultayı kazanırım. iddialı. İstanbul CHP Milletvekili Zülfü Livaneli'ye çıkması yönünde telkinler yapılıyor. Eski CHP Genel Başkanı Öymen'in adı 'Altan Ağabey' formülü olarak ortaya atılıyor. Baykal, Sarıgül tsunamisinden korunmaya çalışırken, CHP'yi geleceğe taşıyacak 'üçüncü aday' kurultayı kazanabilir. 



</TEXT>
</DOC>
