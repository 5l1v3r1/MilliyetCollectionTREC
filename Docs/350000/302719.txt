<DOC>
<DOCNO> 302719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/spor/spo07.html </URL>
<DATE> 2005/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz donduruldu 
</HEADLINE>
<TEXT>


CEMAL ERSEN 


Mosturoğlu ikna oldu 
FUTBOL Federasyonu Başkanvekili Şekip Mosturoğlu'nun önceki gün sözlü olarak istifa ettiğini bildirmesinden sonra yaşanan kriz büyümeden önlendi. Diğer Başkanvekili Hasan Doğan ve yönetim kurulu üyesi Mahmut Özgener'in devreye girip, Mosturoğlu'nu kararından vazgeçmesi için ikna ettiği öğrenildi. Yönetimde Fenerbahçe'ye yakınlığı nedeniyle zaman zaman eleştirilen Mosturoğlu'nun, "Yeter artık bunaldım. Bu suçlamaları hak etmiyorum" dediği bildirildi. 

Tepki bardağı taşırdı 
BAŞKANVEKİLİNİ istifayı düşündüren son gelişmenin ise konfeti olayında Fenerbahçe'ye saha kapatma yerine 12.5 milyar lira para cezası verilmesinden sonra başlayan suçlamaların olduğu belirtildi. Öte yandan Fenerbahçe Başkanı Aziz Yıldırım'ın da, istifaya şiddetle karşı çıktığı ve Mosturoğlu'na görevini bırakmaması yolunda görüş bildirdiği ileri sürüldü. Yıldırım, Mosturoğlu'na ayrılması halinde tepkilerin başarıya ulaşmış olacağını da vurguladı. 


</TEXT>
</DOC>
