<DOC>
<DOCNO> 308383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/yasam/axyas02.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İTÜ'lü gençler dünyaları aştı 
</HEADLINE>
<TEXT>


ABD'deki uluslararası yarışmada iki dalda dünya 2'ncisi olan Uçak ve Uzay Bilimleri Fakültesi öğrencileri, "Fırsat verilsin, ilk Türk jetini yapalım" diyor 

ÖNAY YILMAZ İstanbul 

İstanbul Teknik Üniversitesi İTÜ Uçak ve Uzay Bilimleri Fakültesi öğrencileri, takım halinde katıldıkları ABD'deki uluslararası yarışmada, 2 dalda dünya ikinciliği kazandı. 
Ali Özel, Hakan Yeşilel, Abdullah Levent Şen, Resul Açıkyol, Emrah Özgümüş, Zafer Öznalbant, Uğur Sevilmiş, Oktay Durmaz, Hakan Sevinç'ten oluşan 'Motorcular Takımı'nın danışmanı Doç. Dr. Fırat Oğuz Edis, Amerikan Havacılık ve Uzay Enstitüsü'nün her yıl düzenlendiği yarışmayla ilgili şu bilgileri verdi "Bu yıl yarışmacılardan, gürültü ve yakıt tüketimi açısından çevreci, 2010 teknolojisinin kullanılacağı bir motor tasarlamaları istendi." 
İTÜ takımı da, tüm bu şartları yerine getiren tasarladıkları motorla 2'nci olmayı başardı. 

Hediyeleri 'minyatür jet' 
Ezgi Karacaoğlu, Murat Yüksel, Mahir Alpagut, Reşat Hakan Avcı, Altuğ Tüfekçioğlu, Serkan Kale, Gökhan Koyuncu, Can Arbak'tan oluşan 'Uçakçılar Takımı' da, 'Bilgisayar Kontrollü İnsansız Hava Aracı Yarışması'nda dünya ikinciliği aldı. Takım Danışmanı Prof. Dr. Süleyman Tolun, öğrencilerin yarışmaya kendi imal ettikleri uçakla katıldıklarını belirterek, "Görevimiz, insansız hava taşıtı kullanarak belirtilen bir bölgede gizlenmiş askeri araçları tespit edip fotoğraflarını çekmekti" dedi. 


</TEXT>
</DOC>
