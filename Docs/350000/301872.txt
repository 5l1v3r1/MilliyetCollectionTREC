<DOC>
<DOCNO> 301872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/soneko24.html </URL>
<DATE> 2004/12/29/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
BDDK Başkanı Bankalar, ne yapmayacaklarını da bilmeli 
</HEADLINE>
<TEXT>

     Bankacılık Düzenleme ve Denetleme Kurulu BDDK Başkanı Tevfik Bilgin, bankalar ve reel sektör açısından 2004 yılının pozitif geçtiğini, 2005 yılının daha da olumlu olacağını belirterek, ''Ancak özellikle bundan sonra bankalarımızın ve reel sektör firmalarımızın, ne yapacağını bilen kadar ne yapmayacağını bilen bankalar ve reel sektör firmaları olmaları şart'' dedi. 
     BDDK Başkanı Bilgin, Türk Sanayicileri ve İşadamları Derneği'nin TÜSİAD tarafından düzenlenen ''Bankacılık Sektörü ve Reel Sektör İlişkileri'' konulu panelde yaptığı konuşmada, 2006 yılı sonunda uygulamaya girecek Basel II kararlarının bankacılık sektörü kadar, aynı ölçüde reel sektörün de disipline edilmesini gerektiren bir konu olduğunu kaydetti. 
     2007 yılı sonrası reel sektörün kredi temininde çok zorlanacağını ifade eden Bilgin, bilançolarda şeffaflığın önemine dikkat çekti. 
     5 Temmuz'da mevduat sigortasının 50 milyar liraya çekildiğini hatırlatan Bilgin, bunun bankalar arasında rekabetin rasyonelleşmesine neden olduğunu kaydetti. 
     Düşen enflasyon ortamında likiditenin paha biçilmez en önemli kaynaklardan biri haline geldiğine işaret eden Bilgin, bankaların çok daha dikkatli olmak zorunda bulunduğunu vurguladı. 
     Tevfik Bilgin, konuşmasında yabancı bankaların sektördeki payının artma eğiliminde olduğunu kaydetti. 
     Bilgin, BDDK olarak bankaların aracılık maliyetlerinin düşürülmesi için ellerinden geleni yaptıklarını söyledi. 
     Bankalar ve reel sektör açısından 2004 yılının pozitif geçtiğini, 2005 yılının daha da olumlu olacağını belirten Bilgin, şöyle konuştu 
     ''Ancak özelikle bundan sonra bankalarımızın ve reel sektör firmalarımızın, ne yapacağını bilen kadar ne yapmayacağını bilen bankalar ve reel sektör firmaları olmaları şart. Nerede duracağını, nereye kadar risk alacağını, kararlarında öngörüleni isabetli yapma anlamında hesaplamaları, risk algılamalarını çok iyi dizayn etmeleri lazım. Ne yapacağını bilmek kadar, ne yapmayacağını bilmek önümüzdeki dönemin en önemli kararlarından biri olacaktır.'' 
     
</TEXT>
</DOC>
