<DOC>
<DOCNO> 306698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/yazar/dundar.html </URL>
<DATE> 2005/01/15/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Donakalmak 
</HEADLINE>
<TEXT>


"Muhabirin iş kazası" haberini hatırlıyorsunuz değil mi 
Hani genç bir meslektaşımız röportaj için eğildiği sırada pantolonunun düşük belinin altından siyah g-string iç çamaşırı gözükmüştü. 
Bir meslektaşı da bunu görünce "hadise"yi görüntülemişti. 
Günlerce o fotoğrafı konuşmuştuk. 
"Görevi başındaki bir gazeteciyi iç çamaşırıyla haber yapmak ayıp değil mi" diye sormuştu kimileri... 
"O da öyle giyinmeseydi" diye karşı çıkmıştı diğerleri... 

Peki "hadise"nin yaşandığı toplantının ne olduğunu hatırlıyor musunuz 
Tabii ki hayır 
Çünkü izlenen değil, izleyen kişi haber olmuştu biz de fotoğrafı görünce öyle "donakalmış"tık ki, genç arkadaşımızın neyi izlediğiyle ilgilenememiştik. 
Şimdi hatırlatalım 
İç çamaşır, 12 Aralık 2003 günü İstanbul Üniversitesi'nde görünmüştü. 
Göründüğü sırada kürsüde "Rusya'nın Kıbrıs politikası" tartışılıyordu. 
Salonda, İşçi Partisi'nin davetlisi olarak Türkiye'ye gelen Uluslararası Avrasya Hareketi'nin Başkanı ve Rus meclisi Duma'nın stratejik ve jeopolitik konulardaki başdanışmanı Alexandre Dugin, Putin'in Transkafkasya ve Ortadoğu konusundaki danışmanı Anatoli Zaytsev ve Rusya'nın eski Ankara büyükelçisi Albert Çernişev vardı. 
Habere konu olan muhabir, g-stringiyle objektife yakalandığı anda Rus konuklardan görüş almaya çalışıyordu. 

Eğer dikkatimizi onun iç çamaşırı yerine, Dugin'in sözlerine odaklayabilseydik şunları duyacaktık 
"Tek kutuplu dünyada Rusya ve Türkiye'nin bağımsızlığı tehdit altındadır. Rusya, Türkiye ve bölge ülkelerinin Avrasya Stratejik Birliği'ni kurmak için hızlı davranmalıyız. 300 milyonluk Avrasya düşüncesi artık pratiğe dökülmelidir." 
Bu ziyaretten kısa bir süre sonra Avrasya Hareketi'nin internet sitesinde yer alan söyleşisinde Dugin, Moskova'nın Kıbrıs'taki geleneksel Rum yanlısı tavrına atfen, "Rusya artık Kıbrıs'ta iki eliyle oynayabilir" demişti. Putin'e yakınlığıyla bilinen Dugin'e göre, bölgede Türkiye ile Rusya açısından ortak riskler oluşuyordu. Böyleyken Moskova'nın Ankara'ya yaklaşması, birçok stratejik kazanç sağlayabilirdi. 
Aynı Rus yetkililer şubatta KKTC'ye gidip Denktaş'la görüştü. Bu temaslar sonucu Moskova'da yeni bir strateji belirlendi ve bir yıl sonra Putin, Moskova'da ağırladığı Türkiye Başbakanı'na "KKTC'ye uygulanan ambargo adil değil. Kıbrıs'a tecrit artık kalkmalı" dedi. Ardından da BM Genel Sekreteri'ni arayıp Kıbrıs'ta çözüm için hazırlayacağı plana destek vaat etti. 
Gazeteler Putin'in bu jestini "sürpriz" diye verdi. 
Salonda hiçbir kadın muhabirin eğilmemesi, bu kez haberi görmemizi sağlamıştı. 

G-string konusunun sonucunu da hatırlatarak bitirelim 
Haber çıktıktan sonra iç çamaşırlı fotoğrafı yayımlanan muhabir, kendisini küçük düşürdükleri iddiasıyla, fotoğrafı çeken meslektaşı ile yayımlayan gazeteyi Basın Konseyi'ne şik yet etti. 
Gazete, savunmasında, "Bir gazeteci, kamusal görevini yaparken kamuya açık yerlere uygun kıyafet giymelidir" dedi. 
Basın Konseyi ise "Muhabirin görev yaptığı yerde özel yaşamı söz konusu olamaz" yorumuyla şik yetin yersizliğine hükmetti. 



</TEXT>
</DOC>
