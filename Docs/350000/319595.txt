<DOC>
<DOCNO> 319595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/soneko19.html </URL>
<DATE> 2005/03/01/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Oda ve Borsalarda seçim heyecanı... 
</HEADLINE>
<TEXT>

     Ankara Sanayi Odası'nda ASO , seçimlerin ilk ayağını oluşturan 162 kişiden oluşan meslek komitesi ve 68 kişiden oluşacak Meclis üyeleri için seçime gidildi. 
     ASO Başkanı Zafer Çağlayan, bugünkü seçimlerde 23 numaralı sandıkta oyunu kullandı. 
     Çağlayan, oy kullanmasının ardından gazetecilerin, bugün basında yer alan ''AK Parti, TOBB başkanlığına Cüneyt Zapsu'yu ya da Zafer Çağlayan'ı istiyor'' şeklindeki haberle ilgili değerlendirmesini sorması üzerine, haberle ilgili kendisinin bilgisi ve ilgisinin olmadığını söyledi. 
     Şu anda kendisini sadece ASO seçimlerinin ilgilendirdiğini ifade eden Çağlayan, bugün seçime gidildiğini ve ASO üyelerinin ''bayram havası'' içinde oy kullandığını söyledi. 
     Çağlayan, ''Ben TOBB Başkan vekiliyim, Rifat Bey ve yönetim kurulundaki diğer arkadaşlarla çok uyumlu bir çalışmamız var, şu anda sadece ASO'ya adayım. Dolayısıyla böyle bir şey söz konusu değil, şu an için'' diye konuştu. 
     ASO Başkanı Çağlayan, ''siyasi baskı hissettiniz mi '' şeklindeki bir başka soru üzerine, ASO seçimlerinde hiç bir siyasi telkinin, hiç bir siyasi görüş ve partinin en ufak bir telkininin olmadığını söyledi ve şöyle devam etti 
     ''Ben her siyasi partiye yakınlığımı ve uzaklığımı, aynı şekilde korumaya çalışıyorum. Zaten Sanayi Odası'nın ağırlığı da buradan geliyor. Benim şahsıma hiç kimseden hiç bir siyasi partiden en ufak bir talep ve baskı gelmedi. ASO kesinlikle siyasi müdahale ve baskı veya taleple karşı karşıya kalmadı. Bana üyelerimden destek var, ben tek liste ve üyelerimin oyuyla seçiliyorum. Dolayısıyla bundan daha büyük destek olmaz kanaatindeyim. Bu destek de bana yetiyor.'' ASO'daki seçimlerin her dönemde olduğu gibi kendine layık, yakışır bir atmosferde geçtiğini belirten Çağlayan, ASO'nun en büyük özelliklerinden birinin de birlik ve beraberlik olduğunu söyledi. 
     Seçimin bir hizmet yarışı olduğunu ifade eden Çağlayan, ''ASO her seçimde ne yapıyorsa, aynı heyecanı yaşıyor, gerçekten örnek bir seçimde yarışıyoruz'' dedi. 
     
     ASO SEÇİMLERİ 
     ASO'da bugün yapılan seçimlerle, 26 meslek komitesine 162 kişi seçilecek. Bu seçimde, hem meslek komiteleri hem de 68 kişiden oluşacak meclis üyeleri birlikte belirlenecek. 
     ASO'da 6 Mart Pazar günü yapılacak seçimlerde ise yönetim kurulu başkanı ve üyelikleri, disiplin kurulu üyelikleri, meclis başkanı ve başkan yardımcıları ile 14 TOBB delegesi belirlenecek. 
     ASO Başkanı Zafer Çağlayan'ın yeniden aynı göreve seçilebilmesi için, önce ''alüminyum sanayi meslek komitesi''nden oda meclisi'ne, ardından da 68 meclis üyesinin oy kullanacağı yönetim kurulu başkanlığı seçimlerinden başarı ile çıkması gerekiyor. 
     ASO'da yönetim kurulu başkan dahil 11 kişiden oluşacak, daha sonra yönetim kurulu kendi arasında toplanarak, 2 başkan yardımcısı ve 1 muhassip üyelik için görev dağılımı yapacak. 
     Öte yandan bugünkü seçimlerde, oy verme işlemi 9.00-17.00 saatleri arasında, ''gizli oy'' ve ''açık tasnif'' esaslarına göre yapılıyor. 
     26 meslek grubuna ait seçme ve seçilme niteliğine haiz hakiki ve hükmi şahıs üyeleri, önce kendi meslek gruplarını, komite ve meslek üyelerini belirliyorlar. 
     Meslek komitesi ile meclis üyeliği seçimleri için de 26 sandıkta oy kullanılıyor. 
     
</TEXT>
</DOC>
