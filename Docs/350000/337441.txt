<DOC>
<DOCNO> 337441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonspo17.html </URL>
<DATE> 2005/04/27/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Nihat kesin satılıyor... 
</HEADLINE>
<TEXT>

     Real Sociedad'da Başkan Jose Luis Astiazaran kesin konuştu "Seçimlere girmeyeceğim ve kulübü borçsuz devretmek için yıldızları satacağım"... 
     Son haftalarda iyi sonuçlar alan Sociedad'ın bu nedenle Avrupa kulüplerinin peşinden koştuğu Nihat Kahveci'yi sezon sonunda satacağı kesinleşti. Nihat'ın da duruma göre hareket edeceği kaydedildi. Bu arada Aranburu'nun da gönderileceği öğrenildi. 
     
     REAL SOCIEDAD CAMİASI NİHAT'I BIRAKMAK İSTEMİYOR 

     İspanya Birinci Futbol Ligi La Liga takımlarından Real Sociedad'ta, seçilecek yeni başkandan beklenen ilk iş, Türk futbolcu Nihat Kahveci ile anlaşması olarak gösteriliyor. 
     Real Sociedad Kulübü Başkanı Jose Luis Astiazaran'ın, yapılacak seçimlerde aday olmayacağını açıklamasının ardından çıkan polemiklerde, Nihat Kahveci'nin de adı geçiyor. 
     Kulübüyle 1 yıllık daha sözleşmesi olan Nihat'ın, başkanlık seçimleri sırasında başka bir takıma gidebileceği iddia ediliyor. 
     Real Sociedad'lı futbolcu Valery Karpin, düzenlediği basın toplantısında, Türk futbolcunun takım için öneminin altını çizerek, "Başkan adaylarının ilk yapacakları iş Nihat ile konuşmaktır. Bunu hemen yapmalılar" dedi. 
     Rus futbolcu, Real Madrid Kulübü Başkanı Florentno Perez'den örnek vererek, "O da başkan olmadan önce Figo'yu satın aldı. Real Sociedad'a başkan olmak isteyen şimdiden en zor olanla, yani Nihat ile konuşmalı ve transferlerle seçimleri kazanmalı" diye konuştu. 
     İspanyol basını, Nihat için ilk CSKA Moskova takımının öneri getirdiğini ileri sürdü. 
     Öte yandan İspanyol basını, Real Sociedad'ta yeni başkanlığa en yakın isim olarak şu anda Bask Bölgesi Futbol Federasyonu Başkanı olan Juan Luis Larrea'yı gösteriyor. Larrea, yaptığı açıklamada, bununla ilgili kendisine öneri geldiğinde olumlu yaklaşacağını söyledi. 

     
</TEXT>
</DOC>
