<DOC>
<DOCNO> 333192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/spor/spo07.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaman Avcı 
</HEADLINE>
<TEXT>


Ralli parkurlarının tecrübeli ama suskun pilotu Nejat Avcı, ilk kez kullandığı Ford Focus WRC ile Ege Rallisi'nde zirveye çıkarken, rakiplerine de mesaj gönderdi "Savulun geri döndüm" 

ÖZEL RÖPORTAJ FUAT ERCAN 


Vazgeçilmez sevdası, tatlı rüyasıydı... Direksiyonuna oturmadan kariyerini noktalamamakta da bir o kadar inatçıydı.. Tanıştı kısa sürede alıştı ve ilk yarışında zirveye gazladı... Ralli dünyasının ünlü ismi Nejat Avcı, parkurlara veda etme hazırlığı yaparken koltuğuna oturabilme şansı yakaladığı ilk WRC'siyle tozu dumana kattı ve Ege Rallisi'nde büyük sükse yaptı. 
Özellikle son yıllarda sessiz, sedasız ve kendi halinde sürdürdüğü pilotluk kariyerindeki ilk "silkeniş"i sezon başında Ford Rallye Spor Turkey ile anlaşarak gerçekleştiren Avcı, attığı imzayla Ford Focus WRC'nin de kapısını açmış oldu. Sezonun ilk yarışında hayallerine kavuşmuş ve özlemini noktalamış bir pilot olarak start alan kurt pilot, tecrübesini teknolojiyle harmanlayarak Ege Rallisi'nde kürsünün en üst basamağına çıktı. 
Birinciliğinin kendisi için sürpriz olmadığını belirten Avcı, "Araç iyi olunca sonuca ulaşmak da kolay oluyor. WRC'nin farkı müthiş. Yarış öncesi hedefim en kötü ihtimalle ikinci olmaktı" diye konuştu. Güçlü ve şampiyon bir takım olduğu için Ford Rallye Türkey'i seçtiğini belirten Avcı, daha ilk yarışta tercihinin ne kadar doğru olduğunun farkına vardığını belirterek, konuşmasını şöyle sürdürdü 
"Bu sezon çifte zafer peşinde koşacağız. Ben pilotlar, takımım da markalar şampiyonluğu kovalayacak. Sezona bizim gibi çok iddialı başlayan ve son yılların şampiyon ismi Serkan Yazıcı'yı kadrosuna dahil eden Hyundai Assan Motorsports ile son yarışa kadar sürecek heyecanlı bir çekişme yaşayacağız. Ancak şampiyonluğun en güçlü adayı biziz. Çünkü otomobillerimiz çok sağlam ve ekibimiz oturmuş bir ekip. Ayrıca Serdar Bostancı gibi işinin ehli bir profesyonelin başımızda olması da büyük avantaj. Bu birinciliğin tesadüfi olmadığını şampiyonanın diğer ayaklarındaki performansımla kanıtlayacağım. Bu yıl benim yılım olacak. İddialı dönüyorum. Yeni aracımla yine iddialıyım, yeniden doğuşumu kutlayacağım." 

Ege'de süper start 

Türkiye Ralli Şampiyonası'nda start alan altı WRC araç arasından sıyrılarak, Renault Clio Super 1600 ile genel klasman üçüncülüğünü elde eden Ercan Kazaz - Cem Bakançocukları ekibi, tam anlamıyla sezona "süper" bir başlangıç yaptı. WRC bir araçla ralliyi kazanan Nejat Avcı'nın 57, ikinci Ali Deveci'nin de 24 saniye gerisinde kürsüye çıkan Kazaz, tecrübesiyle S1600 kategorisinde zirveyi kimseye kaptırmadı. Beş fabrika takımı arasında markalarda şampiyonluk amacıyla yola çıkan Renault'daki ilk sınavında aldıkları sonuçtan memnun olduklarını söyleyen Kazaz, "S1600'de yoğun bir rekabet var. Sezona önemli bir galibiyetle başladığımız için ekip olarak mutluyuz. Çok uyumlu çalışıyoruz. Tek araçla yarışma stratejisini eleştirenlere de en iyi cevabı verdiğimize inanıyorum. Aracı geliştirmeye devam edeceğiz. Toprak pist antrenmanlarına da şimdiden başladık" diye konuştu. 

Bir yere gidemez 

Formula 1'de son iki yarışı kazanan Fernando Alonso'nun Renault'daki Takım Direktörü Flavio Briatore, İspanyol pilotun büyük ihtimalle yuvada kalacağını söyledi. Briatore, eğer taraflar arasında bir pürüz çıkmaması halinde uzun soluklu yeni bir anlaşmanın Mayıs ayına kadar imzalanabileceğini ifade etti. 
Ferrari'nin sözleşmesi 2006 yılında sona erecek Schumacher'in yerine Alonso'yu almak için girişimde bulunduğu söylentilerinin Renault takımının harekete geçmesinde en önemli etken olduğu öğrenildi. Aynı zamanda İspanyol sürücünün kişisel menajeri olan Briatore, Alonso'nun ikinci pilotluğu asla kabul edemeyeceğini belirtti. 

Komşu'dan klasik akın 

Türkiye'nin yeni sezonda ev sahipliği yapacağı 11 uluslararası motorsporları organizasyonunun ilki olan "Klasik Otomobil Batı Ege Rallisi"ne Yunanistan'dan büyük ilgi var. Yedi yıldan bu yana Bodrum'da gerçekleşen ancak bu yıldan itibaren üç sene boyunca İzmir'in ev sahipliği yapacağı ralli 19 - 22 Mayıs'ta İzmir - Çeşme - Kuşadası - İzmir parkurunda yapılacak. 1905 - 1975 yılları arasında üretilen yaklaşık 120 aracın katılacağı yarış için Komşu'dan da 40'a yakın ekibin İzmir'e gelmesi bekleniyor. 

Off-Road nefes kesti 

İstanbul Off-Road Şampiyonası'nın ilk ayağı Hadımköy Alkent 2000 Wattabe'de yapıldı. 21 aracın kapışmasında heyecan zirvedeydi. Türkiye Şampiyonası'na pilot yetiştirmesi açısından önem taşıyan yarışmada gelecek için umut vaad eden sürücüler vardı. Grup N1'de iki birinci ve iki üçüncü çıkması bunun en büyük kanıtı oldu. Mevlüt Oğuz ve Ali Gökhan birinciliği paylaşırken, daha tecrübeli pilotların yarıştığı N2 kategorisinde zirve Sadık Vefa'nın oldu. 

Can Artam iki numara 

Bu sezon Grand Prix 2'de ülkemizi İsport takımı pilotu olarak temsil edecek olan Can Artam, iki numarayla yarışacak. Paul Ricard pistinde start numaralarının tespiti için yapılan seçmelerde İsport 1 ve 2 numaraları alarak takdir topladı. Takım Direktörü Paul Jackson, Artam'ın diğer pilotlara göre daha az tecrübesi olmasına rağmen, hızlı bir öğrenme sürecinden geçtiğini ve kısa zamanda da kendini çok geliştirdiğini ifade etti. Imola'da bu ay sonunda başlayacak GP2 yarışları, Ağustos'ta İstanbul'a da gelecek. 

Yabancı damat 4. sırada 

Türkiye Ralli Şampiyonası'nda markalar şampiyonluğu hedefiyle sezona "yabancı transfer" Mark Higgins takviyeli başlayan Opel Motorsports, Ege Rallisi'nde üç aracını da finişe getirmeyi başardı. İngiltere şampiyonu Higgins, Opel Corsa S1600 ile genel klasmanda 7., kategorisinde ise Ercan Kazaz, Hamdi Ünal ve Volkan Işık'ın ardından dördüncü sıraya oturdu. Burak Çukurova on ikinci, Tarık Öktem de on üçüncü oldu. 

Ralliye ilk adımı attılar 

İstanbul Motorsporları Kulübü ve Volkan Işık'ın ortaklığında üç yıldır düzenlenen "Volkan Işık ile Ralliye İlk Adım" seminerlerinden mezun olan öğrenciler, usta eğitmenleriyle aynı parkurda sezona başladı. Ege Rallisi'nde seminerlerde eğitim alan Serhat Özdemir - Gökhan Öztoprak, Levent Can Özokutucu - Kemal Çetinkaya N2 , Berkar Şevkay - Fırat Öztürk N3 ve Serkan Birincioğlu - Rıza Gürhan Günay A5 ekipleri de start aldılar. 

Gibernau yarışacak 

Moto GP'nin İspanya'daki ilk yarışında Yamaha'nın şampiyonu Valentino Rossi ile çarpışan ve ikincilikte kalan Honda'nın yıldızı Sete Gibernau, bu kaza sonucu omzundan sakatlandı. Jerez'deki yarışın son virajında meydana gelen temas sırasında daha önce iki kez ameliyat olduğu omuzuna darbe alan Gibernau'nun tedavisinin sürdüğü ve hafta sonu Portekiz'deki ikinci ayakta yarışacağı açıklandı. 

Montoya'ya yoğun tedavi 

Tenis oynarken sakatlanarak Formula 1'in Bahreyn yarışında takımındaki yerini Pedro de la Rosa'ya bırakan McLaren pilotu Juan Pablo Montoya'nın San Marino'ya yetiştirilmesine çalışılıyor. Omuzunda küçük bir çatlak bulunan Montoya'nın durumu yapılacak yeni testlerden sonra belli olacak. 29 yaşındaki Kolombiyalı'nın tek tesellisi ise geçen hafta ilk kez baba olma sevincini yaşaması oldu. 

Sauber'in ortağı Certina 

Formula 1 takımlarından Sauber Petronas, İsviçre saat markası Certina ile ortaklık anlaşması imzaladı. Swatch Group'un spor saatlerini üreten Certina'nın F1'e girişi Sauber takımı Başkanı Peter Sauber'i de çok mutlu etti. Sauber, "Bir İsviçre şirketini ortak olarak kazanmak her zaman çok önemlidir" diye konuştu. 

Pistin yeni adı Speedpark 

İstanbul Tuzla Tepeören'de yapımı son aşamaya gelen Formula 1 pistinin adı değişti. İlk önce Otodrom olarak belirlenen ancak aynı isimde bir diğer pist bulunması nedeniyle adının degiştirilmesine karar verilen pist artık "Speedpark" olarak anılacak. Uluslararası alanda da pist, İstanbul Speedpark olarak belirtilecek. 




</TEXT>
</DOC>
