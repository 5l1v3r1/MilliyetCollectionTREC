<DOC>
<DOCNO> 346605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/spor/spo12.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Top IAAF'ta 
</HEADLINE>
<TEXT>


Tezeta Dengersa'nın B numunesinin birinci kontrollerden farklı çıkmasının ardından IAAF'ın vereceği karar bekleniyor 

AYŞE YEŞİN 


Avrupa Salon Atletizm Şampiyonası sonrası A numunesi pozitif çıktığı açıklanan Tezeta Dengersa'nın, B analizinde doping miktarının sınırının altında çıkması gözleri IAAF'a çevirdi. 
Madrid Doping Kontrol Merkezi'nin B numunesi analizinden elde ettiği sonuçları Uluslararası Atletizm Federasyonu'na IAAF gönderdiği belirtilirken, A numunesinde yasaklı maddenin sınırda çıkmasına rağmen "pozitif olarak açıklayın" talimatı veren IAAF'ın nasıl bir karar vereceği merakla bekleniyor. IAAF'ın Tezeta hakkında temiz kararı vermesi halinde milli atletin kulübü ENKA, mağdur edildiği gerekçesi ile tazminat talebinde bulunabilecek. Portekiz'de bugün başlayacak olan Avrupa Şampiyonlar Ligi finalinde Türkiye'yi temsil edecek olan Mavi-Beyazlı kulüp, IAAF'ın yasak maddenin sınırda olmasına rağmen "pozitif" açıklaması yapması üzerine tedbirli olan sporcusunu takımdan çıkarmak zorunda kalmıştı. 



</TEXT>
</DOC>
