<DOC>
<DOCNO> 316564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonyas07.html </URL>
<DATE> 2005/02/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
'Yediklerimden tat almıyorum' diyenler dikkat 
</HEADLINE>
<TEXT>

     Burcu İNAL DHA 

      TRAKYA Üniversitesi Tıp Fakültesi Hastanesi Nöroloji Anabilim Dalı Öğretim Üyesi Yrd.Doç.Dr. Nilda Turgut besinlerden tat alamamanın hastalık habercisi olabileceğini söyleyerek, "Eğer yediğim şeylerden tat almıyorum diyorsanız ve bu durum uzun süredir devam ediyorsa bir doktora gidin'' dedi. 
     Tat duyusunun beslenme üzerine önemli bir biyolojik etkisi olduğunu belirten Yrd.Doç.Dr. Nilda Turgut, tat duyusunun bozulmasının birçok nedeni bulunduğunu belirterek hafife alınmamasını istedi. Yrd.Doç.Dr. Turgut, "Eğer tat duyusunda bozukluk varsa bu vücutta başka hastalıkların olduğunun belirtisidir. Tat alamama genellikle başta pipo olmak üzere aşırı sigara kullananlarda, diyabetlilerde, gribal enfeksiyon geçirenlerde, hepatitlilerde, A, B vitamini eksikliği bulunanlarda, ağız-yutak yerleşimli tümörü olanlarda, menapoz dönemine girmiş olan bayanlarda ve depresyonda olanlarda görülür'' dedi. 
     Tüm bu hastalıkların yanı sıra bazı ilaçların kullanımının da tat duyusunun bozulmasına sebep olabileceğini belirten Yrd.Doç.Dr. Turgut, "Bazı antibiyotikler, alerji için kullanılan ilaçlar, kan yağlarını düşürücü ilaçlar ve epilepsi tedavisinde kullanılan ilaçlar da tat duyusunun bozulmasına neden olur'' diye konuştu. Uzun süreli tat alma problemi ile karşı karşıya kalındığında mutlaka bir doktora başvurulması gerektiğini kaydeden Yrd. Doç.Dr. Turgut şöyle devam etti 
     "Tat duyusu ile ilgili bozukluklar devam ederse ileride iştahsızlık, beslenme bozukluğu ve kilo kaybı gibi hastalıklar ortaya çıkabilir. Tat alma sorunu ile karşılaşan kişi eğer sigara kullanıyorsa sigarayı azaltmalı, diyabetli olanların diyabeti kontrol altına alınmalı, tat duyusu kaybına neden olacak herhangi bir ilaç kullanılıyorsa bu durum ortadan kaldırılmalıdır ve hasta mutlaka doktor kontrolüne alınmalıdır.'' 
     
</TEXT>
</DOC>
