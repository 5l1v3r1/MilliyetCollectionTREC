<DOC>
<DOCNO> 307266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur29.html </URL>
<DATE> 2005/01/17/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Bakanlık'tan "sahte iş müffettişi" uyarısı... 
</HEADLINE>
<TEXT>

     Çalışma ve Sosyal Güvenlik Bakanlığı, işyeri yetkililerinin, müfettiş kimliğini göstermeyen ve gösterdiği kimlik hakkında tereddüde düşülen kimselerin müfettiş olup olmadıklarını, İş Teftiş Kurulu Başkanlığı veya İş Teftiş Grup başkanlıklarından sormaları gerektiğini belirtti. 
     Bakanlık'tan yapılan yazılı açıklamada, bazı kişilerin, ''İş Müfettişi'' unvanını kullanarak iş yerlerinde kitap, dergi gibi yayınların satışı ve abonelik kaydı yaptırdıkları, çeşitli isim ve unvanlar altında bağış topladıkları veya işyeri yetkililerini bu tür bağışlara zorladıkları yönünde son zamanlarda bazı bilgilerin geldiği kaydedildi. 
     Çalışma ve Sosyal Güvenlik Bakanlığı iş müfettişlerinin, böyle bir uygulamada bulunmalarının yasak olduğu ifade edilen açıklamada, ''Her şeyden önce, iş müfettişlerinin teftiş amacıyla gittikleri işyerlerinde, işveren veya işveren vekili, kamu kurum ve kuruluşlarında ise üst düzey görevlisi ile tanışıp, Çalışma ve Sosyal Güvenlik Bakanlığı İş Teftiş Kurulu Başkanlığı Baş İş Müfettişi, İş Müfettişi veya İş Müfettişi Yardımcısı kimlik belgesini göstermesi ve iş yerine geliş amacını bildirmesi esastır'' denildi. 
     Müfettiş kimliğini göstermeyen ve gösterdiği kimlik hakkında tereddüde düşülen kimseler hakkında, işyeri yetkililerinin Çalışma ve Sosyal Güvenlik Bakanlığı İş Teftiş Kurulu Başkanlığı veya en yakın İş Teftiş Grup Başkanlığı'nı aramaları istenilen açıklamada, müfettiş olmadıkları öğrenilen kişilerin, kolluk kuvvetlerine ihbar edilmesi gerektiğine işaret edildi. 
     
</TEXT>
</DOC>
