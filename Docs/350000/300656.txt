<DOC>
<DOCNO> 300656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur09.html </URL>
<DATE> 2004/12/24/ </DATE>
<TIME> 03.20 </TIME>
<AUTHOR>  </AUTHOR>
<HEADLINE>
Bir aylık eşini erkeklere pazarladı 
</HEADLINE>
<TEXT>

     İsmail AKDUMAN DHA 

      SAMSUN'da 18 yaşındaki M.F., bir ay önce evlendiği 31 yaşındaki Sezgin Top tarafından para karşılığı erkeklere satıldığını öne sürüp polise sığındı. M.F.'nin şikayeti üzerine genç kızla cinsel ilişkiye girdikleri iddia edilen 3 kişi gözaltına alınırken, ortadan kaybolan Sezgin Top aranıyor. 
     Samsun'un Salıpazarı İlçesi'ne bağlı Tepealtı Köyü'nde ailesiyle birlikte oturan M.F., bir yıldır arkadaşlık yaptığı 28 yaşındaki Soner Taflan ile evlenmeye karar verdi. M.F., 1.5 ay önce de Taflan'la birlikte kaçıp Ordu'nun Fatsa İlçesi'ne gitti. Soner Taflan, iddiaya göre, bir arkadaşının evine götürdüğü M.F. ile cinsel ilişkiye girdi. 
     Ardından fuhuşa aracılık yapmak' suçundan sabıkası olan Sezgin Top ile tanıştırıp ortadan kayboldu. Sezgin Top ise M.F.'ye, "Soner seni ortada bıraktı. Burada kalırsan kötü yola düşersin. Ben seninle evlenirim'' deyip Samsun'a getirdi. Samsun'un Atakum Beldesi'nde de M.F.'yle resmi nikah yapıp evlendi. Ancak Soner Taflan, iddiaya göre evli kaldıkları 1 ay içinde M.F.'yi başka erkeklere pazarlamaya başladı. M.F., dün polise sığınarak başından geçenleri anlattı. M.F., "Soner, her gece eğlence yerlerine beni götürüyor, ardından tanımadığım kişilere beni pazarlıyordu. Gece o kişilerin evinde kalıyor cinsel ilişkiye giriyordum. Son olarak yine gece bir eve götürüldüm. Tek başına kaldığım sırada kilitli odanın kapısını makasla açıp kaçtım'' dedi. 
     Bunun üzerine polis, M.F.'yi evlenme maksatıyla kaçırıp cinsel ilişkiye girdiği iddia edilen Soner Taflan ile para karşılığı M.F. ile cinsel ilişkiye giren Mustafa Ustaoğlu ve Akif Aydın'ı gözaltına aldı. Sanıklar iddiaları kabul etmedi. Polis, M.F.'nin ortadan kaybolan resmi nikahlı eşi Sezgin Top'un yakalanması için çalışmaların devam ettiğini açıkladı. 
     
</TEXT>
</DOC>
