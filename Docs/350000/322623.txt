<DOC>
<DOCNO> 322623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur17.html </URL>
<DATE> 2005/03/10/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İstanbul Metrosu Ayazağa'ya uzanacak... 
</HEADLINE>
<TEXT>

     Taksim-4. Levent arasında çalışan İstanbul Metrosu, Ayazağa'ya kadar uzatılıyor. 
     İstanbul Büyükşehir Belediyesi, Kadıköy-Kartal raylı sistem hattının ardından, yıllardır gündemde olan İstanbul Metrosu'nu Ayazağa'ya uzatma projesini de hayata geçiriyor. 
     Başbakan Recep Tayyip Erdoğan ve İstanbul Büyükşehir Belediye Başkanı Kadir Topbaş'ın da katılacağı bildirilen törenle 12 Mart Cumartesi günü Seyrantepe'de temeli atılacak 4.Levent-Ayazağa hattı, 30 ayda tamamlanacak. 
     Garanti Koza İnşaat Sanayi ve Ticaret A.Ş ile Alsim Alarko Sanayi Tesis ve Ticaret A.Ş'nin inşaat işini üstlendiği metro hattında, Sanayi Mahallesi ve Ayazağa'da olmak üzere 2 istasyon yer alacak. 
     İnşaat işleri 80 milyon, elektromekanik işleri de 100 milyon dolar olmak üzere toplam 180 milyon dolara mal olacak metro hattının toplam uzunluğu, 3 bin 145 metre Çift tünel olacak. 
     Ana hat tünelleri 4. Levent Sanayi Mahallesi girişinden başlayarak Ayazağa'daki İstanbul Teknik Üniversitesi girişi ile Atlıspor Kulübü mevkiinde son bulacak metro hattında, Seyrantepe'de de ilave bir istasyon öngörülüyor. 
     
     METRO 5. YILINDA 
     İstanbul Büyükşehir Belediyesi'nin gerçekleştirdiği en büyük projelerden biri olan ve 3 aşamalı olarak planlanan İstanbul Metrosu'nun ilk aşaması, Taksim-4. Levent arasında yapıldı. 
     Uzunluğu 7.8 kilometre olan ve Taksim, Osmanbey, Şişli, Gayrettepe, Levent ve 4. Levent olmak üzere 6 istasyonun yer aldığı hat, 631 milyon dolara mal oldu ve 16 Eylül 2000'de açıldı. 
     Projenin ikinci aşamasını oluşturan ve Anadolu Metro Ortaklığı'nca 1998 yılında yapımına başlanan Taksim-Unkapanı, Unkapanı-Yenikapı metro hattında ise inşaat ve elektromekanik çalışmaları halen devem ediyor. 
     Toplam 5 bin 200 metre uzunluğundaki hatta Şişhane, Unkapanı, Şehzadebaşı ve Yenikapı olmak üzere 4 istasyon yer alacak. 
     Taksim-Yenikapı metro hattının yapım süresi, Anıtlar Kurulu'nun ''silueti bozduğu'' gerekçesiyle Haliç Köprü Projesi'ne onay vermemesi, bulunan tarihi kalıntılar ve Yenikapı'da tünel kazısı sonrasında gerçekleşen ve ölümle sonuçlanan çökme olayı nedeniyle uzadı. 
     
     HALİÇ KÖPRÜ PROJESİNİ TOPBAŞ ÇİZDİ 
     Bu arada İstanbul Büyükşehir Belediye Başkanı Kadir Topbaş, kendisinin çizdiği ve Anıtlar Kurulu'nun da onay verdiği köprü projesini önümüzdeki günlerde açıklayacak. 
     Projenin üçüncü aşamasını da 4. Levent-Ayazağa hattı oluşturuyor. 
     Her iki hattın bitmesiyle İstanbul Metrosu, 12 istasyonun yer aldığı 16 kilometre uzunluğunda bir raylı sistem hattı olacak ve Yenikapı'da Marmaray projesine entegre edilecek. 
     
</TEXT>
</DOC>
