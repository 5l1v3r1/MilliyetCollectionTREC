<DOC>
<DOCNO> 340586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/guncel/gun02.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeğini kurtarmak için canından oldu 
</HEADLINE>
<TEXT>


3 aylık bebeğinin üzerine kapanarak, onu evine giren hırsızdan korumaya çalışan genç anne, 52 bıçak darbesi alarak can verdi 

ANKARA Milliyet 

Evine giren hırsızın bıçaklı saldırısına uğrayan genç anne Zerrin Tahincioğlu Fırat 30 , 3 aylık bebeği Kerem'i kurtarmak için kendi canını verdi. Yaşanan dramatik olay Tahincioğlu ve Fırat ailelerini hüzne boğarken polis, girdiği evde bıçak darbeleriyle Fırat'ı öldüren sabıkalı hırsız Sebahattin İpek'i 20 Akşehir'de yakaladı. 
Gaziosmanpaşa Vedat Dalokay Caddesi 64 numarada pazartesi günü yaşanan olayda, doğum iznini kullanan ve bebeğini koynunda uyuturken hırsızın hedefi olan Hacettepe Üniversitesi Odyoloji Bölümü Araştırma Görevlisi Zerrin Tahincioğlu Fırat yaşamını yitirdi. Akşam eve gelen eşi İbrahim Fırat'ın bulduğu Zerrin Tahincioğlu Fırat'ın vücudunda 52 bıçak darbesi tespit edildi. 

Camdan eve girdi 
Soruşturma kapsamında evde delil toplayan uzmanlar, balkondaki bir kitaplıkta "çok taze" olarak nitelendirilen bir parmak izini tespit etti. Bir polis memurunun dikkatiyle saptanan parmak izinden yola çıkan dedektifler, AFIS'de Otomatik parmak izi okuma sistemi yer alan izin daha önce Akşehir'de hırsızlıktan 15'e yakın sabıkası olan İpek'e ait olduğunu buldu. Akşehir'e gönderilen özel ekip, İpek'i gözaltına aldı. 
İpek, hırsızlık için girdiği evdeki cinayeti tüm ayrıntılarıyla itiraf etti. Anne babası ayrı olan İpek, olaydan bir hafta önce Ankara'ya geldiğini ve Kızılay'daki parklarda yatıp kalktığını anlattı. Olay sabahı elinde giyeceklerinin bulunduğu çantasıyla yaya olarak bölgeye geldiğini anlatan İpek, balkon camı açık olan evi fark ettiğini, kapı zilini çalarak kimse olmadığını anladığını, konumu nedeniyle çantasını camiye bırakıp balkonun altındaki parmaklıkları kullanarak açık camdan eve girdiğini söyledi. Eldiven kullandığını ve önce mutfakta yemek yediğini anlatan İpek, odalarda araştırma yaptığını, yatak odasına girdiğinde genç kadını bebeğiyle uyurken gördüğünü, bu kez mutfaktan bıçak alıp yeniden yatak odasına gelip çekmeceleri karıştırırken kadının uyanıp kendisini gördüğünü söyledi. Genç kadının "Ne yapıyorsun " diye seslendiğini, kendisine "Sus, bağırma, gideceğim" dediğini anlatan İpek, kadının bağırmasıyla telaşlandığını ve bıçakla Fırat'a arka arkaya vurduğunu anlattı. 
Soğukkanlıkla ifade veren İpek, bıçak darbeleriyle genç kadının bebeğini korumak amacıyla üzerine kapandığını anlatırken, elinden düşen bıçağın yerine mutfaktan ikinci bıçağı alıp vurmaya devam ettiğini söyledi. 

Yüzükleri sattı 
Genç kadının öldüğünü görünce bulduğu 3 yüzüğü alıp evden ayrıldığını belirten İpek, bölgedeki gecekonduların arasında kanlı elbiselerini değiştirip attığını ve yüzükleri bir kuyumcuda 75 YTL'ye satarak Akşehir'e gittiğini kaydetti. 
Akşehir'de operasyon yapan polis, İpek ile birlikte olayda kullandığı malzemelerin bulunduğu çantayı da ele geçirdi. Üzerinden çok sayıda ameliyet eldiveni çıkan İpek'in olayda kullandığı kanlı eldivenler ise apartman boşluğunda bulundu. Polis, tüm delilleri kimyasal ve biyolojik inceleme için laboratuvara gönderdi. Cinayet Masası dedektifleri ile Olay Yeri İnceleme uzmanlarının soruşturduğu cinayet, 48 saat içinde çözülürken, zanlı İpek, çıkarıldığı mahkemece tutuklanarak cezaevine gönderildi. 
Gazetemiz Ankara Bürosu'nun deneyimli yargı muhabiri Gökçer Tahincioğlu'nun ablası olan Zerrin Tahincioğlu Fırat'ın yaşamını yitirmesi nedeniyle, Milliyet olarak kendisine Allah'tan rahmet, Tahincioğlu ve Fırat ailelerine başsağlığı diliyoruz. 


</TEXT>
</DOC>
