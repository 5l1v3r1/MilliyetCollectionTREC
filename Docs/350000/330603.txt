<DOC>
<DOCNO> 330603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/spor/bnba.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir devin çöküşü 
</HEADLINE>
<TEXT>


NBA'in en popüler takımı Los Angeles Lakers, başarılarla dolu tarihinde kötü bir sayfa açıyor. Play-Off yarışında gerilerde kalan Lakers'da eleştiri okları süper yıldız Kobe Bryant'a yöneltiliyor 

NBA'E YAKIN PLAN METE AKTAŞ 


14 NBA şampiyonluğu ile, 16 şampiyonluğu bulunan Boston Celtics'den sonra en çok kupa kazanmış takım olan Los Angeles Lakers, son 29 yılda NBA finali oynadıktan sonra ertesi yıl play-off'a kalamamış ikinci takım olma yolunda emin adımlarla ilerliyor. Üstelik uzaklarda bir yerlerde 2.16 boyunda 150 kilo ağırlığında bir dev adam Lakers'ın içine düştüğü bu duruma kıs kıs gülüyor. 
1999-00 ve 2003-04 arasında 3 kez şampiyonluk kazanan, 1 kez de NBA finali oynayan Lakers, 2004-05 öncesinde köklü kadro değişimine gitmişti. Detroit'e kaybedilen 2004 NBA finalinden sonra Coach Phil Jackson'ın görevinden ayrılmasıyla yaprak dökümü başladı. 12 Temmuz'da takımın süperstarı Shaquille O'Neal de Miami Heat'e takas edildi. 
Bu takastan iki gün sonra ise birçoklarınca Jackson ve Shaq'in ayrılmalarında kapalı kapılar ardında başrol oynamış olan Kobe Bryant, Lakers ile 7 yıllık kontrata imza attı. 
Bryant böylece dilediğine kavuşmuştu. Lakers'ın tek hakimi artık oydu. Ama Kobe birkaç ay içinde, bazen dileklerin gerçekleşmesinin pek de iyi bir şey olmadığını anlayacaktı. 

Alma Shaq'ın ahını 
Sezona 10 yeni oyuncu ile giren Lakers'ın, bu yeni kadronun parçaları uyumda zorlanınca, takım olarak istikrar gösterdiği tek alan istikrarsızlık oldu. 
Kobe Bryant takımın lideri ve bir numaralı hücum opsiyonu olmuştu, ama Lakers için işler yolunda gitmiyordu. Kadroyu yeniden yapılandıracak isim olarak düşünülen ve bu yüzden 5 yıllık bir kontratla takımın başına getirilen coach Rudy Tomjanovic, 43. maç sonunda "Bu stresi kaldıramıyorum, sağlığım bozuldu" diyerek görevinden istifa etti. O istifa ettiğinde Lakers 24-19'luk bir dereceye sahipti ve play-off tablosunun içindeydi. Üstelik bu dönemde Kobe Bryant ayak bileğindeki burkuk yüzünden sakatlar listesindeydi. Ama yardımcı coach Frank Hamblen'ın görevi devralmasından bu yana Lakers, takım kimyasındaki çatlaklar, anahtar oyuncuların yaşadığı sakatlıklar, savunmadaki zafiyet ve zorlu fikstür yüzünden 28 maçta 9 galibiyet alabildi ve play-off yarışına havlu atma aşamasına geldi. Sarı - Morlular en son 1994'te, yani Kobe Bryant'ın lise 2. sınıfta bıyıkları yeni terlemiş bir ergen, Sasha Vujacic'in ise 9 yaşında bir ilkokul talebesi olduğu dönemde play - off dışı kalmışlardı. 
Bu sezon play - off'lar belki çok çekişmeli geçecek ama, takımların "şeytan" olarak gördüğü, Lakers olmadan pek tadı tuzu olmayacağı da bir gerçek. 

HAFTANIN KARMASI 
Steve Nash Phoenix 
Reggie Miller Indiana 
LeBron James Cleveland 
Emeka Okafor Charlotte 
Shaquille O'Neal Miami 

HAFTANIN OYUNCUSU 
REGGIE MILLER INDIANA 
39 yaşındaki All-Star guard Reggie Miller kariyerinin son senesinde eksik kadrosuyla play-off'a kalma savaşında yer alan Pacers'ı sırtlamaya devam ediyor. NBA tarihinin en skorer 13. oyuncusu durumundaki veteran oyuncu 21.7 sayı 53.3 üç sayı isabeti 3.0 ribaund, 2.7 asistlik ortalamalarıyla oynarken, Pacers'ın uzatmada 114-108 yendiği Miami karşısında 21'ini 4. çeyrekte kaydettiği 31 sayısıyla galibiyetin mimarı oldu. 

HAFTANIN TAKIMI 
INDIANA PACERS 
Sakatlığından dolayı en önemli oyuncuları All-Star pivot Jermaine O'Neal'dan ve aldığı ceza yüzünden en iyi savunmacıları Ron Artest'ten faydalanamayan Indiana Pacers, bu dezavantajına rağmen takım olarak gösterdiği müthiş mücadeleyle ayakta kalmayı başarıyor. Mevcut durum içinde play-off'a bile kalması büyük başarı sayılması gereken Pacers, herkesi şaşırtarak Doğu play-off tablosunda 6. sıraya kadar yükselmeyi başardı. Bu hafta Milwaukee dışında Doğu'nun en iyi takımı Miami ve play-off namzeti Washington'ı yenerek haftayı 3-0 ile kapatan Pacers haftanın takımı. 

HAFTANIN OLAYI 
Phoenix Suns'ın 10 yıl sonra Pasifik Grubu şampiyonluğunu kazanması 

BU MAÇ KAÇMAZ 
MIAMI-DETROIT 10 Nisan Pazar 
Detroit Pistons'ın Doğu'nun en iyi takımı olmak için normal sezonda Miami Heat'i geçme şansı belki kalmadı ama son şampiyon alacağı bir galibiyetle Heat'e NBA şampiyonluğuna giden yolun Detroit'ten geçtiği mesajını vermek isteyecektir. 

NE DEDİN NE DEDİN 
"Bana ne soruyorsunuz kardeşim Bu takımın Genel Menajeri ben miyim Kobe'ye sorun. Genel Menajer olan o. Takımın lideri o. Bu, onun takımı, gidin ona sorun ". Bir muhabirin Lakers point guardı Chucky Atkins'e "Sence seneye takımı iyileştirmek için neler yapılmalı " diye sorması üzerine Atkins, takımda her türlü kararı Kobe Bryant'ın vermesinden duyduğu rahatsızlığı Bryant'ı Genel Menajer ilan ederek dile getirdi. 
Not Atkins ertesi gün "bir kısım medya"nın laflarını çarpıttığını iddia ederek Kobe ile bir sorunu olmadığını söyledi. 

SAYILARLA GEÇEN HAFTA 
35 
San Antonio, Cumartesi günü Lakers'ı 95-94 yenerek bu sezon sahasındaki 35. galibiyetini aldı ve kulüp rekorunu kırdı. 

12 
Haftayı 3 yenilgiyle kapatan Atlanta Hawks 12 maçtır kazanamıyor. Hawks en son 11 Mart günü galibiyet almıştı. 

8 
Lakers, New York'u 117-107 yenerek 8 maçlık yenilgi serisine son verdi. 8 maçlık seri Lakers tarihindeki en uzun ikinci yenilgi serisiydi. 

1 
Phoenix Suns, Sixers'ı 116-87 yenerek Pasifik Grubu şampiyonluğunu garantiledi. Suns 1994-95 sezonundan beri ilk kez grubunu 1. sırada bitirecek. 



</TEXT>
</DOC>
