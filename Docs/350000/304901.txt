<DOC>
<DOCNO> 304901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonspo10.html </URL>
<DATE> 2005/01/09/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Fenerbahçeli Kemal Transfer olacağını sanmıyorum... 
</HEADLINE>
<TEXT>

     Fenerbahçe'nin orta alan oyuncusu Kemal Arslan, ligin ikinci yarısında kendilerini zorlu maçların beklediğini söyledi. 
     Kemal, sarı-lacivertlilerin Arcadia Oteli'nde yaptığı idman sonrası düzenlediği basın toplantısında, tüm takımların ligin ikinci yarısında üst düzeyde olacağını belirterek, ''Daha önce ligde kolay maç ve zor maç ayrımı vardı. Bence artık bu ayırım kalktı. Bence ikinci yarıda tüm maçlar zorlu geçecek'' diye konuştu. 
     Fenerbahçe olarak 3 kulvarda mücadele edeceklerini hatırlatan Kemal, ''İnşallah bu 3 kulvarda da mutlu sona ulaşırız. Takım olarak iyi mücadele edip, başarılı olmak için elimizden geleni yapacağız'' dedi. 
     
     ''SAKATLIĞIM GEÇTİ'' 
     Uzun süren bir sakatlık dönemini atlattığını kaydeden Kemal, şu anda iyi olduğunu ifade ederken, basın mensuplarının uzun süre oynamadığı için kısa süre içinde forma şansı bulup bulamayacağını sormaları üzerine şunları söyledi 
     ''Ben iyi olduktan sonra her zaman forma şansı bulacağıma inanıyorum. Takımda birbirinden kaliteli oyuncular var. Ayrıca kim oynarsa oynasın, bu önemli değil, önemli olan takımımızın başarısıdır.'' Fenerbahçe'de ilk kez sakatlığı süren bir futbolcuyla uzun süreli bir sözleşme imzalandığını kaydeden Kemal, ''Başkanımız Aziz Yıldırım ve yöneticilerimize bana güvendikleri için teşekkür ediyorum'' dedi. 
     
     TRANSFER KONUSU 
     Kemal, gazetecilerin Fenerbahçe'nin devre arasında transfer yapacağıyla ilgili haberleri hatırlatmaları üzerine, ''Transfer olsa, şimdiye kadar kampa katılması gerekiyordu. 1 hafta sonra kamp bitecek. Ben transfer olacağını sanmıyorum'' dedi. 
     
</TEXT>
</DOC>
