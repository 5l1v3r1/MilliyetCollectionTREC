<DOC>
<DOCNO> 311180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/ekonomi/eko04.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
YKB, piyasayı dalgalandırabilir 
</HEADLINE>
<TEXT>


Bütün gün YKB'den haber bekleyen büyük oyuncular, endeksin yönünü yukarı çevirdi. YKB haberi seans bitimine kadar gelmemesine rağmen borsa yüzde 0.95 değer kazandı 

SONGÜL HATISARU Finans atölyesi 

Piyasalardaki iyimser havanın yabancı ilgisiyle devam ettiği görülüyor. Borsada yabancı alımlarının devam ettiği söyleniyor. Bu nedenle hisse senedinde pozisyonu olan yabancıların payları da artıyor. Yabancı payları yüzde 56,66 oranıyla son bir yılın en yüksek seviyesinde bulunuyor. Son bir yılda yabancıların paylarını IMKB 30 hisselerinde düzenli olarak artması şu ana kadar Türkiye'ye yatırım yapmamış fonlarında Türkiye ile ilgilendiklerini gösteriyor. Öte yandan dün borsa yükselişini sürdürerek 256 puanlık artışla 27.330 puandan kapandı. 
Çukurova Grubu'nun elindeki YKB hisselerinin Koç Topluluğu'nun İtalyan Unicredito ile ortaklığı olan Koç Finansal Hizmetlere satışıyla ilgili olarak beklenen açıklamanın seans içinde gelmemesine karşın, olumlu haber bekleyen oyuncular, Türkiye için de olası bir not artırımının gündeme gelme beklentisini de kullanarak endeksi yukarı çekti. 

Piyasa umutlandı 
Borsada beklenen açıklama akşam saatlerinde geldi. Çukurova grubu hisselerini satacağını SPK'ya bildirdi. Yapı Kredi Bankası'nın Koç gibi Türkiye'nin en büyük ve yabancı ortaklığı da olan bir gruba geçecek olma ihtimalinin belirmesiyle bugün borsada alımların devamı bekleniyor. Ancak piyasanın tepkisi anlaşma detayları ve fiyatlandırmaya göre şekillenecektir. Anlaşma detaylarında belirsizliliğin devam ettiği görülürse satışlarla karşılaşmamızda mümkün. 
Öte yandan kredi derecelendirme Kuruluşu standart Poor's S P Rusya'nın borç düzeylerinde kaydettiği ilerlemenin, uzun bir süredir kredi notunu baskı altında tutan siyasi risklere ağır basması üzerine kredi notunu yatırım yapılabilir ülke düzeyine yükseltti. 

Rusya moral verdi 
Rusya'nın yatırım yapılabilir kategoriye çekilmesi gelişmekte olan piyasalara güvenin bir göstergesi olarak algılandı. Ve gelişmekte olan piyasaların genelinde olumlu algılandı. Nitekim not artırımının ardından Brezilya Borsası yüzde 1,12, Rusya Borsası yüzde 1,92, İstanbul Borsası ise yüzde 1 yükseldi. Ancak Rusya'nın yatırım yapılabilir ülke kategorisine yükselmesinin bir yandan da bu ülkeyi Türkiye'nin de içinde bulunduğu gelişmekte olan ülkeler kategorisinde ön plana çıkaracağı için olumsuz etkileri de olabilir. 


</TEXT>
</DOC>
