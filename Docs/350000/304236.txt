<DOC>
<DOCNO> 304236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/spor/spo15.html </URL>
<DATE> 2005/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Yargı devrede 

İSTANBULSPOR Başkanı Mehmet Akif Yaşin, Fenerbahçe'den İstanbulspor'a verildiği iddia edilen 600 milyar lira teşvik priminin yargıya intikal ettiğini söyledi. Yaşin, "Kayıtlarda bazı olayların şuç unsuru taşıdığı ortaya çıktı. Biz de bunu Cumhuriyet Başsavcılığı'na suç duyurusu yaparak ilettik. Ayrıca belli miktar daha paranın faturalarına rastlanamadı. Herkes kapısının önünü temizlemeli" dedi. 

Yine yıkamadık 

16 Yaşaltı Milli Takımımız, İzmir Aliağa'da Fransa ile yaptığı özel maçta rakibi ile 1 - 1 berabere kaldı. Ay - Yıldızlılar, rakibine Manisa'da 3 - 0 mağlup olmuştu. U - 20 Genç Milli Takım ise, Antalya'da Alanyaspor ile yaptığı maçı Ali'nin penaltı golüyle 1 - 0 kazandı. 

Ümit, Ankara'da 

BEŞİKTAŞ'IN ilk yarıda Denizlispor'a kiraladığı Ümit Aydın, Ankaraspor ile anlaştı. Başkent ekibi, genç oyuncuyu 1.5 yıllığına renklerine bağladı. Ankaraspor'un Mersin'deki hazırlık kampına Ümit'in yanı sıra Samsun'da alınan Şenol da katıldı. 

İnatçı Sevinç 

SUALTI Sporları Federasyonu seçimini kaybeden eski başkan Harun Sevinç, itirazı GSGM tarafından kabul edilmeyince idari mahkemeye başvurdu. Sevinç, "görevinden idari tahkikat sonucu alınmamış olmak" hükmüne rağmen Atilla Baykal'ın adaylığının kabul edildiğini savunup, Ankara İdare Mahkemesi'ne dava açtı. 

Sebat'ta isyan 

AKÇAABAT Sebatspor'da yönetimin ödeme yapmaması teknik heyet ve futbolcuları isyan ettirdi. Malatyaspor'dan transfer edilen Yunus olaya tepki gösterip kamptan ayrıldı. Teknik Direktör Güvenç Kurtar ve diğer futbolcuların da yönetime bu akşama kadar süre tanıdığı, ödeme yapılmaması durumunda kamptan ayrılacakları ileri sürüldü. 

Yeşilyurt yenildi 

YEŞİLYURT Bayan Voleybol Takımı, Avrupa Konfederasyon Kupası çeyrek final ilk maçında, İtalya'nın Vini Monte Schiavo Jesi takımına kendi sahasında 3 - 1 yenildi. Karşılaşmanın setleri, 17 - 25, 25 - 23, 21 - 25 ve 18 - 25 sonuçlandı. 

Dobra yuvasında 

BEŞİKTAŞ'IN sözleşmesini fesh ettiği Kaan Dobra, tercihini daha önce sekiz yıl formasını giydiği Kocaelispor'dan yana kullandı. Akçaabat Sebat'ın teklifini son anda geri çeviren usta oyuncu, dün 1.5 yıllık sözleşmeye imza attı. 

Can baba oldu 

FANATİK Gazetesi Haber Koordinatörü Hakan Can ilk kez babalık sevinci yaşadı. Metropolitian Florence Nightingale Hastanesi'nde gerçekleşen doğum sonrası Bahar - Hakan Can çiftinin bir kız çocuğu dünyaya geldi. Minik bebeğe Zeynep ismi verildi. Can ailesini kutlar, minik Zeynep'e uzun ve sağlıklı bir ömür dileriz. 


</TEXT>
</DOC>
