<DOC>
<DOCNO> 302966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun09.html </URL>
<DATE> 2005/01/03/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Powell ve Bush'un kardeşi tsunami bölgesine gidiyor 
</HEADLINE>
<TEXT>

     ABD Dışişleri Bakanı Colin Powell, Başkan George W. Bush'un Florida Valisi kardeşi Jeb Bush ile birlikte tsunaminin vurduğu Güney Asya ülkelerini kapsayan bir ziyarete çıkacağını söyledi. 
     Powell ayrıca, ABD'nin bu ülkelere ayırdığı 350 milyon dolarlık yardım miktarının gerekirse artırılabileceğini belirtti. 
     Florida Valisi Jeb Bush, Başkan Bush'un isteğiyle, Güney Asya ziyaretinde Powell'a eşlik ediyor. Jeb Bush, kasırgalardan etkilenen Florida eyaletinde yardım çalışmalarının organizasyonundaki tecrübesiyle biliniyor. 
     Powell ve Jeb Bush, Tayland, Endonezya gibi ülkeleri ziyaret ederken, bölgedeki liderler ve uluslararası kuruluşlarla temasta bulunacak ve felakete ilk elden göz atma fırsatı bulacak. Powell, 6 Ocak Perşembe günü Jakarta'da yardım amacıyla düzenlenecek bir zirveye de katılacak. 
     ABD'nin yardım miktarının az olduğu yönündeki eleştirilerin ardından, Powell'ın bölgeye ziyareti açıklandı. Powell ise pazar günü Amerikan televizyonlarında katıldığı programlarda, yardım miktarının gerekirse daha da artırılacağını kaydetti. 
     Öte yandan ABD Savunma Bakanlığı Pentagon da bugüne kadarki en büyük yardım operasyonunu gerçekleştiriyor. İki uçak gemisi grubu, 20 devriye ve kargo uçağı, helikopterler ve binlerce personel bölgede görevlendiriliyor. 
     Demokrat Parti Senatörü Carl Levin, ''Şimdi doğru yolda olduğumuzu düşünüyorum. Ancak ilk günlerde durum hayal kırıklığı uyandırır nitelikteydi. Amerikan geleneği ve cömertliği, ne yardım miktarının boyutunda ne de hızında gösterilemedi. İlk günlerde Başkanın sessizliğinin, geleneklere aykırı olduğunu düşündüm'' dedi. 
     Amerikan basınında yer alan haberlerde de Müslümanların yaşadığı bölgede ABD'nin daha fazla yardım yaparak, önemli kazanımlarda bulunabileceği belirtilmiş ve yardımın boyutları eleştirilmişti. Los Angeles Times gazetesi, felaket bölgesine ABD Başkanı Bush'un bizzat giderek taziyelerini iletmesinin iyi olacağı tavsiyesinde bile bulundu. Ancak Powell, televizyon programlarında bu konudaki soruları yanıtlarken, böyle bir felaket yaşandığı sırada Bush'un bölgeye gitmesinin, yardım çalışmalarıyla ilgilenmesi gereken yetkilileri gereksiz yere meşgul edeceği gerekçesiyle, doğru olmayacağı sinyalini verdi. 
     Powell ayrıca, bölgesel bir uyarı sisteminin kurulması için ABD'nin çalışmalara yardım etmeye hazır olduğu mesajını da verdi. 
     
</TEXT>
</DOC>
