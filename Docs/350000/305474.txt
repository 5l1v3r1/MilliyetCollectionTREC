<DOC>
<DOCNO> 305474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonsiy22.html </URL>
<DATE> 2005/01/11/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Livaneli, CHP'de adaylığa göz kırptı... 
</HEADLINE>
<TEXT>

     CHP'nin 29-30 Ocak tarihlerinde yapılacak olağanüstü büyük kurultayında, genel başkanlık için aday adaylığından söz edilen İstanbul Milletvekili Zülfü Livaneli, Ankara'da bir grup milletvekiliyle bir araya geldi. 
     Neva Palas Oteli'nde gerçekleştirilen toplantıya, Livaneli'nin yanı sıra 19 milletvekilinin katıldığı öğrenildi. 
     Toplantı devam ederken otelden ayrılan Livaneli, gazetecilerin soruları üzerine, değerlendirme yapmak üzere toplandıklarını belirtti. 
     Kendisinin genel başkanlığa aday olmasını isteyen milletvekili sayısının 30'un üzerinde olduğunu, ancak Ankara dışında bulunanlar olduğundan toplantının eksik katılımla yapıldığını söyledi. 
     Livaneli, şu anda adaylıktan söz etmek için erken olduğunu kaydederek, ''Biz, partide ayrı bir grup olmak, bölmek istemiyoruz. Birlik ve bütünlüğü sağlamaya çalışıyoruz'' diye konuştu. 
     Livaneli, bir soru üzerine, kulislerde aday adaylığı konuşulan İstanbul milletvekili Hasan Fehmi Güneş ile görüştüğünü söyledi. 
     Güneş'in tavrının sorulması üzerine Livaneli, ''Biz dostuz, aynı anlayışı taşıyoruz, yakınız'' yanıtını verdi. 
     Halkın ve kamuoyunun yaklaşımlarının önem taşıdığını ancak kurultayda kararı delegelerin vereceğini ifade eden Livaneli, bu nedenle örgütün nabzını tutmaya yönelik çalışmaların sürdürüleceğini belirtti. 
     Livaneli, İstanbul Milletvekili Kemal Derviş'in tavrının sorulması üzerine de ''Bunun gizlisi mahrem tarafı yok ama bu soruyu Kemal Bey'e sormanız lazım'' diye yanıt verdi. 
     Livaneli, bundan sonraki süreçle ilgili olarak da milletvekillerinin değerlendirmelerinin süreceğini sözlerine ekledi. 
     Bu arada, toplantıya katılan ve ''İktidara Yürüyüş Hareketi'' içinde yer alan Amasya Milletvekili Mustafa Sayar da Livaneli'nin ardından toplantıdan ayrılırken, ''Görüşüyoruz, görüşmeye devam edeceğiz'' dedi. 
     Sayar, ''İktidara yürüyüş hareketi olarak Livaneli'ye destek veriyor musunuz '' sorusuna da ''Öyle bir şey yok, görüşüyoruz'' diye karşılık verdi. 
     Livaneli'nin ayrılmasının ardından toplantı devam etti. 
     
</TEXT>
</DOC>
