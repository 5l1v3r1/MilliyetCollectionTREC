<DOC>
<DOCNO> 335021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/spor/spo08.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir devir kapanıyor 
</HEADLINE>
<TEXT>


Fransa Bisiklet Turu'nu üst üste altı defa kazanıp, tarihe geçen Lance Armstrong bu önemli yarışa son kez katılacağını açıkladı. ABD'li pedalın veda kararıyla dünya sporunun bir efsanesi daha tarihe karışacak 


Lance Armstrong... İnanılmazları başaran adam... Kansere yakalandı, yaşaması için yüzde 50 şans tanınıyordu. Ancak önce bu amansız hastalığı yendi. Ardından doktorların tüm uyarısına rağmen kanserden kurtulduktan 2 yıl sonra Fransa Bisiklet Turu'na katılıp, dünyanın en zorlu spor organizasyonlarından biri olarak kabul edilen bu dev yarışı kazandı. Derken, 2, 3, 4, 5 ve art arda 6. denemesinde Champs-Elyses'deki podyuma sarı mayoyla çıkıp, tarihe geçti. Efsanevi bisikletçiler Merckx, Anquetil, Hinault ve Indurain'in rekorlarını da alt - üst etti. 

'Artık zamanı geldi' 
Ve artık çocuklarını daha çok görmek isteyen efsanevi bisikletçi beklenen kararı aldı. Armstrong, Georgia Turu öncesi yaptığı basın toplantısında 14 yıllık kariyerini temmuzda koşulacak Fransa Bisiklet Turu ile noktalayacağını açıkladı. Eylül ayında 34 yaşına girecek olan Armstrong, "Bu yılki yarışı kazanabilir miyim, bilmiyorum. Ama deneyeceğim. Eğer birinci olursam, turu kazanan en yaşlı sporcu unvanını alacağım. Yaptığım işi seviyorum. Ama artık bırakma zamanımın geldiğini düşünüyorum. Benim ardımdan çok iyi genç yarışçılar geliyor" dedi. 
Armstrong, Fransa Bisiklet Turu'ndan üst üste 7. kez zaferle ayrılır mı bilinmez ama dünyanın bir daha böylesine büyük ve azimli bir şampiyonla karşılaşıp, karşılaşmayacağı tartışılır. 

Armstrong'un kariyeri 
1971 Teksas'ta doğdu. 
1991 ABD Amatör Bisiklet Şampiyonu oldu. 
1993 22 yaşında Dünya Şampiyonu unvanını aldı. 
1996 Testis kanserine yakalandığı açıklandı. 
1997 Bu amansız hastalıktan tamamen kurtuldu. 
1998 US Postal takımına katıldı. 
1999 Fransa Bisiklet Turu'nu ilk kez kazandı. 
2004 Fransa Bisiklet Turu'nu 6. kez kazanıp, tarihe geçti. 



</TEXT>
</DOC>
