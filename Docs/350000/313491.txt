<DOC>
<DOCNO> 313491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonsiy09.html </URL>
<DATE> 2005/02/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Özkan ve Önal Yüce Divan'da yargılanmaya başladı 
</HEADLINE>
<TEXT>

     Eski Devlet Bakanı ve Başbakan Yardımcısı Hüsamettin Özkan ve eski Devlet Bakanı Recep Önal'ın Yüce Divan'da yargılandıkları davanın ilk duruşması yapılıyor. 
     Anayasa Mahkemesi Heyeti'nin Yüce Divan olarak görev yapacağı davanın duruşması, saat 10.00'da başladı. 
     Sanıklar Özkan ve Önal ile Özkan'ın avukatı Olcay Mis, Önal'ın avukatı Osman Öz'ün katıldığı duruşmayı, eski Kültür Bakanı İstemihan Talay, eski Milli Eğitim Bakanı Metin Bostancıoğlu, eski Diyanet İşleri Başkanı Mehmet Nuri Yılmaz ile eski İstanbul Valisi Erol Çakır da izliyor. 
     Duruşmada iddia makamında, Yargıtay Cumhuriyet Başsavcısı Nuri Ok, Yargıtay Cumhuriyet Başsavcıvekili Abdurrahman Yalçınkaya ve Yargıtay Cumhuriyet Savcısı Abdullah Aydın Kuyucu yer aldı. 
     Duruşmanın başında, kısa bir süre basın mensuplarının görüntü almasına izin verildi. 
     
     İSTENEN CEZALAR 
     Yüce Divan'a sevk kararında, Özkan ve Önal'ın, ''bakanlıkları sırasında Türkiye Halk Bankası A.Ş yöneticilerini korumak ve sorumluların yargılanmalarını önlemek kastıyla, bilerek ve isteyerek ilgili kuruluşların raporlarının gereğinin yapılmasını geciktirerek, gerekli tedbirleri zamanında almayarak, takdir hakkını amacı dışında kullanıp, kanuni yetkilerini aşarak ve yasaya aykırı uygulamalarda bulunarak Türkiye Halk Bankası A.Ş.'nin zarara uğramasına sebep oldukları'' belirtiliyor. 
     Hüsamettin Özkan ve Recep Önal'ın, Türk Ceza Kanunu'nun ''görevi kötüye kullanma'' suçunu düzenleyen 240. maddesi 1 yıldan 3 yıla kadar hapis uyarınca cezalandırılmaları isteniyor. 
     
</TEXT>
</DOC>
