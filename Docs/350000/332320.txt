<DOC>
<DOCNO> 332320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonyas03.html </URL>
<DATE> 2005/04/11/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Obez Amerikalılar diyet için 46 milyar dolar harcadı .. 
</HEADLINE>
<TEXT>

     Obezliğin en büyük sağlık problemleri arasında yer aldığı ABD'de, diyet ürünleri ve kitapları için geçen yıl 46 milyar dolar harcandığı bildirildi. 
     Forbes dergisinde yer alan bir haberde, yaklaşık üçte biri aşırı kilolu, üçte biri ise obez olan Amerikalı yetişkinlerin durumlarından hiç de memnun olmadıkları ve zayıflamak için her yıl milyarlarca dolar harcadıkları kaydedildi. 
     Öte yandan, diyet için harcanan milyarlarca doların boşa gittiğini yazan dergi, diyet uygulayarak zayıflayan Amerikalıların üçte ikisinin bir yıl içerisinde, yüzde 97'sinin ise beş yıl içerisinde eski kilolarına ulaştıklarını belirtti. 
     En ucuz ve test edilmiş diyet yönteminin az yemek ve çok egzersiz yapmak olduğunu hatırlatan dergi, Atkins, Jenny Craig, Ornish, NutriSystem, Slim Fast, South Beach, Subway, Sugar Busters , Weight Watchers ve Zone gibi diyet programlarının haftalık maliyetlerinden örnekler verdi. 
     Yalnız yaşayan bir Amerikalının haftalık ortalama gıda giderinin 54,44 dolar olduğuna dikkat çeken dergi, bir diyetin haftalık ortalama masrafının ise 85,79 dolar olduğuna işaret etti. 
     Jenny Craig diyeti uygulayanların haftalık masrafının ortalama 137,65 dolara ulaştığını belirten dergi, en ucuz yöntem olan Subway Sandviç diyetinin ortalama maliyetinin bile haftada 68,80 doları bulduğunu kaydetti. 
     
</TEXT>
</DOC>
