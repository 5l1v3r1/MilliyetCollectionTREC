<DOC>
<DOCNO> 326038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonyas01.html </URL>
<DATE> 2005/03/22/ </DATE>
<TIME> 02.08 </TIME>
<AUTHOR>  </AUTHOR>
<HEADLINE>
Zihin gücüyle zayıflayın 
</HEADLINE>
<TEXT>

     Süleyman SAĞAT DHA 

      DİYET yaparken zihinlerindeki yemek isteği' ile başedemeyenler sorunlarına NLP ile çare arıyor. Duyu Dili Programlaması NLP tekniği ile yemeklerin lezzetli, tatlıların güzel olduğu düşüncesi zihinden atılıyor. İzmir'de NLP uzmanı Yasemin Soysal, bu teknikle insanların yiyecekler konusundaki inançlarını değiştirerek zayıflattıklarını söyledi. 
     Manisa Celal Bayar Üniversitesi Beden Eğitimi ve Spor Yüksek Okulu Spor Yöneticiliği Bölümü'nden mezun olduktan sonra Sporda Psikososyal Alanlar' konusunda master yapan Yasemin Soysal, ABD'de 1970 yılından bu yana uygulanan yöntemi Türkiye'de tanıtmaya başladı. Aşırı kilo ve obezite sorunu yaşayan bireylerde NLP teknikleri ve egzersizin etkileri' başlıklı master tezi üzerinde çalışan Soysal, insanların yiyecekler konusundaki inançlarını değiştirerek zayıflayabileceklerini söyledi. 
     Duyu dili programlaması Neuro Linguistik Programming- NLP yöntemiyle yiyeceklerin lezzetli olduğu düşüncesinin silineceğini, böylece bireyin canı çekmeyeceği için gereksiz yeme ihtiyacı duymayacağını söyleyen Soysal, verdiği 45 günlük eğitimlerde insanların zihinlerindeki sabit inançları kırdığını söyledi. İnsanların yemeğe verdiği anlamı değiştirmeye başladıklarında, tutumlarının da aynı yönde geliştiğini, sadece gerekli olduğunda yedikleri için de zayıflamanın gerçekleştiğini belirten Soysal, "Bu yöntemle 6- 7 kilodan 10- 12 kiloya kadar zayıflayanlar oluyor. 45 günlük süre içinde izlediğimiz insanlar istediklerini yiyebiliyor. İstememesi gereken yiyeceklere verdikleri anlam değiştiği için onları da zaten yemek istemiyorlar'' diye konuştu. 
     California Üniversitesi'nde 1970'li yıllarda yapılan araştırmalarda başarılı ve mutlu kişilerin düşünce sistemlerinde bazı benzerliklerin bulunduğunu ve beyinlerinin belirli bir sisteme göre çalıştığının saptandığını söyleyen Soysal, bu çalışmalar sonunda geliştirilen NLP yönteminin insanların başarılı olması için düşünce sistemlerini değiştirmesine yarayan bazı teknikleri içerdiğini söyledi. 
     Soysal, "Diyet zihnimizde kısıtlılık duygusu yaratıyor. Oluşan bu kısıtlılık duygusu ise daha çok yeme ihtiyacını ortaya çıkarıyor. Örneğin tatlı ve hamburger yemek istemiyorum' dendiğinde zihin neyi yememesi gerektiğini düşünüyor ve canlandırıyor. Hemen tükürük ve salgı bezleri çalışmaya başlıyor. Zihinde oluşan bu düşünce tatmin edilmek isteniyor. Geriye mutfağa gitmek kalıyor. Diyetler bu süreci 3- 5 kat artırıyor. NLP yönteminde yemeğin lezzetli, tatlının güzel olduğu düşünceleri zihinden siliniyor'' dedi. 
     Soysal, İzmir'de Alsancak Kültür Merkezi'nde verdiği kurslarda insanları uyku ve uyanıklık arası olarak tanımlanan alfa' konumuna geçirerek, zihinlerinde yiyeceklere verdikleri anlamları değiştirdiklerini söyledi. 
     
</TEXT>
</DOC>
