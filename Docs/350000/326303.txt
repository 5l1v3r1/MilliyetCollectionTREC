<DOC>
<DOCNO> 326303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonsiy10.html </URL>
<DATE> 2005/03/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Topbaş'tan taksiler için vergi indirimi talebi... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, kentte hizmete sokmayı planladıkları yeni taksiler için Maliye Bakanı Kemal Unakıtan'dan ÖTV indirimi isteyeceğini bildirdi. 
     Topbaş, Büyükşehir Belediyesi önüne getirilen ve TOFAŞ tarafından üretilen 2 farklı modeldeki 4 taksi hakkında firma yetkililerinden bilgi aldı. Topbaş, İstanbullular'a konforlu ve güvenli seyahat imkanı sağlamak için otomobil firmalarından talep ettiği yeni taksi modellerinin prototiplerinin üretilmeye başladığını söyledi. 
     Topbaş, özellikle yerli üretim üzerinde durduklarını, ancak taleplerinin de İstanbul'a yakışan, konforlu, güvenli, insanların rahat edeceği, şoför esnafını da maddi açıdan rahatsız etmeyecek nitelikte araçlar olduğunu kaydetti. 
     Bu noktada bir konsept oluştuğunu, ancak henüz istenilen özelliklerde bir araç modelinin üretilmediğini ifade eden Topbaş, ''Araçların bu noktaya gelmesini bekliyoruz. Üretici firmalar bu konuda ciddi çalışmalar yapıyorlar'' dedi. 
     Topbaş, TOFAŞ tarafından üretilen bu taksi modellerinde yeterli bagaj imkanı olmadığını kaydederek, firma temsilcilerinin arka şasenin daha da uzatılabileceğini ve bu modelin de 2-3 ay içinde üretileceği bilgisini verdiğini söyledi. 
     
     ÖTV İNDİRİMİ TALEBİ 
     Büyükşehir Belediye Başkanı Kadir Topbaş, yeni taksilerde kurşun geçirmez cam bölmeyle araç sürücüsünün güven altına alındığını, ayrıca araçlara GPS takılarak izleneceğini, belki aracın bir yerine de gizli kamera yerleştirileceğini, ancak bunun nerede olduğunu kimsenin bilmeyeceğini dile getirdi. 
     Araçların hem konfor, hem de ekonomik değerlendirmesini birlikte yaptıklarını, çünkü esnafın 2-4 yıl arasında araç yenilediğini vurgulayan Topbaş, sözlerini şöyle sürdürdü 
     ''UKOME olarak belirlediğimiz standartları sağlayan araçların tipine karar vererek, 'İstanbul trafiğine uygun araçlar şunlar' diyeceğiz. Ancak yönetim olarak kararlarımızı sadece kendimiz vermeyeceğiz. Taksici esnafı ve vatandaşla birlikte doğruları bulacağız. Bunun yanında farklı sürprizlerimiz de olacak. Maliye Bakanı'ndan, sadece taksiler için ÖTV indirimi talep edeceğim. Bunun değerlendirilmesi önemli. Çünkü bu şehirde yaşayan insanın konforlu ve kaliteli hizmet alması, taksici esnafının da güven içinde çalışması bizim için önemli.'' 
     
     TAKSİCİLERE EĞİTİM 
     Topbaş, bir diğer projelerinin de şoförlerin eğitilmesi olduğunu anlatarak, ''Şoförler, mutlaka İstanbul'u bilen, müşterisinden hangi yoldan gitmesi gerektiğine ilişkin tarif istemeyen, eğitimli kişiler olacak. Eğitim alanlara da sertifika verilecek'' diye konuştu. 
     Araçlar hakkında bilgi veren TOFAŞ Ticari Grup Direktörü Müfit Ataseven ise araçların mazotlu, doğalgazlı ve LPG'li olarak üretildiğini, kurşun geçirmez ara bölme, klima, GPS sistemi, 5 ya da 7 kişilik oturma imkanı sağlayan, gerektiğinde katlanabilir koltuk sistemi ile bagaj imkanını artırma, yol bilgisayarı, radyo ve CD gibi seçeneklerin bulunduğunu söyledi. 
     
</TEXT>
</DOC>
