<DOC>
<DOCNO> 306712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sondun06.html </URL>
<DATE> 2005/01/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kurey İsrail bahane arıyor... 
</HEADLINE>
<TEXT>

     Filistin Başbakanı Ahmed Kurey, İsrail'in, Gazze Şeridi'nde düzenlenen saldırının ardından yeni Filistin yönetimiyle ilişkilerini dondurmaya karar vermesinin, ''bahane aramak'' olduğunu söyledi. 
     Kurey, Reuters'a yaptığı açıklamada, İsrail'in kararının yanlış olduğunu, İsrail'in, yeni Filistin yönetimiyle barış görüşmelerine başlamamak için ''bahane'' aradığını belirtti. 
     Kurey, İsrail ve Filistin tarafında bazı uç grupların barış görüşmelerine yönelik çabaları engellemek istediğini, ancak bu fırsatı onlara vermenin yanlış olacağını kaydetti. 
     Öte yandan, adını açıklamak istemeyen İsrailli üst düzey bir yetkili, yeni Filistin Devlet Başkanı Mahmud Abbas'ın, Karni'de 6 İsraillinin ölümüne neden olan saldırının faillerini bildiğini iddia etti. 
     Yetkili, ''Abbas'ın bu terörist saldırıyı düzenleyenleri bildiğini, çünkü kendisine bağlı güvenlik servislerinin bu saldırının faillerini tanıdığını'' söyledi. 
     Gazze Şeridi'ndeki Karni geçiş noktasında perşembe gecesi Filistinli militanlar tarafından düzenlenen bombalı saldırıda ve çatışmada 3 Filistinli militan ve 6 İsrailli ölmüş, 5 İsrailli yaralanmıştı. 
     İsrail Başbakanı Ariel Şaron, 6 İsrailli sivilin öldürülmesi üzerine, bugün yemin ederek devlet başkanlığı görevine başlayacak olan Mahmud Abbas ve Filistin yönetimiyle tüm temasların kesileceğini açıklamıştı. 
     
     POWELL, DURUMUN ''GEÇİCİ'' OLACAĞINI ÜMİT EDİYOR 

     ABD Dışişleri Bakanı Colin Powell, İsrail'in, Gazze Şeridi'nde düzenlenen saldırının ardından yeni Filistin yönetimiyle ilişkilerini dondurma kararının ''geçici'' olacağını ümit ettiklerini belirtti. 
     Powell, ''Radio America''ya verdiği demeçte, Filistin yönetimine şiddet eylemlerini durdurmak için gayret etmesi çağrısında bulunarak, ''bu durumun, barış sürecinin başlatılması çerçevesinde sadece geçici bir dönem olacağını ümit ettiğini'' kaydetti. 
     Gazze Şeridi'ndeki Karni geçiş noktasında perşembe gecesi Filistinli militanlar tarafından düzenlenen bombalı saldırıda ve çatışmada 3 Filistinli militan ve 6 İsrailli ölmüş, 5 İsrailli yaralanmıştı. 
     İsrail Başbakanı Ariel Şaron, 6 İsrailli sivilin öldürülmesi üzerine, bugün yemin ederek devlet başkanlığı görevine başlayacak olan Mahmud Abbas ve Filistin yönetimiyle tüm temasların kesileceğini açıklamıştı. 
     
</TEXT>
</DOC>
