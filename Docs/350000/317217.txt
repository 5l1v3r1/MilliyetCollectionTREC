<DOC>
<DOCNO> 317217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/soneko21.html </URL>
<DATE> 2005/02/21/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Unakıtan Vergi artışına gitmek istemiyoruz 
</HEADLINE>
<TEXT>

     Maliye Bakanı Kemal Unakıtan, ''2005'de mali disiplinin sağlanması hususu ön önemli önceliğimizdir. Mali disiplin... Mali disiplin... Mali disiplin... Bundan kastımız vergilerin artırılması ve giderlerin kısılması değildir'' dedi. 
     Unakıtan, düzenlediği basın toplantısında, nasıl aileler gelir giderini iyi hesaplamak mecburiyetinde ise devletin de gelir giderini iyi hesaplamak mecburiyetinde olduğunu belirterek, ''Ayağını yorganına göre uzatmak zorunda, ayak yorgana uymazsa o zaman işte sıkıntı başlar. Ya ayağını çekeceksin ya yorganı uzatacaksın... Biz ne yapıyoruz ikisini birden yapmak mecburiyetindeyiz'' diye konuştu. 
     
     ''VERGİ ARTIŞINA GİTMEK İSTEMİYORUZ'' 

     Hükümetin hem ödemelerde hem harcamalarda disiplin sağladığını, bunu yaparken de verimlilik esasına göre aynı harcamalarla daha fazla hizmet üretmeye gayret ettiklerini bildiren Unakıtan, şunları söyledi 
     ''Hem de gelirlerimizi artırmaya, kayıtdışı ile mücadele etmek suretiyle gayret ediyoruz. Orada bir vergi artışına gitmek istemiyoruz, hatta vergi indirimlerine dahi gittiğimiz de söz konusu. Kaynak harcama dengesi kurulmadan sağlam bir kamu maliyesine sahip olamayacağımızın bilincindeyiz. Ocak 2005 bütçe uygulama sonuçları da bu ana hedefimize uygun olarak gerçekleşmiştir. 
     Biz faiz dışındaki gider kalemlerinde çok fazla düşüş sağlamıyoruz, mühim olan burada disiplinin sağlanması. Şimdiye kadar Türkiye'de sürekli olarak tahmin edilen giderlerinin çok üzerinde gider yapılmıştır. Türkiye'nin hastalığı bu idi. Halbuki biz, 2003'te de 2004 yılında da ve inşallah 2005 yılında da ne tahmin etmişsek o gideri yapıyoruz. Onlardan da çok fazla bir kısmanın içinde de değiliz, halkımıza sunulan hizmetleri düşürmek istemiyoruz. Bizim bütçe politikamız bu. Bunun ekonominin iyileşmesi, ülke riskinin düşmesi dolayısıyla faiz giderlerinin çok daha fazla aşağılara düşürmek suretiyle önemli bir tasarruf sağlıyoruz. Aynı zamanda gelirlerde hedeflerin üzerinde bir gelişme sağlamak suretiyle hedeflerin çok üstünde bir performans sağlamaya çalışıyoruz, politikamız da budur.'' 
     
     2004 YILI BÜTÇE GERÇEKLEŞMESİNDEN HATIRLATMALAR 

     Bakan Unakıtan toplantıda, 2004 yılı bütçe sonuçlarını da hatırlatarak, sonuçların öngörülene uygun olarak gerçekleştiğini ve bütçe performansı açısından dikkate değer bir başarı sağlandığını bildirdi. 
     Bu olumlu gelişmenin bütçe giderleri, gelirleri, açığı ve faiz dışı fazla gibi temel bütçe rakamlarının hepsinde birden gerçekleşmesinin durumu daha da anlamlı kıldığına dikkat çeken Unakıtan, 2004 bütçesinde bütçe açığının 45 katrilyon 836 trilyon lira olarak hedeflenmiş iken gerçekleşmenin 30 katrilyon 313 trilyon lira olduğunu söyledi. 
     Unakıtan, şöyle devam etti 
     ''Bütçe öyle bir şey ki iyi olduğu zaman memleket iyi oluyor. Buna dikkat etmek lazım. Bütçe kötü ise memleketin hali de kötü demektir. O bakımdan memleketin ekonomik durumunun iyi olup-olmamasının en önemli göstergesi bizim gibi ülkelerde bütçedir. 
     Aynı şekilde 2004 bütçesinde program tanımlı faiz dışı fazla 21 katrilyon 206 trilyon lira iken gerçekleşme 21 katrilyon 808 triyon lira olmuştur. Bu IMF, program tanımlı rakamdır. O programa göre bazı gelirler faiz dışı fazladan sayılmıyor. Ama gerçekte bizim faiz dışı fazlamızın çok daha fazla olduğunu herkes biliyor. 
     Bütçe giderleri, ödeneklere göre 9 katrilyon 745 trilyon lira daha az gerçekleşirken, bütçe gelirlerinde hedefin 5 katrilyon 778 trilyon lira üzerine çıkmıştır. 
     2004 yılı yatırım bütçesinin yetersiz olduğuna dair bazı eleştirilerin yapıldığına tanık oldum. 2004 bütçesinde yatırımlara 6 katrilyon 409 trilyon lira ödenek ayrılmıştı. Gerçekleşme özel ve yedek ödeneklerden yapılan giderlerden yapılan aktarmalar sayesinde 7 katrilyon 978 trilyon lira olmuştur. Yani öngörülenden 1.5 katrilyon lira civarında daha fazla Türkiye yatırım yaptı.'' 
     2004 bütçe gerçekleşmelerinin ışığında bütçe giderleri ile gelirle arasındaki ilişkiye bakıldığında, son yıllarda bu konuda önemli bir aşama kaydedildiğinin de görüldüğünü de belirten Bakan Unakıtan, 2001 yılına kadar gider ve gelir politikaları arasında önemli bir kopukluk varken, 2002 yılından itibaren kaynak harcama dengesinin kurulması yönünde çaba sarf edildiğine dikkat çekti. 
     Bakan Unakıtan, 2003 yılından itibaren ise bu sürecin, sağlam bir kamu mali yapısına sahip olma ve gider ile gelir politikaları arasında sıkı bir bağ kurulması şeklinde gerçekleştiğini belirterek, ''Bütçe açığının düşürülmesi konusunda da önemli bir mesafe kaydedilmiştir. Bütçe açığının GSMH'yla oranı 2001'de yüzde 16.5 iken, 2004 yılında yüzde 7.1'e düşürülmüştür. 2005 yılında hedefimiz yüzde 6.1'dir'' dedi. 

     
</TEXT>
</DOC>
