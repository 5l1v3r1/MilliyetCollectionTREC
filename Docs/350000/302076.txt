<DOC>
<DOCNO> 302076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/yasam/ayas.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erken uyarı faciası 
</HEADLINE>
<TEXT>


Pasifik tsunamilerine karşı kurulan ABD erken uyarı merkezinin, Asya'yı vuran dev dalgaları 45 dakika önce 'gördüğü' ama uyarıda bulunmadığı ortaya çıktı 

SERHAT OĞUZ İstanbul 

ABD'nin büyük tsunamileri önceden tespit etmek için kurduğu Pasifik Tsunami Uyarı Merkezi'nin, Güney Asya'da on binlerce can alan dalgaları Sri Lanka'yı vurmadan tespit ettiği, ancak uyarıda bulunmadığı belirtildi. 

45 dakika sonra vurdu 
Bu 'uyarı felaketini', merkezin 'mail' üyesi, Ortadoğu Teknik Üniversitesi öğretim üyesi Doç. Dr. Ahmet Cevdet Yalçıner açıkladı. Merkez, Güney Asya'yı vuran depremden 10 dakika sonra, Yalçıner'in elektronik posta adresine de 'Önemli bir tsunami tehlikesi olmadığı' şeklinde mesaj gönderdi. Bu mesajdan 50 dakika sonra gönderilen ikinci mesajda ise, on binlerce insanın can verdiği bölgede tsunami oluşacağı belirtildi. Aynı dakikalarda Sumatra kıyılarını vuran dev dalgalar, Sri Lanka'ya 45 dakika sonra ulaşacaktı. Yalçıner, bu uyarının hemen iletilmesi halinde, Sri Lanka'da ölenlerin belki de canlarını kurtarabileceğini söyledi. Yalçıner ve Yıldız Teknik Üniversitesi öğretim üyesi Prof. Dr. Şükrü Ersoy, Ege ile Akdeniz kıyılarında da tarihte çok sayıda tsunami izine rastlandığını belirterek, bu denizlere kıyısı olan ülkelerin ortak uyarı sistemi kurmasını önerdi. 

TSUNAMİ GELİYOR 

DIŞ HABERLER SERVİSİ 
Malezya'nın Penang Adası'nda bir grup turist, 26 Aralık'ta, 9.0'lık müthiş deprem sonrası oluşan dev dalgaları izlerken görülüyor üstte . Malezyalı yetkililer, adada bulunan cankurtaran gözetleme kuleleri sayesinde, dalgaları görüp sahildeki otellerde bulunan insanların tahliye edildiğini belirtti. Tayvan'ın FORMOSAT-2 uydusu da, Phuket sahilinde dalgaların yuttuğu bölgeyi, dev tsunaminin ardından uzaydan böyle görüntüledi solda . Kıyıları yutan dev dalgalar, sadece bu sahilde tam 1500 can aldı. 

İşte ses vermeyen 5 Türk'ün adları 

DHA 
Felaketin ardından kendisinden haber alınamayan Türklerin sayısı 75'e çıktı. Dışişleri Bakanlığı kaynakları, dün saat 16.30 itibariyle yakınları aracılığıyla kayıp oldukları bildirilen veya felaket bölgesinde oldukları tespit edilen Tayland'da 41, Malezya'da 5, Hindistan'da 7, Myanmar'da 4, Sri Lanka'da 4, Maldivler'de 5, Singapur'da 2 ve Endonezya'da bulunan 7 Türk vatandaşından haber alınamadığını bildirdi. Türkiye'nin Sri Lanka'daki Fahri Başkonsolosu Bharathi Wijeratne ise Ziya Zorlu, Funda Çılga, Mustafa Özgür, Tuncer Demirel ve Mustafa Tunç'tan haber alınamadığını kaydetti. 

GEA'dan ilk haber Salgınlar kapıda 

SERHAT OĞUZ İstanbul 
Türkiye'den Sri Lanka'ya giden GEA Arama Kurtarma ekibi, sular altında kalan şehirlerde sağlıklı içme suyu ve antibiyotik sıkıntısının had safhaya ulaştığı ve salgın hastalık tehlikesi olduğu bildirildi. 2 doktor, 1 sağlık görevlisi ve 3 arama kurtarma uzmanından oluşan 6 kişilik Türk ekibi, Vavunia kentinde kurulan çadırkentte tıbbi yardım çalışmalarına başladı. 

LİDAM ekibi de gitti 
Lions Doğal Afetle Mücadele LİDAM grubundan 4 kişilik ekip arama kurtarma faaliyetlerinde bulunmak üzere Sri Lanka'ya gitti. Şemsettin Şayan ve beraberindeki ekip, insanlara tıbbi malzeme yardımında bulunmanın yanı sıra, arama- kurtarma çalışmalarına katılacak. 


'İnzaghi, merdivene servetini verecekti' 

KUŞADASI DHA 
Güney Asya'da deprem ve tsunamiyi yaşayaşan Abdulgaffar Akay, dün Kuşadası'ndaki ailesine kavuştu. Kihaadhuffaru Adası'nda bir otelde çalışan Akay, "O can pazarında kimsenin kimseden üstünlüğü kalmıyor" dedi. İtalya'nın Milan takımında oynayan ünlü futbolcu İnzaghi'nin çalıştığı otelde kaldığını belirten Akay, şöyle konuştu "İnzaghi, palmiye ağacına tırmanacağı bir merdiven bulmak için tüm servetini vermeye hazırdı. 'Ne olur, bana bir merdiven bulun, ağaca çıkayım, ne isterseniz veririm' diye bağırıyordu. Bir başka İtalyan otel personelinden en pahalısı 20 bin dolar olan tekne için 100 bin dolar vereceğini vaat etti. Ama nafile." 


</TEXT>
</DOC>
