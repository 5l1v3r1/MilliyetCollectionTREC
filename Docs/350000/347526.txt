<DOC>
<DOCNO> 347526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo12.html </URL>
<DATE> 2005/05/31/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Belçika'da çok başarılı bir sezon geçiren Lange, Trabzon'a göz kırptı 
</HEADLINE>
<TEXT>

     Trabzonspor’un Norveçli eski oyuncusu Rune Lange, bu sezon Belçika Birinci Futbol Ligi’nde şampiyon olan Club Brugge takımının kupayı almasında attığı 15 gol ve yaptığı 15 asistle büyük rol oynadı. 
     Gol krallığı listesinde 18 golle ilk sırada yer alan Anderlecht’den Jestroviç ve 17 golle Genk kulübünden Vandenbergh’in ardından 15 golle üçüncü olan Lange, Trabzonspor veya başka bir Türk kulübün talip olması durumunda önümüzdeki sezon yeniden Türkiye’de oynamak istediğini dile getirdi. 
     4 yıldır Club Brugge’de oynayan ve 2 kez şampiyonluk kupasını 
     kaldırmayı başaran Rune Lange, oynadığı 108 maçta toplam gol attı. 
     Club Brugge formasıyla şampiyonlar liginde oynadığını da dile getiren Lange, gelecek yıl muhtemel bir Trabzonspor-Club Brugge eşleşmesinin çok iyi olacağını söyledi. 
     Lange, "Her hafta Türkiye ligini izliyorum. Şenol Güneş, Dünya Kupası’ndaki gibi bu yıl da çok başarılı bir sezon geçirdi. Güneş, bana göre dünyanın en başarılı antrenörlerinden biri. Trabzonspor’da forma giyerken çok iyi bir ilişkimiz oldu" dedi. 
     Trabzon’da hayatının en güzel dönemini geçirdiğini belirten Norveçli futbolcu, "İnsanlar çok cana yakın ve misafirperver ama, şu ana kadar Trabzonspor taraftarı gibi fanatik bir taraftar görmedim. 4 yıl önce Trabzonspor’da oynarken Türkiye’deki futbol sistemine ayak uyduramadım ama şu an oynadığım bu kadar maçtan sonra tam formumu buldum. Bunu da bu sezon Belçika’da ispat ettim. Brugge bu sezon benim sırtımdan şampiyon oldu diyebilirim. Türkiye’de yaşadığım en kötü an ise Fenerbahçe’ye 5-3 yenildiğimiz maçtı. Bu maçta ikinci yarı sahaya girmeme karşın 2 gol attım ancak Fenerbahçe’yi yenemedik." Türkiye’de yapılan derbi maçlara da değinen Lange şunları söyledi 
     "Derbiler yabancı futbolcuları bile bir Türk gibi etkiliyor. Artık kendini yabancı hissetmiyor ve bir Türk gibi davranmaya başlıyorsun. 
     Fenerbahçe ve Galatasaray ile oynadığımız da tüylerim diken diken oluyordu. Böyle bir hissi hiç bir yerde yaşamadım. Belçika’nın en büyük derbisi Club Brugge ile Anderlecht arasındadır. Buna rağmen Türkiye’deki heyecanı burada yakalayamıyorum. Trabzon’da yaşadığım en güzel anılardan biride hastalandığım bir günde takım arkadaşlarımın bana yardıma koşması, komşularımın bana hemen yemek getirmesi ve beni iyileştirmeye çalışmalarıydı. Türkler çok iyi insanlar ve Türkiye’yi çok seviyorum." 
     
</TEXT>
</DOC>
