<DOC>
<DOCNO> 329410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur02.html </URL>
<DATE> 2005/04/01/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
Meteroloji'den ziraai don uyarısı... 
</HEADLINE>
<TEXT>

     Soğuk ve yağışlı havanın etkisine giren yurdun büyük bölümünde yarın geceden itibaren beklenen don nedeniyle çiftçilerin dikkatli olmaları istendi. 
     Devlet Meteoroloji İşleri Genel Müdürlüğü'nden yapılan açıklamada, yurdun yarından itibaren soğuk havanın etkisine gireceği belirtildi. 
     Sıcaklıkların yarından itibaren tüm yurtta hissedilir derecede azalacağı vurgulanan açıklamada, yarın ve cumartesi geceleri Marmara Bölgesi'nin güneyi, Ege Bölgesi'nin iç kesimleri, Karadeniz Bölgesi'nin kıyı kesimleri ve İç Anadolu'nun güneyinde hafif, yüksek kesimlerde orta kuvvette, Batı Karadeniz'in iç kesimleri, İç Anadolu'nun kuzeyi ve Doğu Anadolu'nun kuzeyinde orta kuvvette, yüksek kesimlerde ise kuvvetli don beklendiği bildirildi. 
     Açıklamada, Cumartesi ve pazar geceleri Marmara Bölgesi'nin güneyi ve Trakya kesimi, Ege Bölgesi'nin iç kesimleri, Göller Bölgesi, Karadeniz Bölgesi'nin kıyı kesimleri ve Doğu Anadolu'nun güney kesimlerinde hafif, yüksek kesimlerde orta kuvvette, Karadeniz Bölgesi'nin iç kesimleri, İç Anadolu ve Doğu Anadolu'nun kuzeyinde orta kuvvette, yüksek kesimlerde ise kuvvetli don olacağının tahmin edildiği kaydedildi. 
     Açıklamaya göre, pazar ve pazartesi geceleri Marmara Bölgesi, Ege Bölgesi'nin iç kesimleri, Akdeniz Bölgesi'nin kuzey kesimleri, Karadeniz Bölgesi'nin kıyı kesimleri ve Doğu Anadolu'nun güney kesimlerinde hafif, yüksek kesimlerde orta kuvvette, Karadeniz Bölgesi'nin iç kesimleri, İç Anadolu ve Doğu Anadolu'nun kuzeyinde orta kuvvette, yüksek kesimlerdeyse kuvvetli don bekleniyor. 
     Açıklamada, tüm bölgelerdeki çiftçilerin ve çiçeklenme döneminde olan badem, erik, kayısı, kiraz, şeftali, fındık üreticileriyle fide yetiştiricilerinin dikkatli olmaları istendi. 
     
     KARADENİZ'DE ZİRAİ DON UYARISI... 
     Trabzon Meteoroloji Bölge Müdürü Numan Çam, tarımsal faaliyetlerle uğraşan üreticileri, zirai don konusunda uyardı. 
     Çam, yaptığı yazılı açıklamada, Türkiye'nin yeni bir soğuk ve yağışlı havanın etkisi altına girdiğini ve sıcaklıkların yarından itibaren hissedilir derecede azalacağını belirtti. 
     Karadeniz Bölgesi'nde yağışların sahil kesiminde yağmur ve karla karışık yağmur, iç kesimlerde kar şeklinde olacağını ifade eden Çam, şunları kaydetti 
     ''Bu nedenle Karadeniz Bölgesi'nde, 01-02 Nisan gecesi kıyı kesimlerde hafif, yüksek kesimlerde orta kuvvette, 02-03 Nisan gecesi kıyı kesimlerde hafif, yer yer orta kuvvette, yüksek kesimlerde kuvvetli, 03-04 Nisan gecesi ise kıyı kesimlerde hafif, yer yer orta kuvvette, yüksek kesimlerde kuvvetli don olayı beklenmektedir.'' Çam, tarımsal faaliyetlerin sürdüğü bölgede, üreticileri gerekli önlemleri almaları konusunda uyardı. 
     
</TEXT>
</DOC>
