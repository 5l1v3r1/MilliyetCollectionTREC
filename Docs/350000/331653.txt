<DOC>
<DOCNO> 331653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/spor/spo09.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kupayla döneriz' 
</HEADLINE>
<TEXT>


FIBA Cup'ta Final Four'a kalarak göğsümüzü kabartan Banvit'li oyuncular ve teknik heyet Romanya'da yeni bir zafere imza atacaklarına inanıyor 

ÖZEL RÖPORTAJ BÜLENT AVCI 


Basketbol Ligi'ne yükseldiği ilk yılında Türkiye içindeki hedeflerine pek ulaşamayan ancak Avrupa'da destan yazan temsilcimiz Banvit, Romanya'da katılacağı FIBA Cup Final Four'u şampiyon olarak tamamlamayı amaçlıyor. Taraftarıyla, tesisleriyle ve yaptığı yatırım ile Türkiye Basketbol Ligi'ne renk getiren Bandırma ekibi, Avrupa'daki maratonu da başarıyla tamamlayıp, adını tarihe yazdırmak hedefinde. Oyuncuların morali yerinde ve Asesoft maçı için hazırlıklar tamamlandı. 

Başkan iddialı 
Banvitspor Kulüp Başkanı Özkan Kılıç, Türkiye'yi şu ana kadar başarıyla temsil ettiklerini ve Romanya'da bunun devamını getireceklerine inandığını belirtti. 
Kılıç, "Güney Konferansı Final Four'una da Asesoft ev sahipliği yapmıştı. Açıkçası bu kadar aksaklıktan sonra tekrar organizasyonun onlara verilmesi beni biraz şaşırttı. Ancak takımıma güveniyorum. Güney Konferansı Finali'nde yendiğimiz rakibimize yine şans tanımayacağız. Ardından da finaldeki rakibimizi bekleyeceğiz. Türkiye'ye kupayla dönmek için varımızı yoğumuzu ortaya koyacağız" dedi. 

Enver ve Myles yok 
Bandırma ekibinin Menajeri Ömer Yalçınkaya, ligde alınan kötü sonuçlara rağmen Avrupa arenasında bambaşka bir kimliğe büründüklerini belirterek, "Oyuncularımızın havası çok iyi. Ligdeki kötü gidiş tabii ki, bizi etkiledi ancak ilk senemiz olması, bazı hataları beraberinde getirdi. Avrupa'da bambaşka bir kimlikle oynuyoruz. İnanıyorum ki, Romanya'dan zaferle döneceğiz. En büyük sıkıntımız, Enver ve Myles gibi iki önemli oyuncumuzun bu maçta oynamayacak olması. Yine de Romanya'daki Türk taraftarların desteğiyle başarılı olacağız" diye konuştu. 

'Sert oynayacağız' 
Banvit'in ABD'li coachu Tab Baldwin de takımının bu zor maratona çok iyi hazırlandığını ve çok sert oynayarak hedefe ulaşacaklarını söyledi. Yeni Zelanda'yı Dünya üçüncüsü yaparak müthiş bir başarıya imza atan Baldwin, turnuvadaki en büyük kozlarının hırslı yapılarının olacağını söyleyerek, "Bu atmosferlerde sert olmak zorundasınız. Biz de bunu yapacağız. Kazanmamamız için hiçbir neden yok. Takımıma güveniyorum" açıklamasını yaptı. 

Rakip Asesoft 

HÜSEYİN YAVUZ 

FIBA Avrupa Kupası Final - Four'undaki temsilcimiz Banvitspor, ilk maçını bu akşam ev sahibi CSU Asesoft ile oynayacak. Romanya'nın Ploesti kentinde düzenlenen turnuvanın ilk gününde temsilcimiz, Rumen rakibi ile TSİ 20.00'de mücadele verecek. Günün diğer maçında ise iki Rus ekibi Moscow Region ile Lokomotiv Rostov karşılaşacaklar. 



</TEXT>
</DOC>
