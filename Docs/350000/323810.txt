<DOC>
<DOCNO> 323810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur56.html </URL>
<DATE> 2005/03/14/ </DATE>
<TIME> 20.18 </TIME>
<AUTHOR>  </AUTHOR>
<HEADLINE>
Karlıova'daki deprem... 23 kişi yaralandı, 1410 bina hasar gördü. 
</HEADLINE>
<TEXT>

     Başbakanlık Türkiye Acil Durum Yönetimi Genel Müdürlüğü, depremlerde Bingöl'ün Karlıova ve Erzurum'un çat ilçelerinde toplam 23 kişinin yaralandığını, toplam 1410 binanın hasar gördüğünü açıkladı. 
     Türkiye Acil Durum Yönetimi Genel Müdürlüğü'nün yazılı açıklamasında, 12 Mart'ta saat 09.36'da Bingöl'ün Karlıova ilçesinde meydana gelen 5.7 büyüklüğündeki depremin ardından, bugün saat 03.55'de de 5.9 büyüklüğünde ikinci bir sarsıntı yaşandığı hatırlatıldı. 
     Açıklamada, Bingöl'de yaşanan ikinci depremin ardından, Sivil Savunma Genel Müdürlüğü'nce Diyarbakır'dan görevlendirilen 10 personel ve 2 araç, Erzurum'dan görevlendirilen 20 personel ve 4 araç ile Bingöl'den görevlendirilen 17 personel ve 3 araç ve bölgedeki askeri birliklerin yardım çalışmalarına devam ettiği duyuruldu. 
     Açıklamaya göre depremlerde, Karlıova'da 22, Çat'ta 1 kişi yaralandı. 
     Bingöl'de 17 bina hafif, 1225 bina orta, 65 bina ağır hasar gördü. 
     Çat'ta hafif-orta hasarlı bina-ahır sayısının 75, ağır hasarlı-yıkık bina yasının 28 olduğu belirlendi. 
     Depremlerde, Bingöl'de 494'ü küçükbaş, 3'ü büyükbaş, Çat'ta da 4 büyük-küçükbaş hayvanın telef olduğu bildirildi. 
     Bingöl'e 710 adet soğuk iklim çadırı, 2 bin 300 battaniye, 610 katalitik soba, 110 uyku tulumu, 500 kumanya ve 500 ailelik gıda paketi, Çat'a ise 130 soğuk iklim çadırı, 1250 battaniye, 130 katalitik soba, 150 uyku tulumu, bin kumanya ve 500 ailelik gıda paketi gönderildi. 
     
</TEXT>
</DOC>
