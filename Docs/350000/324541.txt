<DOC>
<DOCNO> 324541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur37.html </URL>
<DATE> 2005/03/17/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Bahara ara Yağmur ve kar geliyor, havalar soğuyor 
</HEADLINE>
<TEXT>

     Bahar günlerine hafta sonu arası... Cumartesi günü kuzey ve doğu bölgeleri etkisi altına alacak yağışlar, pazar günü birçok yerde kar yağışına dönüşecek. İstanbul cumartesiyi yağmurlu geçirecek. Ankara cumartesi yağmurlu, pazar günü kar yağışı altında. Erzurum'da 3 gün boyunca kar yağışı sürerken, Samsun pazar günü karla karışık yağmurlu olacak. 
     Hafta sonuna kadar artan hava sıcaklıkları pazar gününden itibaren kuzey ve iç kesimlerde 7 derece azalacak. İstanbul'da 17 derece olan hava sıcaklığı pazar günü 9 derece birden azalacak. Sıcaklıklar Ankara'da 5, Samsun'da 4, Erzurum'da -5 dereceye kadar düşecek. Güney ve Batı bölgelerimizde hava sıcaklığı yüksek, Antalya 24, İzmir ve Adana 22 derece olacak. 
     YARIN Karadeniz'in kıyısı ve Kuzey Doğu Anadolu Erzurum-Kars çevresi yağışlı olacak. Erzurum-Kars bölümünde yağışlar kara dönüşecek. Akdeniz'de hava tamamen açık ve güneşli, Marmara ve iç bölgelerde parçalı bulutlu ve gökyüzü sisli... 
     CUMARTESİ günü Marmara, Karadeniz, İç Anadolu'nun doğusu ve Doğu Anadolu'nun büyük bölümü yağış alacak. Yağışlar özellikle Bolu-Kastamonu hattı ile Doğu Karadeniz'de etkili olurken, Erzurum-Kars çevresinde yine kar var. 
     PAZAR Trakya, Ege ve Antalya çevresi dışında tüm yurt yağışlı... Doğu Marmara ve Karadeniz'in kıyısı karla karışık yağmurlu, Karadeniz, İç Ege, Konya ve Niğde dışında İç Anadolu'nun tamamı Doğu Anadolu'nun kuzeyinde kar yağışı görülecek. Kar yağışı özellikle Erzurum-Kars bölümünde etkili. İç Anadolu'nun güneyi, Batı Akdeniz, Doğu Anadolu'nun güneyi ve Güneydoğu Anadolu ise yağmurlu bir gün geçirecek. Yağmur özellikle Güneydoğu Anadolu ve Hakkari-Van arasında şiddetli yağacak. 
     


     
</TEXT>
</DOC>
