<DOC>
<DOCNO> 340120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun28.html </URL>
<DATE> 2005/05/06/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Gül Kırgızistan, Orta Asya'nın parlayan yıldızı olacak 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, kanunlara, nizamlara, yolsuzlukla mücadele ve hukuka üstünlük veren bir Kırgızistan’ın Orta Asya’nın parlayan yıldızı olacağını söyledi. 
     İki günlük resmi ziyaret için Kırgızistan’da bulunan Gül, bugünkü temasları çerçevesinde Başbakan ve Geçici Devlet Başkanı Kurmanbek Bakiyev ile biraraya geldi. 
     Dışişleri Bakanı Gül, görüşmede Türk halkının Kırgız halkının yanında olduğunu göstermek amacıyla bu ziyareti yaptığını belirterek, hem Türk halkının hem de Türk hükümetinin Kırgızistan’da yeni yönetimin ve halkın yanında olduğunu vurguladı. 
     Kişilerin geçici, kurumların kalıcı olduğunu belirten Gül, bu nedenle yönetim değişikliklerinin bu ülkeyi destekleme veya desteklememe konusunda problem olmadığını, önemli olanın ülkenin geleceğini yönelik hedefler olduğunu belirtti. 
     Dışişleri Bakanı Gül, 24 Mart devriminden sonra Kırgızistan’ın yeni bir döneme girdiğini kaydederek, "bu dönemin Kırgızistan için geleceği parlak, aydınlık günler getirmesini temenni ediyoruz. 
     İnanıyoruz ki yeni dönem çok daha açık, şeffaf, hür, demokratik, yolsuzluklarla mücadele edilen ve hukukun üstün olduğu bir dönem olacaktır" dedi. 
     Gül, böyle bir dönemde böyle bir reform çalışması neticesinde Kırgızistan’ın Orta Asya’nın parlayan yıldızı olacağına inandığını da vurguladı. 
     Bazı ülkelerin doğal kaynakları olmayabileceğini beliren Gül, "ama iyi bir yönetim tarzı ortaya konulursa iyi bir yönetim tarzı petrolden de doğal gazdan da çok daha kıymetli olur" dedi. 
     
     BAKIYEV 
     Başbakan ve Geçici Devlet Başkanı Kurmanbek Bakiyev ise görüşmede, 24-25 Mart olayları sonrasında Türk hükümetinin Kırgızistan’a destek 
     veren açıklaması nedeniyle teşekkür etti. 
     Bakiyev, Türkiye’nin Kırgızistan’ın bağımsızlığı sonrası verdiği desteği şimdi de sürdürdüğünü kaydetti. 
     Türkiye ile Kırgızistan arasındaki ilişkinin kardeşlik temeline dayandığını ifade eden Bakiyev, "kardeşlik duygularımızla geliştirdiğimiz ilişkileri daha da ileri götürmeliyiz" dedi. 
     -MECLİS BAŞKANI İLE GÖRÜŞME- Dışişleri Bakanı Gül, daha sonra Kırgızistan Meclis Başkanı Ömürbek Tekebayev’i ziyaret etti. 
     Heyette bulunan milletvekillerinin de hazır bulunduğu ziyaret sırasında, Meclis Başkanı Tekebayev yeni bir Anayasa çalışması üzerinde durduklarını, seçimlere hazırlandıklarını belirterek, Türkiye’nin bu konularda tecrübelerini aktarma önerisine teşekkür etti. 
     Tekebayev, gerek anayasa çalışmalarında gerekse seçimlerle ilgili çalışmalarda, Türkiye ile yakın ilişkide olacaklarını ve Türkiye’nin bu konulardaki tecrübelerinden yararlanmak istediklerini kaydetti. 
     Dışişleri Bakanı Gül de konuşmasında, Kırgızistan’ın devrim sonrası yeni bir dönemden geçtiğini belirterek, Türkiye’nin her zaman olduğu gibi Kırgızistan’ın yanında olduğunu ve desteğinin süreceğini söyledi. 
     Gül, bugünkü temasları sırasında ayrıca ekonomiden sorumlu Başbakan Yardımcısı Daniyar Üsönov ile görüştü. 
     Bu görüşmede, ağırlıklı olarak 24-25 Marttaki yağma olaylarında zarar gören Türk işadamlarının zararının tazmini konusu gündeme geldi. 
     Bu olaylardan doğan zararları belirlemek amacıyla kurulan tespit komisyonu başkanı da olan Üsönov, elden geldiğince imkanlar ölçüsünde zararların tazmini için çalışacaklarını söyledi. 
     Üsönov, bu konularda Türkiye’nin yardımlarını da istedi. 
     Başbakan Yardımcısı Üsönov, Kırgızistan’ın Paris Kulübü’ne olan borçlarının bir kısmının silinmesinde verdiği destek için Türkiye’ye teşekkür etti. 
     Gül, bugün Kırgız devlet televizyonunun yayınına da katıldı. 
     Şu sıralarda ülkenin iki numaralı ismi olarak bilinen Arnamıs Partisi lideri Feliks Kulov ile görüşen Dışişleri Bakanı Gül, yerel saatle 19 00’da TSİ 16 00 Türkiye dönmek üzere Bişkek’ten ayrılacak. 
     
</TEXT>
</DOC>
