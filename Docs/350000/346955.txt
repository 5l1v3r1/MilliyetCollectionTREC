<DOC>
<DOCNO> 346955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sonspo07.html </URL>
<DATE> 2005/05/29/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Spurs, gözünü Batı Konferansı şampiyonluğuna dikti... 
</HEADLINE>
<TEXT>

     ABD Profesyonel Basketbol Ligi’nde, Phoenix Suns’ı 102-92 yenen San Antonio Spurs, Batı Konferansı final serisinde 3-0 avantajlı duruma geçti. 
     Konferans şampiyonluğu için 1 galibiyet alması yeterli olan Spurs’de, 33 sayı ve 15 ribauntla double-double yapan Tim Duncan, galibiyeti getiren en önemli isim oldu. 
     Bu sezon evinde yaptığı 48 maçtan 44’ünü galibiyetle sonuçlandıran Spurs’de ayrıca, Manu Ginobili 18 sayı ve 9 ribaunt, Tony Parker da 18 sayı ve 7 asistlik performans sergiledi. 
     Böylece konferans liderliğine bir adım daha yaklaşan Spurs, 1999’da New York Knicks ve 2003’de New Jersey Nets’i finalde yenerek 
     lig şampiyonu olmuştu. 
     Phoenix Suns’da ise double-double yapan Amare Stoudemire’nin 34 sayı ve 11 ribauntluk göz dolduran performansı ile Steve Nash’in 20 sayısı, yenilgiyi engellemek için yeterli olmadı. 
     Spurs ve Suns arasında diğer seri maçı, 31 Mayıs Salı günü TSİ sabaha karşı yapılacak. Ligde ise yarın TSİ sabaha karşı Doğu Konferası final serisinde Miami Heat ile Detroit Pistons karşılaşacak. 
     
</TEXT>
</DOC>
