<DOC>
<DOCNO> 314599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/siyaset/axsiy02.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT davalık oldu 
</HEADLINE>
<TEXT>


Türkiye Protestanları Başkanı, kendisiyle yapılan röportajı, "Misyonerler kamera önüne çıkmaktan çekinmiyor" ifadesiyle yayımlayan TRT'den tazminat istiyor 

GÖKÇER TAHİNCİOĞLU Ankara 


Türkiye Protestan Kiliseleri Birliği Başkanı İhsan Yinal Özbek, dinler arası diyalog amacıyla yapılan röportajı "misyonerlerin Hıristiyanlığı yayma itirafı" gibi yayımladığı gerekçesiyle TRT aleyhine 10 bin YTL'lik tazminat davası açtı. 
Ankara Asliye Hukuk Mahkemesi'ne açılan davanın dilekçesinde, 22 Aralık'ta, Özbek'le yapılan ve yaklaşık 1 saat süren röportajın, aynı gün TRT 2 kanalının haber bülteninde "Misyonerlik çalışmaları" başlığı, "İlk itiraf, Misyonerler Amacımız Hıristiyanlığı yaymak" alt başlıklarıyla yayımlandığı kaydedildi. 
Dilekçede, yorum haberde, Hıristiyan vatandaşların dini toplantılarının görüntüleri eşliğinde, "Radyoları var, gazetelere ilan veriyorlar, bedava İncil dağıtıyorlar üstelik bunu açıkça itiraf ediyorlar. Daha düne kadar kapalı kapılar ardındaki misyonerler artık kameralar önüne çıkmaktan çekinmiyor, hem de kanunen yasak olmasına rağmen" değerlendirmelerinin yapıldığı belirtildi. Özbek'in sözlerinin anlam ve bağlamından koparılarak yayımlandığının anlatıldığı dilekçede, yayının, Avrupa İnsan Hakları Sözleşmesi AİHS , Medeni Kanun, Anayasa, TRT Kanunu'na aykırı, taraflı, Hıristiyanları suçlu gösteren nitelikte olduğu, Özbek'in kişilik haklarına hakaret edildiği kaydedildi. 

'Masumlar mı yoksa ..' 
Yayında, "Türk toplumu rahatsız, Masum din adamlarıyla mı karşı karşıyayız, perde arkasında farklı amaçlar mı var " ifadelerinin de yer aldığının anlatıldığı dilekçede, Türkiye'nin laik bir devlet olduğu, yasal olarak dinini yaşama hakkı bulunan Özbek'e saldırıda bulunulduğu vurgulandı. TRT'nin son günlerde Hıristiyanlığa karşı geliştirilen, hoşgörüsüz, aşağılayıcı yayınlardan etkilendiği de savunuldu. 


</TEXT>
</DOC>
