<DOC>
<DOCNO> 331502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonspo11.html </URL>
<DATE> 2005/04/08/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Fenerbahçe'de hedef, deplasmandan kayıpsız dönmek... 
</HEADLINE>
<TEXT>

     Birinci Süper Futbol Ligi'nin lideri Fenerbahçe, yarın Sakaryaspor ile deplasmanda yapacağı 27. hafta mücadelesini kayıpsız geçmeyi hedefliyor. 
     Bu sezon 26 haftada rakip sahalarda yaptığı maçlarda toplam 13 puan yitiren sarı-lacivertliler, Sakaryaspor karşısında kazanıp puanını 68'e yükseltmek istiyor. 
     
     ALEX CEZALI, SERVET'İN OYNAMASI ZOR 

     Fenerbahçe'de sarı kart cezalısı Alex, Sakaryaspor maçında forma giymeyecek. 
     Sakatlığı nedeniyle Gaziantepspor maçında takımdaki yerini alamayan Servet'in yarın da oynamasının zor olduğu bildirildi. Sakatlığı bulunan Serhat'ın durumunun da yarın kesinlik kazanacağı ifade edildi. 
     Kart cezalarını bitiren Serkan ve Luciano ise, Sakaryaspor maçında takımdaki yerini alabilecek. 
     
     OLASI 11 

     Fenerbahçe Teknik Direktörü Christoph Daum'un Sakaryaspor maçında sahaya sürmesi beklenen muhtemel 11 şöyle 
     Rüştü, Önder, Luciano, Deniz, Ümit, Nobre, Serkan, Aurelio, Kemal, Tuncay, Anelka. 
     
     GİDİŞ GÜNÜBİRLİK 

     Fenerbahçe, yarınki karşılaşma için Adapazarı'na günübirlik gidecek. 
     Samandıra Tesisleri'nden otobüsle Adapazarı'na gidecek sarı-lacivertli kafile, maçtan sonra da aynı şekilde İstanbul'a dönecek. 
     Adapazarı Atatürk Stadı'nda saat 19.00'da başlayacak ve Digitürk Lig TV'den naklen yayınlanacak karşılaşmayı hakem İsmet Arzuman yönetecek. 
     
</TEXT>
</DOC>
