<DOC>
<DOCNO> 339281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonspo22.html </URL>
<DATE> 2005/05/03/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Anelka Penaltıyı kaçırdığımda seyircinin tepki göstermemesi inanılmazdı 
</HEADLINE>
<TEXT>

     Fenerbahçe’nin Brezilyalı futbolcusu Alex De Souza, iki kupayı da taraftara ve camiaya armağan etmenin en büyük mutlulukları olacağını söyledi. 
     Alex, Fenerbahçe Dergisi’ne yaptığı açıklamada, her maçta performanslarını daha da zorladıklarını, bunda taraftarın da çok büyük rolü olduğunu ifade ederek, şöyle konuştu 
     "Şükrü Saracoğlu Stadı’nda rakip takımın işi zor. Sarı, lacivert, şampiyon, Fener dörtlemesinin bu denli yankılanması şimdiye kadar başka hiçbir yerde şahit olmadığım birşey. Kullandığım köşe atışlarında da beni çok güzel motive ediyorlar. Taraftar için ne söylesem az kalır. Her iki kupayı da bu taraftara, bu camiaya armağan etmek en büyük mutluluğumuz olacaktır." 
     
     ANELKA’DAN TARAFTARA ÖVGÜ 

     Sarı-lacivertlilerin Fransız futbolcusu Nicolas Anelka Denizlispor maçında uzatma dakikalarından sonraki penaltı atışını kaçırdığı için üzgün olduğunu kaydederek, şunları söyledi 
     "Futbolun içinde böyle bir sonuç maalesef var. İnanılmaz üzüldüm. 
     Dizlerim titredi. Arkama döndüğümde o muhteşem Fenerbahçe seyircisinin bana tepki göstermemesi gerçekten inanılmazdı ve heyecan vericiydi." 
     
     TUNCAY "MUTLU SON BİZİM..." 

     Fenerbahçe’nin milli futbolcusu Tuncay Şanlı ise özellikle Beşiktaş derbisinde kaçırdığı gollere üzüldüğünü söyledi. 
     Tuncay, atak sırasında çok heyecanlandığını ve hırslandığını vurgulayarak, "Bazıları gol oluyor, bazıları ise kaçıyor. Gol kaçırma lüksüm yok. Çok daha konsantre olacağım. Kaçırılan bu golleri takım olarak telafi edeceğiz ve sezon sonunda mutlu sona ulaşan taraf biz olacağız" diye konuştu. 
     
     SERHAT "FENERBAHÇE’DE SERHAT OLDUM" 

     Serhat Akın ise bazı yayın organlarında yer alan başka takımlarla anlaştığı yönündeki haberlerin gerçeği yansıtmadığını söyledi. 
     "Eğer bugün Serhat Akın olduysam Fenerbahçe’de oldum. Şanssız bir dönem yaşadığım doğru ama bu şanssızlıklarla beni Galatasaray veya başka takımlara gönderenler avuçlarını yalayacak" diyen Serhat, performans düşüklüğünün tek nedeninin sakatlığı ve ağrıları olduğunu ifade etti. 

     
</TEXT>
</DOC>
