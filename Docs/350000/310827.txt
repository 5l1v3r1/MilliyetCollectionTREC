<DOC>
<DOCNO> 310827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sontur20.html </URL>
<DATE> 2005/01/30/ </DATE>
<TIME> 20.16 </TIME>
<AUTHOR>  </AUTHOR>
<HEADLINE>
Kaş açıklarında 5.3 şiddetinde deprem... 
</HEADLINE>
<TEXT>

     Antalya'nın Kaş İlçesi açıklarında 5.3 büyüklüğünde deprem meydana geldi. Depremde ilk belirlemelere göre can veya mal kaybı olmadığı kaydedildi. 
     AA muhabirinin Kandilli Rasathanesi Deprem Araştırma Merkezi'nden aldığı bilgiye göre, Antalya'nın Kaş İlçesi'nin 50 kilometre açığında, saat 18.23'te, aletsel büyüklüğü 5.3 olan bir deprem meydana geldi. 
     Deprem, Antalya, Muğla, Denizli illeri ve ilçelerinde hissedildi. 
     
     
     CAN VE MAL KAYBININ OLMADIĞI BİLDİRİLDİ 

     Antalya'nın Kaş İlçesi açıklarında, Akdeniz'in uluslararası sularında, saat 18.23'te meydana gelen 5.3 büyüklüğündeki depremde can ve mal kaybının olmadığı bildirildi. 
     Kaş Kaymakamı Nurullah Çakır, AA muhabirine yaptığı açıklamada, depremin denizde olmasına rağmen Kaş'ta, Kumluca ve Finike ilçelerinde hissedildiğini belirtti. 
     Çakır, yaklaşık 10 saniye süren sarsıntı nedeniyle bazı vatandaşların kısa süreli panik yaşadığını ifade ederek, ''Bölgede herhangi bir olumsuzluk yok. Vatandaşlarımız sarsıntıdan sonra evlerine geri döndü. Güvenlik birimlerimiz tarafından yapılan ilk tespitlerde herhangi bir hasar tespit edilmedi'' dedi. 
     Boğaziçi Üniversitesi Kandilli Rasathanesi ve Ulusal Deprem İzleme Merkezi yetkilileri de 5.3 büyüklüğündeki depremin Kaş'tan 50 kilometre mesafede meydana geldiğini, depremin merkez üssünün Akdeniz'in uluslararası karasuları olduğunu bildirdiler. 
     Yetkiler, depremin hasar verici etkisinin olmadığını kaydettiler. 
     
</TEXT>
</DOC>
