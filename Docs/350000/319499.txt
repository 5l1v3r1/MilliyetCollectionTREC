<DOC>
<DOCNO> 319499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/spor/spo05.html </URL>
<DATE> 2005/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal yer ayırttı 
</HEADLINE>
<TEXT>


Milli Takımlar Teknik Direktörü, Alman dergisi Kicker'e iddialı açıklamalar yaptı, "2006 finallerine mutlaka katılacağız" dedi 


'Zor gibi gözükse de' 
ALMANLAR'IN yüksek tirajlı spor dergisi Kicker, son sayısında Milli Takım Teknik Direktörü Ersun Yanal'ı konuk etti. Türkiye'nin Almanya'da yapılacak 2006 Dünya Kupası Finalleri'ne mutlaka katılacağını iddia eden Yanal, "Tabeladaki durumumuzu büyük ölçüde düzeltmek için iyi fırsatlar var. Ukrayna'ya ulaşmak mümkün değilmiş gibi görünüyor ama onlar da bir hata yapabilir. O zaman da yerlerimiz değişir" ifadelerini kullandı. 

'Kötüyü düşünmüyorum' 
YANAL, Ay - Yıldızlılar'ın final biletini alamaması durumunda neler yaşanacağı yolundaki soruya, "Bunu daha şimdiden düşünmüyorum. Ancak herhalde o zaman da dünya dönmeye devam edecektir" yanıtını verdi. Milli Takım patronu, Nihat Kahveci'nin sakatlığının orta sahada Emre ve Gökdeniz'e daha büyük sorumluluklar getireceğini dile getirerek, "Finallere katılmamız sadece Nihat'a bağlı değil. Kadromuz kaliteli" yorumunu yaptı. 


</TEXT>
</DOC>
