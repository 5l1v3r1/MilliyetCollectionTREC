<DOC>
<DOCNO> 335262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur13.html </URL>
<DATE> 2005/04/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Tandıra düşen kadın yanarak öldü 
</HEADLINE>
<TEXT>

     Tolunay DUMAN DHA 

      MERSİN'in Tarsus İlçesi'nde 45 yaşındaki Gülzerrin Aksoy, dengesini kaybederek baş üstü düştüğü tandırda sıkışınca yanarak öldü. Aksoy'un ölümünü şüpheli bulan Cumhuriyet Savcısı soruşturma başlattı. 
     Olay, dün akşam Barbaros Mahallesi'nde meydana geldi. İddiaya göre, 9 çocuk annesi Gülzerrin Aksoy, evinin bahçesinde içi topraktan yapılan, dışı beton ve ağzı huni şeklinde açık olan tandırda ekmek pişirdi. Daha sonra, hoşaf yapmak için içinde elma kurusu bulunan tencereyi tandıra yerleştirmek isteyen Aksoy, dengesini kaybederek, yaklaşık 50 santimetre çapında, 70 santimetre derinliğindeki tandıra baş üstü düştü. Beline kadar tandırın içine giren ve sıkıştığı için kendini kurtaramayan Gülzerrin Aksoy, yanarak öldü. 
     
     EŞİ BULDU 
     Gittiği kahveden dönen ve eşini evde göremeyince çocukları ile birlikte aramaya başlayan 46 yaşındaki Şemsettin Aksoy, bahçeye çıktığında tandır içinde olduğu görünce şok oldu. Tandırdan çıkarttığı eşinin yanarak öldüğünü fark eden Aksoy, durumu polise bildirdi. Olay yerine gelen Cumhuriyet Savcısı, Gülzerrin Aksoy'un ölümünü şüpheli bularak cesedini Adana Adli Tıp Kurumu'na gönderdi. 
     Olayla ilgili ifade veren Şemsettin Aksoy, "Akşam yemeğinden sonra birlikte çay içtik. Ben dışarı çıktım. Yaklaşık yarım saat sonra eve döndüğümde eşimi göremedim. Çocuklarımla birlikte dışarı çıkarak aramaya başladık. Daha sonra evin yan tarafındaki tandıra baktığımızda, kafa üstü tandır içinde sıkışmış cesedi ile karşılaştık. Onu hemen çıkardık ama maalesef ölmüştü'' dedi. 
     
</TEXT>
</DOC>
