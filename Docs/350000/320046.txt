<DOC>
<DOCNO> 320046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo11.html </URL>
<DATE> 2005/03/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Ç. Rizespor UEFA Kupası'na katılma hedefimizden vazgeçmiş değiliz 
</HEADLINE>
<TEXT>

     Çaykur Rizespor Kulübü Genel Sekreteri Mustafa Tüylüoğlu, UEFA Kupası'na katılma hedeflerinden vazgeçmediklerini söyledi. 
     Mustafa Tüylüoğlu, ligin ikinci yarısına sakatlıklar nedeniyle sıkıntılı başladıklarını belirterek, ''İstanbulspor maçını bu sıkıntılarımız olmasaydı mutlaka kazanırdık'' dedi. 
     Hafta sonunda deplasmanda yapacakları Kayserispor maçına tam kadro hazırlandıklarını ifade eden Tüylüoğlu, ''Kazanmak zorundayız. Şu anda kötü sonuçlar almamıza rağmen 5. sıradayız. Rakibimizin yenip yenilmesi bizim için artık önemli değil. Önemli olan bundan sonra maçlarımızı kazanmamız. İnşallah bu hafta Kayserispor'u yenerek daha iyi yerlere geleceğiz. UEFA Kupası'na katılma hedefimizden vazgeçmiş değiliz'' diye konuştu. 
     Ligin ilk yarısında az gol yediklerini, ancak ikinci yarıda sakat ve cezalıların çokluğu nedeniyle kalelerinde fazla gol gördüklerini ifade eden Tüylüoğlu, ''Az gol yiyen takımlar kesinlikle ligin üst sıralarında yer alıyor. Rıza Çalımbay döneminde az gol yiyerek üst sıralarda yer bulmuştuk. Şu anda ligde 5. sırada yer almamız bizim başarımızdan değil rakiplerimizin yenilmesinden kaynaklanıyor. Artık eski başarılı günlerimize döneceğimize inanıyorum'' dedi. 
     
</TEXT>
</DOC>
