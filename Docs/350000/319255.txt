<DOC>
<DOCNO> 319255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/soneko20.html </URL>
<DATE> 2005/02/28/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Yapı Kredi, A-Tel için devrede... 
</HEADLINE>
<TEXT>

     Turkcell'in önceden ödemeye dayalı ürün sistemini pazarlayan A-Tel Pazarlama ve Servis Hizmetleri A.Ş. A-Tel , şirketin yüzde 50'sinin sahibi olan Yapı Kredi Bankası'nın talebi üzerine, Çukurova Grubu'na başvurarak Turkcell ile ilişkide sürekliliği ve pazar payını koruyucu yeni bir sözleşme yapılmasını istedi. 
     Yapı Kredi'den İMKB'ye gönderilen açıklamada, A-Tel'in yüzde 50 hissesine, Çukurova Grubu ile imzalanan Finansal Yeniden Yapılandırma Anlaşması ile 269 milyon dolar bedelle sahip olunduğu hatırlatıldı. 
     Ayrıca, Tasarruf Mevduatı Sigorta Fonu TMSF ile Medya Grubu arasında imzalanan protokol ile A-Tel'in diğer yüzde 50 hissesinin Medya Grubu'nun borçlarına mahsuben 270 milyon dolar bedelle TMSF tarafından iktisap edildiği ifade edilen açıklamada, şirketin Turkcell'in Muhabbet Hat, Muhabbet Kart adı ile sunulan önceden ödemeye dayalı ürün sistemini pazarladığı belirtildi. 
     Ürünlerin satışı ve pazarlamasında Turkcell'in tekelci bir konuma sahip bulunduğu ve bu ürünlerin ileride kesintisiz, sağlıklı ve öngörülen fiyat ve pazarlama kalıpları ile sağlanmasının şirket için hayati öneme sahip olduğu dile getirilen açıklamada, ürünlerin satış ve pazarlamasının A-Tel ile Turkcell arasında imzalanan 1 Temmuz 1999 tarihli Dağıtıcı Firma Sözleşmesi ve 9 Temmuz 1999 tarihli Servis Sağlayıcı sözleşmesi ile gerçekleştirildiği kaydedildi. 
     Açıklamada, şu görüşlere yer verildi 
     ''A-Tel'in kuruluşundan bugüne kadar ürünlerin satış ve pazarlamasında önemli bir aksama olmamasına rağmen ilgili sözleşmelerin hükümleri incelendiğinde A-Tel'in ileride ürünlerin kesintisiz, sağlıklı ve öngörülen fiyat ve pazarlama kalıpları ile gerçekleştirilmesini sağlayacak hukuki altyapının uzun vadede de sorun çıkarmayacak şekilde yeniden düzenlenmesi, gerek A-Tel'in geleceği açısından, gerekse Bankamızın yatırım değerinin korunması açısından müspet olacağı düşüncesiyle, A-Tel ile Turkcell arasındaki ilişkide sürekliliği ve pazarın büyümesine paralel olarak pazar payını koruyucu yeni bir sözleşme yapılmasının sağlanması için Bankamızca A-Tel Yönetim Kurulu'na öneride bulunulmuştur.'' Açıklamada, bankanın bu önerisi çerçevesinde A-Tel yönetiminin Çukurova Holding'e başvuruda bulunduğu belirtilerek, A-Tel ile Turkcell arasında bu konuda bir gelişme olduğunda gerekli açıklamaların yapılacağı vurgulandı. 
     
     A-TEL, ÇUKUROVA HOLDİNG'E BAŞVURDU 
     A-Tel'den konuya ilişkin Çukurova Holding'e yapılan başvuruda da Yapı Kredi'nin, Turkcell ve KVK ile sözleşmelerin şirket menfaatleri doğrultusunda yenilenmesi konusunda girişimde bulunması için talimat verdiği kaydedildi. 
     Şirket ile Turkcell arasındaki ilişinin sağlıklı ve kalıcı bir hukuksal temele oturtulmasının kaçınılmaz bir zorunluluk olduğu vurgulanarak, şirketin Banka tarafından satın alınması aşamasında bu ilişkinin belirsizliğinin önemli bir sorun olarak ortaya çıktığı ve sorunun kalıcı ve sağlıklı bir biçimde çözülmek yerine, geçici bir çözümle giderilmeye çalışıldığı ifade edildi. 
     Burada en sağlıklı yolun şirket ile Turkcell arasında kapsamlı ve iyi dizayn edilmiş bir uzun vadeli, tercihen Turkcell'in lisans süresi kadar sözleşme yapmak olduğu kaydedilerek, ancak devir işlemi yapılırken, bankanın muhtemelen zaman darlığı nedeniyle ya da sair bir nedenle Çukurova Holding A.Ş. ve Mehmet Emin Karamehmet'den 31 Aralık 2002 tarihli bir taahhütname aldığı bildirildi. 
     Çukurova Grubu'na gönderilen yazıda, taahhütnamede şu ifadelerin yer aldığı belirtildi 
     ''Sözleşmelerin sürekliliğini zedelemeye veya ortadan kaldırmaya yönelik olarak olumlu olumsuz eylem ve davranışlarda bulunmamayı, dolaylı veya dolaysız olarak tasarruflarımızla A-Tel'in ve Yapı ve Kredi Bankası'nın zarara uğramasına neden olmayacağımızı, bu taahhüdümüze aykırı hareket etmemiz ve bunun sonucu olarak ortaya bir zarar çıkması halinde, bu zararı Yapı ve Kredi Bankası'nın yazılı ilk talebinde tazmin ederek müştereken ve müteselsilen ödemeyi gayrikabil rücu olarak kabul, beyan ve taahhüt ederiz.'' 
     
     BENZER TAAHHÜTNAME TMSF'YE DE VERİLDİ 
     Yazıda, diğer yandan benzer bir taahhüdün Çukurova Grubu ile TMSF arasında yapılan 4 Ağustos 2004 tarihli ek sözleşmede Grup tarafından TMSF'ye de verildiğinin görüldüğü belirtilerek, bütün bu hususlar dikkate alındığında, şirketin gelecekteki gelir nakit yaratma gücünün hukuksal açıdan son derece zayıf bir ilişkiye dayandığı kaydedildi. 
     Açıklamada, bu zayıflığın ve bunun yarattığı belirsizliğin ise şirketin gelecekteki gelirlerini ve sonuç olarak da değerini belirsizliğe itmekte olduğu ifade edilerek, bunun şirketin mevcut hissedarları için büyük bir risk yarattığı vurgulandı. 
     Bu nedenle A-Tel ile Turkcell arasında uzun vadeli, tercihen Turkcell'in lisans bitim süresi olan 28 Nisan 2023 vadeli ve lisans süresinin uzaması halinde ilgili tarihe kadar uzayan bir sözleşmenin yapılmasının zorunluluk olarak ortaya çıktığı belirtilerek, yapılacak sözleşmede, şirketin Turkcell'e sağlamış olduğu abonelerin yüklemeleri üzerinden yüzde kaç komisyon alacağının açık olarak ortaya konması, şirketin kart alımlarında da herhangi bir sınırlama olmamasının garanti edilmesine ihtiyaç bulunduğu bildirildi. 
     Bunun yanında Turkcell'in faturasız hat aboneleri içerisinde 2004 sonu itibariyle yüzde 26 olan payın Çukurova'dan Bankaya hisse devrinin gerçekleştiği 2002'deki rakam olan yüzde 29'a çıkarılmasının da düzenlenmesinin, gerekli sözleşmelerde garanti altına alınmasına ihtiyaç bulunduğuna işaret edilerek, bu değişikliklerin yapılmaması halinde tüm ortaklar ve sonuç itibariyle Çukurova Grubu'nun da zarara uğrayacağının unutulmaması istendi. 
     
</TEXT>
</DOC>
