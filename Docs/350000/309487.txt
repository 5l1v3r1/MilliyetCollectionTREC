<DOC>
<DOCNO> 309487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun40.html </URL>
<DATE> 2005/01/26/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Irak'ta kan gövdeyi götürüyor... ABD helikopteri düştü 31 asker öldü 
</HEADLINE>
<TEXT>

     ABD, Irak Savaşı'nın başladığı mart 2003'ten bu yana en fazla kaybını bugün verdi. Bir askeri helikopterin düşmesi sonucu 31, çatışmalarda da 5 ABD askeri öldü. Musul'un güneybatısında ise IKDP bürosuna intihar saldırısı düzenlendi. Olayda 20 kişinin öldüğü ya da yaralandığı tahmin ediliyor. 
     Son kayıplarla Irak'ta ölen ABD askerlerinin sayısı bin 556'ya çıktı. Ölen Iraklıların sayısı ise en az 15 bin. 

Irak'ın batısında sabaha karşı düşen Amerikan helikopterinde bulunan 31 askerin öldüğü bildirildi. 
     ABC ve CNN televizyonları, Ürdün sınırı yakınındaki Errütbe bölgesinde düşen helikopterde bulunan 31 deniz piyadesinin öldüğünü duyururken, bir Amerikalı askeri sözcü, olayda ölen ya da yaralanan olduğunu belirtti, ancak kesin rakam vermedi. 
     Helikopterin güvenlik operasyonu sırasında düştüğü, arama ve kurtarma ekiplerinin olay yerine ulaştığı ve helikopterin düşmesiyle ilgili soruşturma başlatıldığı kaydedildi. 
     Verilen bilgiye göre helikopter TSİ 00.20'de düştü. 
     Bir Pentagon kaynağı da, düşen helikopterin normalde 37 kişi taşıyan, ancak yolcu kapasitesi 55'e kadar çıkarılabilen CH-53 olduğunu söyledi. 
     Düşen helikopterde kaç kişinin olduğu henüz bilinmiyor. 
     Amerikan ordusu, Irak savaşının başladığı Mart 2003'ten bu yana 33 helikopter kaybetti. Bunlardan en az 20'sinin düşman ateşiyle düştüğü bildiriliyor. 
     Musul'da 15 Kasım 2003'te, açılan ateşten kaçmak isterken iki Black Hawk çarpışmış, kazada 17 asker ölmüştü. 
     
     4 AMERİKAN DENİZ PİYADESİ DAHA ÖLDÜ 

     Bu arada, Irak'ın batısında 4 Amerikan deniz piyadesinin görev sırasında öldüğü bildirildi. 
     Amerikan ordusundan yapılan açıklamada, ''askerlerin Anbar'da düşman güçlerine karşı operasyon yaparken öldüğü'' belirtildi, başka ayrıntı verilmedi. 
     Bu arada, Bağdat havalimanı yolunda bomba yüklü araçla düzenlenen ve Amerikan konvoyunu hedef aldığı sanılan saldırıyı, El Kaide ile bağlantılı Ebu Musab Zerkavi'nin grubu üstlendi. 
     İnternet sitesindeki açıklamada, benzeri saldırıların yapılacağı tehdidi yer aldı. 
     Amerikan ordusundan yapılan açıklamada ise Bağdat havaalanı yolunda bomba yüklü iki aracın havaya uçması sonucu 7 Amerikan askerinin yaralandığı belirtildi. 
     Açıklamada, Amerikan askeri konvoyunun geçtiği sırada bir aracın havaya uçması sonucu 4 askerin, aynı yol üzerindeki ikinci aracın havaya uçmasıyla da 3 askerin yaralandığı açıklandı. 
     
     BARZANİ'NİN PARTİ BÜROSUNA SALDIRI 20 ÖLÜ VEYA YARALI VAR 

     Öte yandan, Irak'ın kuzeyindeki Musul kentinin güneybatısında, Irak Kürdistan Demokrasi Partisi'nin bürosuna bomba yüklü araçla saldırı düzenlendi. Saldırıda, ilk belirlemelere göre 20 kişinin öldüğü ya da yaralandığı bildirildi. 
     Parti yetkilisi Mehdu El Harki, Musul'un 5 kilometre kadar güneybatısındaki Sincar kasabasında bulunan büroya düzenlenen saldırının ölen ve yaralananların yanı sıra parti binasında büyük hasara yol açtığını söyledi. 
     Harki, saldırıyla ilgili ayrıntılı bilgi vermedi. 
     

     
</TEXT>
</DOC>
