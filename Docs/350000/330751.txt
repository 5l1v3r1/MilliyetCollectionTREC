<DOC>
<DOCNO> 330751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonsiy01.html </URL>
<DATE> 2005/04/06/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Başbakan Erdoğan yeni atanan kaymakamları kabul etti 
</HEADLINE>
<TEXT>

     Başbakan Recep Tayyip Erdoğan, ''Demokrasiyi en önce, yetkiyi elinde bulunduranlar olarak bizim içimize sindirmemiz gerekiyor'' dedi. 
     Erdoğan, 89. Dönem Kaymakamlık Kursu'ndan mezun olan 41 kaymakamı kabul etti. 
     Başbakanlık Merkez Bina'da gerçekleşen kabulde bir konuşma yapan Erdoğan, yeni kaymakamlara tavsiyelerde bulundu. 
     Kaymakamların, Türkiye'ye ve millete hizmet için yola çıktıklarını kaydeden Erdoğan, yeni mezunların Türkiye'nin yeni ufuklara doğru yol aldığı bir dönemde Türkiye'nin her alanda kalkınmasında çok önemli roller üstleneceğini söyledi. 
     Yeni kaymakamların 41 ilçede devletin güzel yüzü ve şefkatli elleri olarak hizmet edeceğini belirten Başbakan Erdoğan, milletten alınan vekaletin hakkıyla yürütüleceğine inandığını vurguladı. Erdoğan, şöyle konuştu 
     ''Yolunuz, yolumuz uzundur. Her alanda yapacağımız çok iş var. Türkiye'yi kalkındırmak istiyorsak hepinize çok önemli görevler düşüyor. Sizler asla bulunduğunuz ilçelerde hantallığın örneklerini vermeyiniz. Heyecanınız o ilçelere farklı bir heyecan getirmelidir. Oralara farklı bir dinamizm kazandırmalıdır. 
     Türkiye son dönemde demokratik standardını yükseltmek konusunda önemli adımlar atmıştır. Unutmamalıyız, demokrasiyi en önce, yetkiyi elinde bulunduranlar olarak bizim içimize sindirmemiz gerekiyor. Sizlerden gittiğiniz her vatan köşesinde demokrasi fikrini, insanlık onurunu ve hukukun üstünlüğünü en büyük göreviniz saymayı bekliyoruz. 
     Ülkemizde zaman zaman devlet ile vatandaşlar arasında sağlıklı bir iletişim sürdürülemiyor. Bu iletişimi en sağlıklı şekilde kurunuz. Vatandaşların derdinden haberdar olmamız lazım. İşte bu konuda adım atıyoruz. Köye hizmetle ilgili olarak Köye Hizmet Götürme Birlikleri'ni çok daha ileri götürecek bir çalışma için dünkü Bakanlar Kurulu'nda karara vardık.'' Kırsal kesimde Türkiye'nin iki önemli sorunu olduğunu kaydeden Erdoğan, ''Susuz köy bırakmayacağız. Yolu olmayan köy kalmayacak'' dedi. 
     Ham köy yollarının beton ya da asfalt yol yapılacağını belirten Erdoğan, bunun Köye Hizmet Götürme Birlikleri vasıtasıyla gerçekleştirileceğini ifade etti. 
     
     ''DÖRT BİR YANDA AYAĞA KALKAN BİR TÜRKİYE'' 
     Erdoğan, yöneticilerin Türkiye'nin problemlerini kendi problemleri gibi görmesi gerektiğini anlatarak, Türkiye'nin her köşesindeki vatandaşlara ihtiyaç duyduklarının eksiksiz ve zamanında götürülmesi gerektiğini dile getirdi. Başbakan Erdoğan, ''Bölgesel milliyetçiliği bir kenara koyup dört bir yanda ayağa kalkan bir Türkiye'yi dünyaya takdim etmemiz lazım. Yani yurtdışından bir heyet geldiği zaman, bizi özellikle şuraya götürün dediği zaman 'niçin oraya gitmeyi arzu ediyor ' sorusunu kendimize sormamamız lazım'' dedi. 
     İçişleri Bakanı Abdülkadir Aksu da yaptığı konuşmada, 41 yeni kaymakamın çok yoğun süren 3 yıllık bir staj döneminden sonra yapılan sınavda başarılı olduklarını belirterek, kaymakamların Anadolu'nun en ücra köşelerinde millete hizmet aşkıyla görevlerini yerine getireceklerini söyledi. 
     
</TEXT>
</DOC>
