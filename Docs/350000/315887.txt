<DOC>
<DOCNO> 315887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur46.html </URL>
<DATE> 2005/02/16/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Sadıkoğlu rehin tutulduğu günleri anlattı... 
</HEADLINE>
<TEXT>

     Irak'ta kaçırılmasının ardından 2 ay sonra serbest bırakılan armatör Kahraman Sadıkoğlu, ''rehin tutulduğu süre içinde kendisine kötü muamele yapılmadığını ve ölüm korkusu yaşamadığını'' belirterek, ''Bana ve Ahmet kaptana hiçbir şey yapmadılar. Yalnız şoförüm ile tercümanımı biraz hırpaladılar'' dedi. 
     İstanbul'a dün akşam özel uçakla gelişinden bu yana Beykoz'daki evinde istirahat eden Sadıkoğlu, saat 15.30 sıralarında özel araçla evinden ayrıldı ve helikopterle Tuzla'daki tersanesine gitti. 
     Evinden ayrılışı sırasında basın mensuplarının sorularını yanıtlayan Sadıkoğlu, ''Esir bulunduğunuz süre içerisinde ölüm korkusu yaşadınız mı, ölümle tehdit edildiniz mi '' sorusu üzerine, ''Hayır, ilk günden beri hiç ölüm korkusu yaşamadım. Ölümle tehdit etmediler. Dosyanızı inceleyeceğiz, İngilizlerle, Amerikalılarla yapmış olduğunuz mukavelelerin hepsini inceleyeceğiz, ona göre size ne şekilde hareket edeceğimizi bildireceğiz dediler'' şeklinde konuştu. 
     Sadıkoğlu, ''Sizi fidye için mi kaçırmışlardı '' sorusuna ise şu karşılığı verdi 
     ''Bunların 4 alternatifleri var Yakaladıklarını bir hafta sonra öldürüyor, yakaladığını anında başından kesiyor, eğer Irak halkına zarar verecek bir şey yapmamışsan da fidye alıyor. Para verecek durumda bir insan değilsen seni 3 hafta tutuyor, 4'üncü hafta ise serbest bırakıyor.'' 20 milyon dolarlık bir ihaleye girmemesi için kaçırıldığı yolundaki iddiaları yalanlayan Sadıkoğlu, dönemeyeceği korkusunu hiç yaşamadığını, ancak orada 2-3 ay kalacağını kabullendiğini ifade etti. Sadıkoğlu, sözlerini şöyle sürdürdü 
     ''Her gün yarın geri dönme ümidi insanı daha çok hırpalıyor. Kaderde ölmek varsa ölelim. Orada 'reis-general' dedikleri adam geldi ve bana 'sizi inceledikten sonra karar vereceğiz' dedi. Ama ne zaman ki benim mukavelemin 2001 senesinde yapıldığını ve programdaki limanın açılması için orada olduğumuzu anlayınca, 'sizden para isteyeceğiz. Bu para size çok bir zarar vermeyecek ama bize de bir faydası olacak' dediler. 500 bin dolar ödedim.'' 
     
     ''KARARLARI BEN VERMEYE BAŞLAMIŞTIM'' 
     Kahraman Sadıkoğlu, ''para bağlantısının sağlanmasına'' ilişkin bir soru üzerine ise ''kendisini esir tutanların Türkiye ile bağlantı kuramaması üzerine para işinin Ürdün'de halledildiğini'' kaydetti. 
     Sadıkoğlu, ''Parayı işadamı Şehmuz Tatlıcı mı buldu '' sorusu üzerine de, ''Ürdün'deki bir arkadaşının yardımcı olduğunu'' söyledi. 
     Kendisini kaçıranların parayı önce Musul'da teslim almak istediklerini ancak kendisinin buna karşı çıkarak, ''Ben rehinken hiçbir çalışanım cesaret edip Musul'a gelemez. Musul'da yapamayız, Ürdün'de yapalım'' diyerek Ürdün'e yönelindiğini dile getiren Sadıkoğlu, ''Son günlerde kararları ben vermeye başlamıştım. Para Ürdün'deydi. Onlar adamlarını Ürdün'e yolladı, parayı aldılar'' diye konuştu. 
     Rehin tutulduğu süre içinde kendisine kötü muamele yapılmadığını anlatan Sadıkoğlu, ''Bana ve Ahmet kaptana hiçbir şey yapmadılar. Yalnız şoförüm ile tercümanımı biraz hırpaladılar. Onların ellerinde cereyan veren siyah bir aletleri var. Onunla suratlarında bir iki yanık izi var'' dedi. 
     
     ''KAÇIRANLAR SADDAM'IN ASKERLERİ'' 
     Sadıkoğlu, ''kendilerini kaçıranların kim olduğu'' şeklindeki soruya da, ''Bunlar Saddam hükümeti zamanında Saddam'ın askerlerinden olan bir grup. Büyük bir grup. Kendilerine 'mücahit' diyorlar. Esas merkezleri Bağdat. Her yere dağılmış vaziyetteler'' diye karşılık verdi. 
     Kahraman Sadıkoğlu, ''tekrar Irak'a dönüp dönmeyeceğinin'' sorulması üzerine ise ''şu anda öyle bir düşüncesi olmadığını, ancak bir ihale varsa, olursa yine gidebileceğini'' bildirdi. Sadıkoğlu, ''buna eşinin kesinlikle karşı olduğunu'' vurguladı. 
     Sadıkoğlu, önümüzdeki cuma günü basın toplantısı düzenleyeceğini sözlerine ekledi. 
     Bu arada, açıklamalarından sonra gittiği Tuzla Shipyard Tersanesi'nde çalışanları tarafından alkışlarla karşılanan Kahraman Sadıkoğlu için 10 koyun ve 1 dana kurban edildi. Sadıkoğlu, ardından da şirketinin yöneticileriyle basına kapalı toplantı yaptı. 
     
</TEXT>
</DOC>
