<DOC>
<DOCNO> 341402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/siyaset/siy02.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'in mesajında Arınç iması 
</HEADLINE>
<TEXT>


ANKARA Milliyet 


Anayasa Mahkemesi Başkanı Mustafa Bumin'in türbana yönelik açıklamalarının ardından yüksek mahkemeyi kapatma yetkisinin Meclis'te olduğunu belirten TBMM Başkanı Bülent Arınç'a Çankaya Köşkü'nden yanıt geldi. Cumhurbaşkanı Ahmet Necdet Sezer, yönetenlerin yetkilerini kullanırken siyasal baskılardan kaçınmalarını istedi. Sezer, Danıştay'ın 137. kuruluş yıldönümü törenine gönderdiği mesajda, Arınç'ı ima ederek yönetimin keyfiliğe sapmasının önlenmesinin etkili yargısal denetimle mümkün olabileceğini vurguladı. 
Sezer, yönetenlerin ve kurumların yetkilerini kullanırken cumhuriyetin niteliklerine, evrensel hukuk kurallarının ve anayasal ilkelerin çizdiği sınırlara özen göstermesinin ve birbirlerinin görev alanı üzerinde siyasal baskı ya da karışma biçiminde algılanabilecek yaklaşımlardan kaçınmasının zorunlu olduğunu kaydetti. Sezer, Anayasa'da cumhuriyetin değiştirilemez nitelikleri arasında sayılan laik, demokratik, hukuk devleti ilkesinin tüm çağdaş rejimlerin temel niteliği olduğunu belirterek, "Yönetimin keyfiliğe kaçmasının önlenmesi, haksız uygulamaların önüne geçilmesi, yönetilenlerin temel hak ve özgürlüklerinin korunabilmesi ancak etkili bir yargısal denetimle olanaklıdır" dedi. 



</TEXT>
</DOC>
