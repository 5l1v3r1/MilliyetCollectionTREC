<DOC>
<DOCNO> 335402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/spor/spo06.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kovmaktan beter 
</HEADLINE>
<TEXT>


Ankaragücü Yönetimi, görevden aldığı Yılmaz Vural için şüphe uyandırıcı açıklamalar yaptı. Sarı-Lacivertliler, Sakarya maçı öncesinde Vural'ın rakiple buluştuğunu iddia etti 


Ankaragücü Yönetimi, görevine son verilen ve Cemal Aydın hakkında sert açıklamalar yaparak Ankara'dan ayrılan Teknik Direktör Yılmaz Vural hakında ilginç iddialarda bulundu. Dün yazılı açıklama yapan Sarı - Lacivertliler, Vural'ın kulüple ilişiğinin görülen lüzum üzerine kesildiğini belirtti. İşte açıklamanın detayı 
"Kulübümüzde görev yapan Yılmaz Vural'ın ayrılırken hakaret ve rencide içeren açıklamaları Ankaragücü camiasını yaralamıştır. Yılmaz Vural Sakaryalıdır. Sakaryaspor maçından bir iki gün önce kulüpten hiçbir yetkiliye bilgi vermeden Sakaryalı bir grupla yemekli toplantıda görülmesi... Ankaragücü tarihinde benzeri rastlanmayan ve kınadığımız futbolcularımıza saldırı ve kötü söz söyleme eylemini icra etmesi... Beşiktaş maçı oynanırken verdiği çirkin görüntüler... Bu maç sonrasında İstanbul'da kalarak 19 Mayıs stadında rakiplerimizin oynadığı maçı seyretmemesi... Ayrıca asla tasvip edemeyeceğimiz özel yaşantısının kulübümüze menfi yansıması ve diğer nedenler değerlendirmeye alınmış yalnız Ankaragücü'ne değil Türk sporuna bir şey veremeyeceği düşünülerek Vural'ın görevine son verilmiştir." 


</TEXT>
</DOC>
