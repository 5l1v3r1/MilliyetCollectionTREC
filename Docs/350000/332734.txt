<DOC>
<DOCNO> 332734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonyas04.html </URL>
<DATE> 2005/04/12/ </DATE>
<TIME> 02.22 </TIME>
<AUTHOR>  </AUTHOR>
<HEADLINE>
30 dereceden sonra ormana girmek yasak 
</HEADLINE>
<TEXT>

     Metin FERAH DHA 

      BOLU Orman Bölge Müdürü Veli Baraklı, bu yıl yaz aylarının geçtiğimiz yıllara oranla daha sıcak geçmesini beklemeleri nedeniyle yangınla mücadele çalışmalarını Haziran ayından Mayıs ayına çekildiğini söyledi. Baraklı, "2005 yılı, son yılların en sıcak yıllarından biri olacak. Bu nedenle de, sıcaklığın 30 dereceyi geçtiği günlerde, insanların piknik amaçlı da olsa ormanlara girmesine kesinlikle müsaade etmeyeceğiz'' dedi. 
     Bu yıl yaz aylarının sıcak geçmesinin beklenmesi nedeniyle 1 Haziran'da başlayacak olan orman yangınlarıyla mücadele çalışmalarının Mayıs ayına çekildiğini söyleyen Veli Baraklı, yangınla mücadele ekiplerinde bine yakın geçici personelin görev yapacağını söyledi. Baraklı, Mayıs ve Haziran aylarında toplantılar düzenleyerek orman köyleri muhtarları, avcılar, çobanlar, çiftçi ve vatandaşları orman yangınları konusunda bilgilendireceklerini belirtti. 
     Geçtiğimiz yıl meydana gelen 15 yangında 8.6 hektarlık ormanlık alanın zarar gördüğünü söyleyen Veli Baraklı, "2005 yılı, son yılların en sıcak yıllarından biri olacak. Bu nedenle de, sıcaklığın 30 dereceyi geçtiği günlerde, insanların piknik amaçlı da olsa ormanlara girmesine kesinlikle müsaade etmeyeceğiz. Sadece belirlenen alanlarda piknik yapılabilecek'' dedi. 
     Yedigöller Milli Parkı, Abant Tabiat Parkı, Gölcük, Çakmaklar, Sünnet ve Esentepe orman içi dinlenme yerlerinde gün batımından sonra piknik yapmanın yasaklandığını söyleyen Baraklı, "Piknik gün batımına kadar yapılacak. Gün batımından sonra bu gibi yerlerde piknik kesinlikle yapılamayacak'' diye konuştu. 
     
</TEXT>
</DOC>
