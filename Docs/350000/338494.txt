<DOC>
<DOCNO> 338494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sontur16.html </URL>
<DATE> 2005/04/30/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Kartalkaya'ya Nisan karı... 
</HEADLINE>
<TEXT>

     Bolu Kartalkaya Kayak Merkezi'nde gece başlayan kar yağışı sonrasında kar kalınlığı 20 santimetreye ulaştı. 
     Kartalkaya Kayak Merkezi'nde dün gece başlayan kar yağışı aralıksız devam ediyor. Yağış sonrasında kayak merkezinde kar kalınlığı 20 santimetreye ulaştı. 
     Kayak merkezi güzergahındaki yaylaları kaplayan rengarenk çiçekler de yağış sonrasında kar altında kalınca ortaya güzel bir manzara çıktı. 
     Kayak merkezinin bulunduğu köylerde yaşayanlar ise Bolu kent merkezine inerken zor anlar yaşıyor. Köylülerin büyük bir bölümü kent merkezine traktörler yardımıyla iniyor. 
     Aracında zincir olmadan yola çıkan bazı sürücüler ise yoldan geri dönmek zorunda kalıyor. 
     
     KAYAK SEZONU 1 AY ÖNCE KAPANDI 
     Kartalkaya Kayak Merkezi'nde kayak sezonu pistlerde bulunan karlar eridiği için 1 ay önce kapanmıştı. Kayak merkezindeki işletmecilerden bazıları kar yağışı sonrasında günübirlik etkinlikler için otellerini yeniden açtılar. 
     
</TEXT>
</DOC>
