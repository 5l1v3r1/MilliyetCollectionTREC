<DOC>
<DOCNO> 312391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonsiy05.html </URL>
<DATE> 2005/02/04/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Livaneli ipleri kopardı, ekibi şokta 
</HEADLINE>
<TEXT>

     SALİHA ÇOLAK Ankara 

CHP'nin hafta sonu yapılan kurultayından önce "biz de adayız" diyerek adaylık çalışması yaparak İstanbul Milletvekili Kemal Derviş'in desteğiyle kurultaya hazırlanan ancak son gün adaylıktan çekilen İstanbul Milletvekili Zülfü Livaneli, milletvekili arkadaşlarının desteğini kaybetmeye başladı. 
     Livaneli'nin, "CHP bitti, artık vakıf olsun" sözleri karşısında şoke olan milletvekilleri, Livaneli'nin çekilme açıklamasında olduğu gibi vakıf açıklamasını da kendilerine bilgi vermeden yapmasından rahatsız oldu. 
     Milletvekilleri, aralarında yaptıkları değerlendirmelerde, Livaneli'nin kurultayın hemen ardından yaptığı bu çıkışı, "duygusal" diye nitelendirdi. Bu görüşleri paylaşmadıklarını belirten milletvekilleri arasında, partide kalıp değişim için mücadeleye devam görüşü ağırlık kazandı. 
     Livaneli'nin, Derviş'le birlikte yeni parti kurma hazırlığı içinde olduğu, kendisini destekleyen 21 milletvekilinin tümünden aynı desteği alamayacağı vurgulandı. 
     Livaneli ekibinden bir milletvekili, "Biz partide değişim istedik, bu nedenle kendisini destekledik. Yoksa illa genel başkan olsun diye bu harekete girmedik. Bu sözleri çok yakışıksız. Biz CHP'de değişim istemeye devam ederiz. Grubun büyük çoğunluğu arkasından gitmeyecektir" dedi. 
     
     Baykal'a bir koz daha 
     Livaneli'nin son çıkışının, Sarıgül'ün kurultayda sergilediği tablonun ardından genel başkan Deniz Baykal'ın elini biraz daha güçlendirdiği vurgulandı. 
     
</TEXT>
</DOC>
