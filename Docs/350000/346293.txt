<DOC>
<DOCNO> 346293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun11.html </URL>
<DATE> 2005/05/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Le Pen Türklere karşı değilim, ama futbol takımına tenisçi çağrılmaz 
</HEADLINE>
<TEXT>

     SAADET ORUÇ Paris DHA 

      FRANSA’da 29 Mayıs’ta yapılacak Avrupa Birliği Anayasası ile ilgili referandum için geri sayım sürerken, aşırı sağcı Ulusal Cephe’nin lideri Jean Marie Le Pen, Türkiye’ye karşı olmadığını savunarak, "Türkiye’nin AB üyeliğine karşıyım" dedi. 
     Partisinin, Paris Espace Charenton Salonu’nda dün düzenlediği ’AB Anayasası’na hayır’ toplantısından önce DHA’nın sorularını yanıtlayan Le Pen, "Türkiye, Avrupalı değildir. Bir futbol takımı oluşturacaksanız, tenisçileri ve rugby oyuncularını almazsınız, çünkü o zaman bu futbol takımı olmaz" dedi. Zaman zaman tatil için Türkiye’ye gittiğini hatırlatan Le Pen, sözlerini şöyle sürdürürdü 
     "Türkiye’ye karşı değilim, Türklerle dostum, ama Türkiye’nin AB üyeliğine karşıyım. Pek çok Türk arkadaşım var. Şunu da söylemem gerek ki, çok yakından tanıdığım Erbakan ile Erdoğan arasında da bu konuda AB üyeliği aynı tutum yok" dedi. 
     
     ’TÜRKİYE KARŞITLIĞINI KULLANIYORUZ’ 
     Aşırı sağcı lider, kendisinin zaten Fransa’nın AB üyeliğine ve Birlik politikalarına da sıcak bakmadığının hatırlatılması üzerine, Türkiye konusunun referandumda daha fazla kişiyi Hayır’ oyuna ikna etmek için kullanıldığını itiraf etti. 
     Hayır’ için tek nedenin Türkiye karşıtlığı olmadığını da belirten Le Pen, sosyal, ekonomik ve etik açıdan da anayasanın reddedilmesi gerektiğini savundu. Jean Marie Le Pen, ’Evet’ isteyenlerin iktidarı ve büyük medya araçlarını ellerinde bulundurmalarına rağmen, referandumda AB Anayasası’nın reddedilmesini engelleyemeyeceklerini savundu. 
     Paris Charenton Salonu’nda yapılan toplantıya sloganlar eşliğinde giren aşırı sağcı liderin Türkiye karşıtlığı üzerine kurduğu ve Fransız halkını referandumda ’Hayır’ vermeye çağıran konuşmasını partinin önde gelen isimlerinden olan kızı Marine Le Pen de dikkatle dinledi. Le Pen’in, ’Hayır’ kampanyası ile ilgili toplantıları Lyon ve Cannes kentlerinde devam edecek. 
     
</TEXT>
</DOC>
