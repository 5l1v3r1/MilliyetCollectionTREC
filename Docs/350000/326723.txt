<DOC>
<DOCNO> 326723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo33.html </URL>
<DATE> 2005/03/24/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Gençlerbirliği, Deniz için Tahkim Kurulu'nun resmi kararını bekliyor 
</HEADLINE>
<TEXT>

     Gençlerbirliği Kulübü Başkanı İlhan Cavcav, Futbol Federasyonu Tahkim Kurulu'nun, Fenerbahçeli futbolcu Deniz Barış ile ilgili kararını beklediklerini söyledi. 
     İlhan Cavcav, Deniz Barış'ın, eski kulübüne 1 milyon Avro ödemesiyle ilgili kararın resmi olarak kulübe ulaşmasını beklediklerini ve daha sonra hukuki girişimlere başlayacaklarını belirtti. 
     TBMM Araştırma Komisyonu'na bilgi vermeye gelen başkan Cavcav, burada AA muhabirine yaptığı açıklamada, şunları söyledi 
     ''Resmi karar bize ulaştıktan sonra hukukçularımızla gerekli girişimleri başlatacağız. Deniz'den alacağımız bir milyon Avro için, bu futbolcunun Fenerbahçe'den alacaklarına karşılık olarak hukuki yollardan gerekli girişimleri yapacağız. Ya Deniz gelir, bir milyon Avroyu bize öder. Ya da futbolcunun üstüne kayıtlı mallardan gerekli tutarı alma yoluna gideriz.'' Cavcav, kurulun verdiği karardan bu yana Deniz Barış'ın kendisini veya kulübü aramadığını sözlerine ekledi. 
     
</TEXT>
</DOC>
