<DOC>
<DOCNO> 312636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sondun14.html </URL>
<DATE> 2005/02/05/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Alman Der Spiegel Irak'taki gelişmeler hakkında en açık Türkiye konuştu 
</HEADLINE>
<TEXT>

     Almanya'nın önde gelen dergilerinden Der Spiegel, ''Irak'taki gelişmeler hakkında en açık şekilde konuşan ülkenin Türkiye olduğunu'' yazdı. 
     Derginin, Irak'taki gelişmelerle ilgili haberinde, ''Başbakan Recep Tayyip Erdoğan'ın, Kerkük bölgesindeki Kürtlerin buradaki çoğunluk durumunu kendi lehlerine, ancak Türkmenlerin ve Arapların aleyhine değiştirmeye çalıştıklarını söylediği ve bu konuda ABD'nin suskun tavrını eleştirdiği'' belirtildi. 
     ''Erdoğan'ın Irak'taki Kürtlerin kendi devletlerini kurmasını tehlikeli bulduğuna'' işaret edilen haberde, ''böyle bir durumun, gerçekten de Irak'ın bütünlüğünün korunması konusunda tehlike yaratabileceği'' ifade edildi. 
     ''Dışişleri Bakanı ve Başbakan Yardımcısı Abdullah Gül'ün de Kerkük'te yapılan seçimlerin uluslararası hukuka aykırı olduğunu BM Genel Sekreteri Kofi Annan'a ilettiği'' hatırlatılan haberde, ''Gül'ün, Türkiye'nin kuzey Irak'ta toprak peşinde olmadığını belirttiği, Ancak bazen şartlar, insanı istemese de bazı şeyleri yapmaya zorluyor diye konuştuğu'' kaydedildi. 
     ''Türkiye'nin aylardır 20 bin asker ile kuzey Irak'a girme planları bulunduğu şeklinde iddiaların da ortaya atıldığı'' belirtilen haberde, ''ABD'nin ise demokrasiyi teşvik eden bir ülke görüntüsünün bozulmaması için Türkiye'nin isteklerine karşılık veremediği'' savunuldu. 

     
</TEXT>
</DOC>
