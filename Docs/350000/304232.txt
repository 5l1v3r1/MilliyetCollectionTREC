<DOC>
<DOCNO> 304232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/spor/spo03.html </URL>
<DATE> 2005/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Para, para, para 
</HEADLINE>
<TEXT>


Galatasaray'ın bir ay içinde 47 milyon dolarlık ödeme yapması gerektiği öğrenildi. Bu rakamın 40 milyon dolarını dört bankanın, 7 milyon dolarını ise Eylül ayından bu yana para almayan futbolcular bekliyor 

HALİL ÖZER 


Bıçak kemiğe dayandı 
MADDİ sıkıntıları bir türlü aşamayan Galatasaray, borçlar konusundaki en kritik virajı bu ay içinde dönecek. Sarı - Kırmızılı kulübün en geç bir ay içinde 47 milyon dolarlık ödeme yapması gerektiği öğrenildi. Bu paranın 40 milyon dolarlık bölümünü 4 bankaya olan borçların oluşturduğu bildirildi. 7 milyon dolar ise Eylül ayından bu yana para alamayan futbolculara dağıtılacak. 

Tapu para bekliyor 
GALATASARAY'IN ödemesi gereken paralar bununla da bitmiyor. Sarı - Kırmızılı yöneticilerin, Seyrantepe arazi için devlete 50 milyon dolarlık ödeme yapmasının gerektiği öğrenildi. Bu borcun acil olmadığı ancak her geçen gün faiz nedeniyle arttığı açıklandı. Başkan Özhan Canaydın ve ekibi yeni kaynaklar oluşturabilmek için yoğun bir çaba harcıyor. 

Florya istasyonu 

GALATASARAY, ikinci yarı hazırlıklarına, dün yaptığı çift idmanla devam etti. Teknik Direktör Hagi 1.5 saat süren sabah antrenmanında kondisyona ağırlık verirken futbolcularına istasyon çalışması yaptırdı. Ümit Karan son kez antrenmana katılırken, Saidou da takımla birlikte çalıştı. Sarı-Kırmızılılar akşam da, pas ve taktik çalışmanın ardından çift kale maç yaptı. Antrenmana, hafif sakatlığı bulunan Ergün'ün dışında tüm futbolcular katıldı. 

Tesislere sigorta 

FLORYA Metin Oktay Tesisleri, Ankara Sigorta tarafından sigortalandı. Galatasaray'ın en değerli mal varlıklarının başında gelen tesislerin, doğal afetlere karşı sigortalandığı ve taraflar arasında anlaşmanın imzalandığı belirtildi. Sigortaya ödenecek prim miktarıyla ilgili olarak ise herhangi bir açıklama yapılmadı. 

Komisyon kuruluyor 

GALATASARAY Kongre Üyesi ve Futbol Federasyonu İsviçre Temsilcisi Tunç Üner'in Milliyet'te yer alan "Transfer yolsuzlukları" iddiaları, yankı uyandırdı. Galatasaray Yönetim Kurulu, Üner'in açıklamalarıyla ilgili olarak bildiri yayınladı. Bildiride, Tunç Üner'in gündeme getirdiği yolsuzlukların gerçek dışı olduğu, konunun tüm detaylarıyla açıklanması için, camianın saygın isimlerinden oluşacak Tahkikat Komisyonu'nun kurulacağı belirtildi. 
YÖNETİM Kurulu imzasıyla yayınlanan bildiride Tunç Üner'in, kişilik haklarına saldırıda bulunduğu ve Sarı Kırmızılı yöneticileri sahtekarlıkla suçladığı görüşlerine de yer verildi. Söz konusu haberdeki bütün konuların komisyon tarafından detaylı bir şekilde inceleme altına alınacağı vurgulandı. Komisyon Üyeleri tarafından hazırlanacak raporun, kafalarda oluşan soru işaretlerini yanıtlamak için kamuoyu ile paylaşılacağı da bildirildi. 

Saidou'ya neşter 

CİM - BOM'DA Teknik Direktör Hagi ile yönetim arasında gerginliğe neden olan Saidou krizinde zafer Rumen hocanın oldu. Hagi, ilk transferinden bu yana karşı çıktığı Kamerunlu futbolcuyu dün belirlediği 25 kişilik Antalya kamp kadrosuna almadı. Suat Usta'ya da yer vermeyen Sarı - Kırmızılı teknik adam 7 genç oyuncuyu kadroya dahil etti. 
İSTANBUL'DAKİ hazırlıklarını bu sabah yapacağı antrenmanla noktalayacak ve öğleden sonra Efes Cup'a katılmak üzere Antalya'ya uçacak Galatasaray kafilesinde şu futbolcular yer aldı Mondragon, Aykut, Hakan Ünsal, Bülent, Orhan, Tomas, Song, Ayhan, Petre, Conceiçao, Hasan, Volkan, Cihan, Ergün, Sabri, Necati, Hakan Şükür, Arif, Uğur, Mülayim, Arda, Cafercan, Zafer, Sinan, Özgürcan. 

Ortaklık bitti 

KONYASPOR ile sözleşme imzalayan Elvir Baliç, eski takımı Fenerbahçe'yi şampiyonluk yolunda Galatasaray'dan daha şanslı gördüğünü açıkladı. Boşnak futbolcu, yeni takımıyla idmanlara başlarken, "Fenerbahçe şu anda Galatasaray'dan 4 puan önde. Ayrıca daha büyük mali imkanlara sahip. Transfer yapmaları kolay. Bu nedenle şansları daha fazla" yorumunu yaptı. 


</TEXT>
</DOC>
