<DOC>
<DOCNO> 305915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur51.html </URL>
<DATE> 2005/01/12/ </DATE>
<TIME> 19.34 </TIME>
<AUTHOR>  </AUTHOR>
<HEADLINE>
Çanakkale'de her sene deniz 3 cm çekiliyor... 
</HEADLINE>
<TEXT>

     Çanakkale Valisi Süleyman Kamçı, Çanakkale sahillerindeki deniz suyunun çekilmesi olayının her yıl tekrarlanan normal doğa olayı olduğunu, herhangi bir deprem işareti olmadığını söyledi. 
     Kamçı, ''Sarıçay içindeki suların iki metre çekildiği'' iddiasının yanlış aksettirildiğini belirtti. 
     Çanakkale Boğazı'nda önceki gün yapılan ölçümlerde deniz suyunun 30 santim çekildiğinin tespit edildiğini ifade eden Vali Kamçı, şunları kaydetti 
     ''Uzmanlar, her yıl mevsimsel olarak bu doğa olayının gerçekleştiğini özel bir durum olmadığını söylediler. Yani çekilme olayının herhangi bir depremle ilişkisi bulunmuyor. Bu haberler ile vatandaşlarımızın tedirgin olmasına gerek yok. Durumu biz zaten ilgili Bakanlığa da bildirdik. Vatandaşımız rahat olsun.'' Öte yandan, Çanakkale Onsekiz Mart Üniversitesi Öğretim Üyesi Prof. Dr. Osman Demircan, Çanakkale Boğazı'ndaki su çekilmesinin alt ve üst akıntıların zaman zaman değişiklik göstermesinden kaynaklandığını, bunun dışında başka anlamlara gelebilecek yorumların yapılmasının yanlış olduğunu kaydetti. 
     
</TEXT>
</DOC>
