<DOC>
<DOCNO> 327927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonyas04.html </URL>
<DATE> 2005/03/28/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Dünyanın en büyük müzik aleti bir katedralde... 
</HEADLINE>
<TEXT>

     Dünyanın en büyük müzik aletinin San Francisco'daki Grace Katedrali'nde bulunduğu bildirildi. 
     Amerikan CBS televizyonunun haberine göre, Grace Katedrali'nde bulunan ve 20 bini aşkın parçadan oluşan dev org, dünyadaki en büyük müzik aleti durumunda. 
     Ağaç, metal, plastik, inek kemiği ve daha pek çok malzemeden yapılan parçaların bir araya getirilmesi ile inşa edilen ve ''Enstrümanların Kralı'' olarak adlandırılan orgun bazı parçalarının yaklaşık 10 metre uzunluğunda olduğu ve değişik eserlerin çalınabilmesi için büyük miktarda havaya ihtiyaç duyduğu kaydediliyor. 
     Binlerce farklı ses çıkarmak için 8 bin borunun birleştirilmesinden oluşan orgun değişik parçalarının katedralin değişik yerlerinde bulunduğu belirtilirken, bu orgun yapımında, en eski müzik enstrümanlarından biri olan ve geçmişi Milattan Önce üçüncü yüzyıla dayanan borulu orgun model alındığı ifade ediliyor. 
     
</TEXT>
</DOC>
