<DOC>
<DOCNO> 328225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonspo29.html </URL>
<DATE> 2005/03/29/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Fenerbahçe ile Trabzonspor arasında savaş çıktı 
</HEADLINE>
<TEXT>

     Fenerbahçe Kulübü Yönetim Kurulu, Trabzonspor Kulübü Başkanı Atay Aktuğ'un, sarı-lacivertli takımla ilgili açıklamalarını kınadı. 
     Kulübün resmi internet sitesinde yapılan açıklamada, tribündeki şiddet ve olayların önlenmesi için birçok önlemin alındığı bir süreçte, Aktuğ'un sözleri ile futbolun etik anlayışının bağdaşmadığı savunularak, ''Sayın Aktuğ'un bugün gazetelerde yer alan talihsiz ve şaşırtıcı açıklamalarını şiddetle kınıyoruz. Trabzonspor gibi güzide bir kulübün başkanı, takımının şampiyonluk yarışında geriye düşmesinin faturasını başkalarına kesmeye çalışırken, attığı dikkatsiz adımlar nedeniyle bir büyük camiayı hedef alarak kamuoyunda infial yaratmıştır'' denildi. 
     Açıklamada, şu görüşlere yer verildi 
     '' Trabzonspor Anadolu'yu temsil ediyor. Trabzonlu olmak İstanbul'a başkaldırışın sesidir sözleriyle tehlikeli virajlarda dolaşarak kendi yetersizliklerini, kendi açıklarını başka yöntemlerle kapatmaya çalışanlar, her zaman olduğu gibi doğrunun ve gerçeklerin yanında başarısızlığa mahkum olacaktır. 
     Ayrıca, Sayın Aktuğ'un İstanbul'a başkaldırış sözleriyle Türk sporunda da şiddeti ve düzensizliği önleme yasasının 15. maddesine aykırı davrandığı, açıklamalarıyla ayrımcılık yaparak taraftarları tahrik ettiği de açıkça ortadadır. Ligin kritik haftalarına girildiği böyle bir dönemde, Trabzonspor yöneticilerinin her puan kaybı sonrası başkalarını suçlayıcı açıklamalar yapması, farklı konular ima etmesi de manidardır. 
     Fenerbahçe Kulübü olarak herkesi, bildiklerini açıklamaya ve ima ettikleri ya da açıkça dile getirdikleri suçlamaları kamuoyu önünde ispata davet ediyoruz.'' 
     
     ''FENERBAHÇE KAOS ORTAMINA GİRMEYECEKTİR'' 

     Açıklamada, Fenerbahçe Kulübü Başkanı Aziz Yıldırım'ın, hangi anlamı taşıyarak söylediğini defalarca açıkladığı mali genel kuruldaki sözlerini farklı yöne çekmek isteyenlerin, kendi başarısızlıklarını kamufle etme, gündemi değiştirme ve Fenerbahçe'nin yolunu kesme hedefi güttükleri ileri sürüldü. 
     Fenerbahçe'nin geçen yıl iki maçta, bu yıl da ilk maçta Trabzonspor'u yendiği hatırlatılan açıklamada, şöyle devam edildi 
     ''Kendi açıklamaları içinde bile Ekonomik yönden güçlü olmamız gerek şeklinde sözleri yer alan Aktuğ'un böyle bir hedefi varken, Fenerbahçe gibi Türk sporunun her dalında yıllarca şerefiyle saha mücadelesi vermiş bir kulübe dil uzatması, olsa olsa kendi sportif ahlak anlayışının eksikliğinden kaynaklanan bir zafiyettir. Fenerbahçe hiçbir zaman futbolun kirli ve pis yanında olmadı. Saha dışı oyunlara hiçbir zaman başvurmadı. Aksine bu tür oyunlara engel olmaya çalıştı. Fenerbahçe kirliliğe alet olmadı, alet etmeye çalışanlara fırsat vermedi ve asla da vermeyecek. 
     Fenerbahçe Kulübü, maksadını aşan sözlerle camiamızı suçlamak ve karalamak isteyen kifayetsiz muhterislerin oyunlarına hiçbir zaman ayak uydurmayacak ve çekilmek istenen kaos ortamına girmeyecektir. 
     Hukuki haklarımız saklı kalmak kaydı ile kamuoyunun bilgisine sunarız.'' 
     
</TEXT>
</DOC>
