<DOC>
<DOCNO> 303004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun48.html </URL>
<DATE> 2005/01/03/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Silahlı grup 10 polisi rehin aldı, eylem sürüyor 
</HEADLINE>
<TEXT>

     Peru'da devlet başkanı Alejandro Toledo'nun istifa etmesi talebiyle bir karakolu basarak, 5 polisi öldüren ve 10'unu rehin alan silahlı grup, eylemlerini sürdürüyor. 
     Peru'nun güneyindeki Andahuaylas kasabasındaki karakolda 10 polisi rehin tutan grubun lideri, daha önce açıkladıkları gibi teslim olmaktan vazgeçtiklerini söyledi. 
     Eski bir asker olan Antauro Humala, telefonla konuştuğu Reuters muhabirine, ''Durum değişti. Öğle saatlerinde silahlarımızı bırakmadık, çünkü hükümet sözünde durmadı'' dedi. 
     Hükümetin, askeri birliklerin harekete geçirilmemesi sözünü tutulmadığını söyleyen Humala, askerlerin, sayıları 200'e ulaşan yandaşlarının yaklaşık 200 metre yakınlarına kadar geldiğini, yetkililere ''güvenmediklerini'' kaydetti. 
     Humala dün, güvenliklerinin garanti altına alınması durumunda, bugün silahlarını bırakacaklarını söylemişti. 
     Humala, daha önce yaptığı açıklamada, 800 polis ve 600 kadar askerin kendisine destek verdiğini ve saldırıya hazırlandıklarını söylemişti. Humala'nın adı, 2000 yılında eski Devlet Başkanı Alberto Fujimori'ye yönelik başarısız bir ayaklanma hareketi başlatan kardeşi Ollanta'ya katılmasından sonra duyulmaya başladı. 
     Toledo'yu ''rüşveti genelleştirmekle'' suçlayan Humala, binlerce bölge sakininin de kendisine destek verdiğini ileri sürüyor. 
     Hükümet, başkent Lima'nın 900 kilometre güneydoğusundaki kasabada olağanüstü hal ilan etmiş, Başbakan Carlos Ferrero, hükümetin isyancılarla ''dikkatli, ancak sabırlı'' şekilde anlaşmaya varacağı konusunda söz vermişti. 
     
</TEXT>
</DOC>
