<DOC>
<DOCNO> 328959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy10.html </URL>
<DATE> 2005/03/31/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
'Duble yol'daki gecikmeye meteorolojik savunma... 
</HEADLINE>
<TEXT>

     Bayındırlık ve İskan Bakanı Zeki Ergezen, duble yol yapımında önemli ilerleme kaydettiklerini ifade ederken, bazı güzergahlarda yaşanan gecikmeleri, olumsuz hava koşullarına bağladı. 
     Ergezen, hükümetin "5 yılda 15 bin kilometre duble yol" hedefiyle başlattığı proje kapsamında iki yılda toplam 4 bin 600 kilometre duble yolu hizmete açtıklarını, ancak yapılan 
     işlerin çalışma mevsimi sonuna gelmesi ve olumsuz hava koşulları yüzünden bazı yol güzergahlarında "şansızlıklarla" karşılaştıklarını bildirdi. Bakan Ergezen, CHP Antalya Milletvekili Feridun Baloğlu'nun soru önergesine yanıtında, yapımı süren duble yollara ilişkin bilgi verdi. Ergezen, 2003 yılında 440 trilyon 545 milyar lira harcamayla 1600 kilometre, 2004 yılında ise 1 katrilyon 44 trilyon 313 milyar lira harcanarak 2000 kilometre sathi kaplamalı, 1000 kilometrede alt temel ve temel seviyesinde olmak üzere toplam 4 bin 600 kilometre duble yol yapılarak hizmete sunulduğunu bildirdi. Bakan Ergezen, yapılan işlerin çalışma mevsimi sonuna gelmesi ve olumsuz hava koşulları nedeniyle bazı yol güzergahlarında şansızlıklarla karşılaştıklarına işaret ederken, bundan sonra her türlü fiziki, coğrafi ve meteorolojik verilerle diğer teknik koşulların yeterliliğine gereken duyarlılığı göstereceklerini kaydetti. Ergezen, bu nedenlerle bazı yollarda olumsuz hava koşullarının yol açtığı bazı münferit olaylar meydana geldiğini, ancak herhangi bir güvensizlik veya maddi kaybın söz konusu olmadığını ifade etti. 

ANKA 
     
</TEXT>
</DOC>
