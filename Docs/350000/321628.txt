<DOC>
<DOCNO> 321628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonyas05.html </URL>
<DATE> 2005/03/07/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kabalacı Madonna iki yüzlü 
</HEADLINE>
<TEXT>

     İngiliz pop yıldızı Boy George, ''Kabala öğretisine inanan'' ve bu Yahudi inancını tanıtmak için yakında Türkiye'ye gelecek Madonna'yı yerden yere vurdu. 
     Gay şarkıcı Boy George, eşcinselliği bir hastalık olarak tanımlayan Kabala inancının müridi Madonna'nın iki yüzlü olduğunu söyledi. 
     Bir zamanlar lezbiyenlerle flört eden Madonna'nın 2003 MTV video müzik ödülleri töreninde Britney Spears ve Christina Aguilera ile meşhur tartışmalı öpücüklerini anımsatan Boy George, ünlü şarkıcının şimdi eşcinselliği bir hastalık olarak algılayan bir dini desteklediğini belirtti. 
     Culture Club topluluğunun eski şarkıcısı Boy George, ''Madonna öyle iki yüzlü ki. Eşcinsellikten yararlanan ve kendi avantajı için kullanan bir kadın'' diye konuştu. 
     Madonna'nın Türkiye'de bir süre önce piyasaya çıkan ve dünyada 20 milyonun üzerinde satan Yahuda Berg'in yazdığı ''Kabala'nın Gücü'' adlı kitabın tanıtımı için 13 Mart'ta İstanbul'da düzenlenecek bir seminere yazar Berg'le birlikte katılacağı açıklanmıştı. 
     
     KABALA NEDİR 
     İbranice kökenli bir kelime olan Kabala, gelenek anlamına geliyor. 
     Kabala, sır bilimi ve Yahudilerin Tevrat'ın gizli manalarını araştırma ve yorumlama akımı olarak kabul ediliyor. 
     
</TEXT>
</DOC>
