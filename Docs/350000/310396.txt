<DOC>
<DOCNO> 310396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/dunya/axdun02.html </URL>
<DATE> 2005/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Condoleezza Rice'ın siftahı Ankara'dan 
</HEADLINE>
<TEXT>


ABD Dışişleri Bakanı, Ankara'yı da dahil ettiği ilk dış gezisinde 'taze bir başlangıç' yapmayı amaçlıyor 

YASEMİN ÇONGAR Washington 


ABD Dışişleri Bakanı Condoleezza Rice, "Şimdi diplomasi zamanı" diyerek başladığı görevindeki ilk gününde, 10 ülkeyi kapsayan bir haftalık bir gezi programı açıkladı. 
Başkan George W. Bush'un 2 Şubat'ta Kongre önünde yapacağı ve 2005'teki hedeflerini aktaracağı konuşmanın ertesi günü yola çıkarak, Türkiye dahil bir dizi Avrupa ve Ortadoğu ülkesini ziyaret edecek olan Rice'ın amacı, yeni görevinde "taze bir başlangıç" yapmak. 
ABD diplomatları, Rice'ın "Irak seçimlerinin ardından durum değerlendirmesi ve Başkan Bush'un Avrupa gezisine zemin hazırlanması dışında, müttefik ve dost ülkelerdeki muhataplarını dinleyerek sağlam bir diyalog başlatmak" istediğini belirtiyorlar. Rice'ın İngiltere, Almanya, Polonya, İsrail, Filistin Batı Şeria , İtalya, Fransa, Belçika ve Lüksemburg'un yanı sıra Türkiye'ye de gelecek olması ise, "Türkiye'nin AB yolunda ilerlemesinin ve Ortadoğu'da demokratikleşme adımları açısından taşıdığı örnek rolün önemini vurgulama" niyetine bağlanıyor. Rice'ın, Dışişleri Bakanı Abdullah Gül'ün yanı sıra Başbakan Recep Tayyip Erdoğan'la da bir araya gelmesi hedefleniyor. 


</TEXT>
</DOC>
