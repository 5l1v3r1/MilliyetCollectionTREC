<DOC>
<DOCNO> 348603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy12.html </URL>
<DATE> 2005/06/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Atacanlı Fransa ve Hollanda'daki sonuçlar sürpriz değil 
</HEADLINE>
<TEXT>

     Cumhurbaşkanlığı Dışişleri Başdanışmanı ve Özel Kalem Müdürü Sermet Atacanlı, Fransa ve Hollanda'daki AB Anayasası konusundaki referandum sonuçlarının sürpriz olmadığını, Avrupa bütünleşmesi yolunda ''bu tür yol kazalarının'' olageldiğini belirterek, Türkiye'nin Avrupa ile bütünleşmesinde geriye dönüşün ve sapmanın söz konusu olmadığını söyledi. 
     Atacanlı, Çankaya Köşkü'nde düzenlediği basını bilgilendirme toplantısında, AB Anayasası konusunda Fransa ve Hollanda'da yapılan referandumun sonuçlarına değindi. Bu sonuçların ne Türkiye için, ne AB için beklenmedik ve sürpriz olmadığını kaydeden Atacanlı, ''Bunlar arzu edilen sonuçlar değildi. Avrupa bütünleşmesi yolunda bu tür yol kazaları olagelmiştir. Bu tür geçici sıkıntılar da aşılmıştır. Bunun da farklı olmayacağını ümit etmekteyiz. Türkiye'nin AB ile bütünleşmesinde geriye dönüş ve sapma yoktur'' dedi. 
     Atacanlı, Cumhurbaşkanı Ahmet Necdet Sezer'in, yeni TCK'da değişiklik yapan yasa ile ilgili incelemesinin son aşamaya geldiğini bildirerek, bugün öğleden sonra konuya ilişkin bir açıklamanın yapılabileceğini söyledi. 
     Atacanlı, Türkiye’nin AB ile bütünleşmesindeki ilerlemesini sürdüreceğini, bundan geriye dönüşün ve sapmanın olmadığını belirterek, "AB ve AB’yi oluşturan ülkelerin de bize daha önceki ahdi taahhütleri paralelinde bu süreci sıkıntıya sokacak, haksız, önyargılı tutumlar almamalarını beklemek hakkımızdır" dedi. 
     Atacanlı, Çankaya Köşkü’nde düzenlediği basını bilgilendirme toplantısında, Cumhurbaşkanı Ahmet Necdet Sezer’in son dönemde gerçekleştirdiği dış geziler ve ağırladığı Cumhurbaşkanları’nın ziyaretleri ile ilgili bilgiler verdi. 
     Cumhurbaşkanlığı içindeki "Müze Köşk"ün restorasyonu çalışmalarına değinen Atacanlı, bu özel mekanın yaşatılması için "kılı kırk yararak" çalışmalar yapıldığını söyledi. Atacanlı, yürütülen hazırlık çalışmalarının tamamlandığını ve Köşk’ün onarımına başladığını belirterek, bu çalışmaların önümüzdeki yılın sonunda tamamlanmasının öngörüldüğünü bildirdi. 
     AB Anayasası konusunda Fransa ve Hollanda’da yapılan referandumların sonuçları konusunda da değerlendirmeler yapan Atacanlı, her iki referandumda da olumsuz oyların olumlu oylardan fazla çıkmasının ne Türkiye, ne AB, ne de bu ülkelerin kendileri bakımından beklenmedik sonuçlar olmadığını vurguladı. 
     Atacanlı, şöyle devam etti 
     "Gerçi arzu edilmeyen bir sonuç olduğu söylenebilir, ama çok büyük bir sürpriz olmadı. Avrupa bütünleşmesi yolunda tarihe baktığımızda bu tür yol kazaları olagelmiştir. Zaman içinde bu geçici sıkıntılar aşılmış ve Avrupa, bütünleşmesi yolundaki ilerlemesini sürdürmüştür. Bunun da bundan farklı olmayacağını ümit etmekteyiz. 
     Bunun Türkiye ve Türkiye’nin AB üyelik perspektifi üzerinde bazı olumsuz yansımaları olabileceği yönünde endişeler dile getirilmiştir. 
     Bu endişelerin aslında çok da gerçeği yansıtmadığını, gerek bizim bakımımızdan, gerekse AB bakımından, gerekse referandum yapılan ülkeler bakımından dile getirilmiştir. Hiç kuşkusuz bu sonuçların bizim bakımımızdan verdiği bazı işaretler, bazı mesajlar olduğu kuşkusuzdur. Bunlar da gerekli şekilde değerlendirilecektir. Ama Türkiye 3 Ekim öncesi ve sonrası süreçte AB ile bütünleşmesindeki ilerlemesini sürdürecektir. Bundan geriye dönüş ve sapma yoktur. AB ve AB’yi oluşturan ülkelerin de bize daha önceki ahdi taahhütleri paralelinde bu süreci sıkıntıya sokacak, haksız, önyargılı tutumlar almamalarını beklemek hakkımızdır." 
     
     SORULAR 

     Soruları da yanıtlayan Atacanlı, bir soru üzerine, Sezer’in Yeni Türk Ceza Kanunu’nda değişiklik yapan yasa ile ilgili incelemesinin son aşamaya geldiğini ve bugün öğleden sonra bir açıklama yapılabileceğini söyledi. 
     "MİT’in telefon dinlemesi çerçevesinde Cumhurbaşkanlığı’nın telefonlarını da dinlemesini nasıl değerlendiriyorsunuz " sorusuna karşılık da Atacanlı, "Bunun gerçek olup olmadığını bilemiyorum. 
     Tabii ki Türkiye bir hukuk devletidir. Her şeyin hukuk devleti parametreleri çerçevesinde yapılması gerekir" dedi. 
     
     TALAT 

     Bir başka soru üzerine Atacanlı, KKTC Cumhurbaşkanı Mehmet Ali Talat’ın bu sıfatıyla önümüzdeki dönemde Türkiye’yi ziyaret edeceğini söyledi. Atacanlı, "Sayın Cumhurbaşkanımız ile de görüşecektir. Şu anda kararlaştırılmış bir tarih yok, ama bunun çok uzak olacağını sanmıyorum" dedi. 
     Kıbrıs’taki son gelişmelere ilişkin bir soru üzerine ise Atacanlı, şu anda bir durgunluk döneminin yaşandığına işaret etti. 
     Annan Planı’nın Rum Kesimi tarafından reddedilmesi nedeniyle bir ilerleme olmadığını anımsatan Atacanlı, Rum Kesimi’nin Türkiye’nin uyarılarına rağmen AB’ye tam üye olmasının da bu durgunluğa "adeta perçinleştirici bir etki yaptığını" söyledi. 
     Atacanlı, şöyle devam etti 
     "Kıbrıs Rum tarafı tam üyelik statüsünü de elde ettikten sonra, bizim açıkça anlatmaya çalıştığımız gibi, Kıbrıs konusundaki uzlaşmaz tavrını daha uzlaşmaz bir hale getirdi. Çünkü artık onlar için çözümü teşvik edici hiçbir unsur kalmamış oldu. Bu durumdan nasıl çıkılabilir Kuşkusuz bu konuda atılabilecek olan adımların değerlendirilmesi gerekir. Bunlar zaman zaman istişare bazında ilgili ülkelerle Dışişleri Bakanlığımızca yapılmaktadır. Burada vurgulanması gereken nokta şudur Bundan sonraki bütün çalışmalarda KKTC’nin birtakım özveriler pahasına Annan Planı’nı kabul ettiği, diğer tarafın da bunu reddettiği olgusunun göz ardı edilmemesidir. Yani bundan sonra çözüm yolunda yeni adımlar atılması hiç kuşkusuz KKTC ve Türkiye’den daha fazla taviz, fedakarlık istenmesi şeklinde olmamalıdır." "Sezer, neden Talat ile görüşmedi " sorusuna karşılık da Atacanlı, "Konuyu böyle takdim etmek doğru değil. Çünkü, böyle bir görüşme zaten öngörülmedi, planlanmadı. Bir çalışma ziyareti çerçevesinde Sayın Başbakanımızın ABD ziyareti öncesinde Sayın Talat ile istişare arzusu ve ihtiyacından ortaya çıktı" dedi. 
     Sermet Atacanlı, bir başka soruyu yanıtlarken de Cumhurbaşkanı Sezer’in, Başbakan Recep Tayyip Erdoğan ile ABD Başkanı Bush’a bir mesaj göndermesinin söz konusu olmadığını söyledi. Atacanlı, "Ama biliyorsunuz Sayın Başbakan, haftalık görüşme çerçevesinde dün buradaydı. Sanıyorum Cumhurbaşkanımız da kendisine bu konudaki görüşlerini ifade etme imkanını buldu" diye konuştu. 
     
</TEXT>
</DOC>
