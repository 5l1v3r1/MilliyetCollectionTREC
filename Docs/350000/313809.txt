<DOC>
<DOCNO> 313809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko32.html </URL>
<DATE> 2005/02/09/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
At yarışlarında müşterek bahislerin çeşitleri artacak... 
</HEADLINE>
<TEXT>

     At Yarışları Müşterek Bahisler Tüzüğü yenilenerek, bahislerin çeşitleri artırıldı, sanal ortamda da müşterek bahis oynanmasına olanak sağlandı. 
     Müşterek bahisçilere, 4'lü ve 5'li ganyan, 7'li plase ve plase 2'li ile daha fazla kazanma olanağı getirilirken, sanal ortamda müşterek bahsin legal hale getirilmesi ile off shore siteler üzerinden, kredi kartı ile oynanan, milyonlarca doları bulduğu tahmin edilen bahisler ve bundan kaynaklanan vergi kayıpları önlenecek. 
     Tarım ve Köyişleri Bakanlığı tarafından yenilenen At Yarışları Müşterek Bahisler Tüzüğü, Bakanlar Kurulu Kararı olarak Resmi Gazete'nin bugünkü sayısında yayımlanarak yürürlüğe girdi. Danıştay'ın da uygun görüşü alınan tüzük ile 1955'te çıkarılan müşterek bahisler tüzüğünün dili günümüz Türkçesine uygun hale getirildi, bahis kuralları daha anlaşılır şekilde yazıldı. 
     Tüzük ile yurtdışında yaygın olarak oynanan 4'lü ve 5'li ganyan ile 7'li plase ve plase 2'li bahislerinin Türkiye'de de oynanması sağlandı. Türkiye Jokey Kulübü TJK yetkilileri, 4'lü ve 5'li ganyan oyunlarına 12 Şubat cumartesi gününden itibaren başlayacaklarını, 7'li plase ve plase 2'li oyunlarına ise daha sonraki aşamada başlayacaklarını bildirdi. 
     Sanal ortamda at yarışı bahisleri konusunda bayilik verilmesi konusunda da başvuruların alınmasına devam ediliyor. Müşterek bahisçiler, ileri aşamalarda açılacak sanal ortam bayileri ile imzalayacakları abonelik sözleşmeleri çerçevesinde, vadesiz banka mevduat hesaplarına bağlı olarak, telefon, cep telefonu, internet, interaktif dijital televizyon, çağrı merkezi ve benzeri yollarla müşterek bahis oynayabilecek. Abonelik sözleşmelerinde vatandaşlık kimlik numarası ve banka hesap numarası isteneceği için 18 yaşından küçüklerin müşterek bahis oynaması da önlenecek. Bu yöntemle, yurtdışı off shore kaynaklı internet siteleri üzerinden kredi kartı ile oynanan müşterek bahisler önlenirken, müşterek bahisçilere kazandıkları parayı alma garantisi de sağlanmış olacak. 
     
     SANAL BAYİLİKLER VERİLECEK 
     Yarış müessesesi, yarış otoritesi olan Tarım ve Köyişleri Bakanlığı'nın onayını almak kaydıyla sanal ortamda müşterek bahis oynatabilecek. 
     Tüzüğe göre, yarış müessesesi tarafından belirlenecek müşterek bahis oyunlarının, hipodrom ve bayiler dışında, cep telefonu, interaktif dijital televizyon, internet, çağrı merkezi ve benzeri altyapı platformların oluşturduğu sanal ortam üzerinden oynanmasını sağlamak üzere ''sanal bayilik'' ruhsatı verilebilecek. 
     Sanal ortam üzerinden müşterek bahis oynayanların işaretledikleri görüntü alanları, ''elektronik kupon'' olarak kabul edilecek. Sanal ortamda işaretlenmiş elektronik kupon karşılığında, bilgi işlem merkezi tarafından iştirakçisine, onay bilgisini içeren ve kupon üzerinde yer alan bilgileri bilgisayar ortamında saklayan ''elektronik bilet'' gönderilecek. 
     Müşterek bahis satışlarında, kredi kartıyla veya taksitli ödeme yapılmayacak. 
     Kazançlı müşterek bahis sahibine, kazançlı kombine üzerine oynadığı her bir Yeni Türk Lirası'na karşılık ödenecek kazananlar hissesi, 1 lira 5 kuruştan az olamayacak. 
     Kazananlar hissesinin dağıtımında, 5 kuruştan aşağı olan kesirler dikkate alınmayacak. Bu kesirler toplamının yüzde 50'si koruyucu başkanlığını yapmakta olduğu kamu yararına çalışan hayır derneklerine dağıtılmak üzere kamu haznedarlığı sistemine dahil bir kamu bankasında açılacak Cumhurbaşkanlığı hesabına, yüzde 50'si Türkiye Kızılay Derneği'ne makbuz karşılığı yatırılacak. 
     
     MÜŞTEREK BAHİS ÇEŞİTLERİ, ''n'Lİ PLASE ' 
     Bir koşunun birincisini tahmin ederek o at üzerine oynanan bahisleri kapsayan, halen 3'lü ve 6'lısı oynanan ''ganyan'' türü bahislere, 4'lü ve 5'li ganyanlar eklendi. 
     ''Plase'' türü bahis ile 5 veya 6 atla yapılan koşularda, bir atın birinci veya ikinci, 7 ve daha fazla atla yapılan koşularda bir atın birinci veya ikinci yahut üçüncü geleceği üzerine bahis oynanacak. Plase İkili'de ise günlük resmi programda üzerine plase ikili konulduğu ilan edilen bir koşuda, ilk 3 dereceye girecek 2 at tahmin edilerek bahis oynanabilecek. 
     Tüzükte, bahis türleri, ''ganyan, plase, plase ikili, ikili bahis, sıralı ikili bahis, sıralı üçlü bahis, tabela bahis dörtlü bahis , beşli bahis, çifte bahis ikili ganyan , üçlü ganyan, dörtlü ganyan, beşli ganyan, altılı ganyan, yedili ganyan, ''n''li plase'' olarak sayıldı. 
     ''n''li plase, ''n-herhangi bir sayıda koşunun birinci veya ikincilerini tahmin ederek o atlar üzerine oynanan bahsi'' ifade ediyor. 
     Müşterek bahislerden hangilerinin oynatılacağı, Tarım ve Köyişleri Bakanlığı'nın onayı alınarak, yarış müessesesi olan TJK tarafından belirlenecek. 
     Müşterek bahis kazançlarının hesabına ilişkin esasların da düzenlendiği tüzük uyarınca, kazanan at gruplarına hiç kimse oynamamış ise iştirak bedelleri iade edilecek. 
     TJK yetkilileri, halen Türkiye genelinde 2 bin müşterek bahis bayisi bulunduğunu, günde 1 milyon adet bilet satıldığını belirtirken, 250-300 bahis müdaviminin bulunduğunun tahmin edildiğini, satılan biletlerin yüzde 68'inin değerinin 5 milyon liranın altında olduğuna, ''küçük'' bahisçiler tarafından oynandığına işaret ettiler. 
     
</TEXT>
</DOC>
