<DOC>
<DOCNO> 338441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonsiy14.html </URL>
<DATE> 2005/04/30/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Şener Diaspora'nın güçlü olduğu yerlerde karar aldırarak netice alınmaz 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, lobi faaliyetleriyle Ermeni soykırımı iddialarının bazı ülkelerin gündemine getirilmesine tepki göstererek, ''Özellikle Ermeni diasporasının güçlü olduğu yerlerde, ülkelerde bir takım kararlar aldırmaya çalışarak neticeye ulaşamazsınız'' dedi. 
     Burdur Valiliği'ni ziyaret eden Bakan Şener, Vali Can Direkçi'den ilin sorunlarına ilişkin bilgi aldı. 
     Daha sonra gazetecilerin sorularını yanıtlayan Bakan Şener, Ermeni soykırımı iddialarıyla ilgili Almanya'nın Parlamento kararı çıkarma girişimi ve Fransa'nın hapis cezası girişimleriyle ilgili bir soruyu şöyle yanıtladı 
     ''Lobi faaliyetiyle netice almaya çalışmanın hiçbir kimse ve ülkeye faydası olmaz. Şu ana kadar Ermeni lobilerinin yürütmüş olduğu faaliyetler, yanlış bir temele oturmaktadır. Sayın Başbakanımız da açıklamıştır. Yani böyle bir lobi faaliyetiyle, bir şey vardı yoktu diye, özellikle Ermeni diasporasının güçlü olduğu yerlerde, ülkelerde, bir takım kararlar aldırmaya çalışarak neticeye ulaşamazsınız. Objektif, tarafsız koyalım konuyu masaya, incelensin. Konu, sadece Türkiye ile bağlantılı değil... Osmanlı arşivleriyle de değerlendirilmeli. 
     Biz arşivlerimizi açtık ama hala Ermeniler kendi arşivlerini açabilmiş değil. Dünyaya, gelin, inceleyin diyemiyorlar. Dünyada konunun açıklığa kavuşturulmasını sağlayacak ne kadar arşiv varsa, aynen bizim açtığımız gibi herkes açsın. Kurulsun komiteler, araştırmacılar araştırmalarını yapsın. Ne varsa birlikte görelim. Bazı parlamentoların almış olduğu kararları da doğrudan doğruya o ülkelerin lobi faaliyetlerinin sonucu olarak görüyoruz.'' -KALKINMA AJANSLARININ KURULUŞU- Kalkınma ajanslarının kuruluşuna ilişkin bilgiler de veren Bakan Şener, bir gazetecinin, ''bu yapılanmanın, teşvik kapsamında olduğu gibi iller arasında dengesizlik yaratıp yaratmayacağına ilişkin'' sorusuna karşılık şunları söyledi 
     ''Teşvik sistemiyle ilgili, bir il diğerinden daha avantajlı demek doğru değil. Daha önce 36 ille ilgili bin 500 doların altındaki illere yönelik olarak verilmiş olan teşvikler, bir seneyi aşkın süredir uygulanıyor. Yeni bir düzenleme ise milletvekilleri tarafından olgunlaştırılmaya çalışılıyor. Hangi düzene, hangi kapsama gireceği, burada not ettirilecek bir durum değildir. O düzeye gelmiş değil. Ancak şu ana kadar uygulama boyutunu düşünecek olursanız, illerin biri lehine, biri aleyhine durum oluştuğunu yansıtacak bir durum ortaya çıkması mümkün değil. Eğer iyi desteklenir, potansiyelleri iyi ortaya çıkarılırsa, o ilde zaten, bir iş geleneği, sanayi cazibesi meydana gelir. 
     Nitekim teşvike rağmen bazı iller yatırım potansiyelini sağlayamadı. Bazı iller ise teşviki olmamasına rağmen yatırım potansiyeli sağlamaktadır. Burada önemli olan ilin, kendi potansiyelini ortaya çıkarması ve geliştirmesidir.'' Daha sonra, Süleyman Demirel Üniversitesi Eğitim Fakültesi bahçesinde yapımına başlanan oditoryumun temelini atan Bakan Şener, bin 968 metrekare kullanım alanı ve 700 kişilik kapasiteye sahip kültür merkezinin, Burdur'un kültürüne zenginlik katacağını söyledi. 
     Temel atma töreninin ardından Belediye Başkanı Sabahattin Akkaya'yı ziyaret eden Bakan Şener, Akkaya'dan şehrin içme suyu sorunu hakkında bilgi aldı. 
     
</TEXT>
</DOC>
