<DOC>
<DOCNO> 340207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonspo04.html </URL>
<DATE> 2005/05/06/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Hakan Yakın ayrılmak için gün sayıyor... 
</HEADLINE>
<TEXT>

     Sezon sonu Galatasaray’dan ayrılmayı kafasına koyan Hakan Yakın, artık günleri saymaya başladı. 
     
     Ne umdu ne buldu 
     Devre arasında, Alman Ligi Bundesliga ekiplerinden Stuttgart’tan kiralanan ancak Türkiye macerası tatsız tuzsuz geçen Hakan Yakın, dört gözle ligin bitmesini bekliyor. Teknik direktör Hagi’nin, transfer edildiği günden bu yana çeşitli gerekçelerle şans tanımadığı orta saha oyuncusunun moralinin bir hayli bozuk olduğu ve artık takım arkadaşlarıyla dahi konuşmadığı öğrenildi. Hakan’ın, gerekli ilgiyi görememekten şikayetçi olduğu bildirildi. 
     
     Şans yüzüne gülmedi 
     İkinci yarı boyunca sadece Gaziantepspor ve Samsunspor maçlarında oyuna sonradan giren ve toplam 22 dakika sahada kalabilen Yakın’ın, menacerine de talimat vererek kendisine yeni bir kulüp bulmasını istediği kaydedildi. Malatyaspor maçı öncesindeki beş sınavda 18 kişilik maç kadrosuna dahi giremeyen Hakan, geçen hafta son antrenmanda yaşadığı sakatlık nedeniyle Malatya kafilesinden çıkartılmak zorunda kalmıştı. 
     
</TEXT>
</DOC>
