<DOC>
<DOCNO> 331352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/yazar/uras.html </URL>
<DATE> 2005/04/08/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
'Çıplak Şef' 'halk kahramanı' oldu 
</HEADLINE>
<TEXT>


"Çocuklarımızın sağlığına ve geleceğine daha fazla para ayırmalıyız" diyerek İngiltere'de okul çocuklarının beslenme şeklini değiştirmeyi "tek başına" başaran bir genç, şu günlerde İngilizlerin "halk kahramanı" oldu. İyi bir eğitim imkanını bulamamış bir genç adamın bile, tek başına, ülkenin bir sorununa nasıl çözüm getirebileceğini ortaya koyduğu için sayın okuyucularıma Jamie Oliver'in hikayesini özetleyeceğim. Alınacak çok ders var. 
30 yaşındaki Jamie Oliver, babasının mesleğini seçmiş. Küçük yaştan itibaren mutfaklarda çalışmış. İngiltere'de Kanal 4 televizyonunda yemek programlarına çıkmış. Ekranda blucin pantolon ve atletle görünmesi nedeniyle "Çıplak Şef" diye tanınır olmuş. Çılgın ve farklı yemek tarifleriyle kısa sürede ün yapmış. Londra'da ve Amsterdam'da "Fifteen - The Restoran" adıyla iki lokanta açmış. Evli ve iki çocuğu var. 

Beslenme önemli 
Çocukları okul çağına gelince okullardaki beslenme konusuna ilgisi artmış. Londra'da bir mahalle ilkokulunu seçerek çocukların nasıl beslendiğini araştırmaya başlamış. Görmüş ki, 'hazır yemek'lerle besleniyorlar. Bu yemeklerde zararlı yağ ve şeker esaslı katkı maddeleri var. Köfteler, tavuğun kullanılmayan parçalarıyla yapılıyor. 
Ama işin kötüsü çocuklar bunlara alışmış. Tadını çok beğeniyorlar. Önce çocuklara yediklerinin ne olduğunu anlatmış. Bakmış ki çocuklar sağlıklı beslenmeye ilgi duyuyor, o zaman mahalledeki diğer okullara da gitmeye başlamış. Kanal 4 televizyonu olan biteni okullardan naklen yayımlamış. 
İlkokul çocuklarını "pasif" olmaktan çıkarmış. "Aktif" hale getirmiş. Çocuklar "Food me beter" Beni daha iyi besle yazılı rozetler ve posterlerle sokağa dökülmüş. Jamie Oliver, okullarda "hazır yemek kültüründen - sağlıklı yemek kültürüne" geçişi hedef alan "Okul Yemekleri Vakfı"nı kurmuş. 
Ancak İngiliz devletinin okul çocuklarına yaptığı günlük 0.37 İngiliz sterlinlik yardımla çocukların daha iyi beslenemeyeceğini gördüğü için, "Çocuklarımızın sağlığı ve geleceği için daha fazla para ayırmak zorundayız" kampanyasını başlatmış. 

Parasız olmuyor 
Kısa zamanda 271 bin imza toplamış. Yaklaşan seçim öncesi Başbakan Blair ve de partisi, halkın büyük desteğini gören Jamie Oliver'i ve yaptıklarını sahiplenmiş. Öğrencilerin günlük yemek yardımının 0.37 İngiliz sterlininden 1.00 İngiliz sterlinine çıkarılması için kanun kabul edilmiş. Bütçeden 280 milyon İngiliz sterlinlik fon ayrılmış. 
İngiltere'de yakında yapılacak seçimler nedeniyle partiler şimdi Jamie Oliver'in peşinde. Ama o "halk kahramanlığı"ndan mutlu. Ben şefliğe devam edeceğim, ediyor. 
Bunları neden yazıyorum .. Acaba ülkemizde de, bizim insanlarımız da Jamie Oliver gibi bir sorunu kendilerine dert edinerek çözümü için savaş veremez mi "Halk kahramanı" olamaz mı 'Halk kahramanı" olmak için illa da mafya lideri mi olmak lazım 



</TEXT>
</DOC>
