<DOC>
<DOCNO> 320283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun20.html </URL>
<DATE> 2005/03/03/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Talat Mağusa'ya karşılık Maraş'ı vermeyiz 
</HEADLINE>
<TEXT>

     KKTC Başbakan Mehmet Ali Talat, Gazimağusa Limanı'nın uluslararası ticarete açılmasına karşılık, Maraş'ın Rumlara verilmesinin mümkün olmadığını söyledi. 
     Talat, bir kabulü sırasında gazetecilerin sorusu üzerine, Rum yönetimi lideri Tasos Papadopulos'un yeniden gündeme getirdiği, ''Mağusa Limanı'nın uluslararası ticarete açılmasına karşılık Maraş'ın kendilerine verilmesi'' önerisinin kabul edilmesinin mümkün olmadığını vurguladı. 
     Papadopulos'un esas niyetinin Kıbrıs Türklerinin ekonomik gelişmesinin önüne geçmek olduğunu belirten Talat, Kıbrıs'ın tüm limanlarının ortak işletilmesine hazır olduklarını kaydetti. Talat, ''Kıbrıs'ın kuzeyinde Rum yönetiminin otoritesini kabul etmenin asla mümkün olmadığını'' belirterek, ''Biz, birleşik Kıbrıs Cumhuriyeti kurmaya hazırız. Ama Rumların otoritesini Kuzey'e yaymasını kabul etmeyiz'' diye konuştu. 
     Talat, ''zaten Batılı ülkelerin de Papadopulos'un önerisine biraz da güldüklerini'' kaydetti. 
     AB Komisyonu temsilcilerinin dün KKTC'de yaptıkları temasların sorulması üzerine ise Talat, temasların özellikle Yeşil Hat Tüzüğü ile ilgili olduğunu belirtti. Talat, yolcu beraberi ticarette Rumların attığı adımların aynısını atacaklarını daha önce duyurduklarını ifade etti. 
     Talat, Güney'den Kuzey'e ithalatı belirli düzenlemelerle serbest bırakacaklarını, çünkü Kuzey'in rekabet gücünün zayıf olduğunu söyledi. Talat, Gazimağusa Limanı'na gelen bir kaptanın Güney Kıbrıs'ta tutuklanmasını örnek vererek, bu uygulamanın Kuzey'in rekabet gücünü düşürdüğünü söyledi. Talat, ''Doğrudan ticaret kabul edilsin, biz derhal ada çapında bütün ticareti serbest bırakmaya hazırız'' ifadesini kullandı. 
     Başbakan Talat, Cumhurbaşkanı Rauf Denktaş'ın kendisine hükümet kurma görevi vermek üzere randevu verip vermediğinin sorulması üzerine de, henüz bir görüşme randevularının olmadığını, yarınki yemin töreni veya sonrasında bir görüşme talebinin gelebileceğini kaydetti. 
     
</TEXT>
</DOC>
