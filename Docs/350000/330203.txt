<DOC>
<DOCNO> 330203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonyas18.html </URL>
<DATE> 2005/04/04/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Türk oyuncu Alman dizisi 'Şişko'da oynuyor... 
</HEADLINE>
<TEXT>

     Alman ARD televizyonunda yarın yayımlanmaya başlayacak olan ''Der Dicke'' Şişko adlı dizide, Türk oyuncu Burcu Dal da rol alıyor. 
     Dieter Pfaff'ın canlandırdığı Ehrenberg adlı avukatın asistanı Yasmin'i oynayacak 23 yaşındaki Dal, 8 yaşından beri kamera karşısına geçiyor, gitar ve keman çalıyor. 
     Dal, dizide canlandırdığı Yasmin karakteri hakkında, ''Yasmin neşeli, kendine güvenen, ancak zor bir kadın. Oynadığım karakterle benim aramda benzerlikler var'' dedi. 
     Rol arkadaşı Pfaff'ın da çok hassas ve yardımsever bir insan olduğunu ifade eden Dal, önceki gün hayatını kaybeden ünlü oyuncu Harald Juhnke ile de kamera karşısına geçtiğini, Juhnke'nin iyi, ancak sert karakterli bir insan olduğunu söyledi. Henüz 16 yaşındayken ''Tatort'' adlı polisiye dizide de rol aldığını belirten Dal, üniversitede felsefe eğitimi almaya başladığını, hukuk ile ilgili bir meslek sahibi olmak istediğini kaydetti. 
     Annesinin eski bir oyuncu olduğunu ifade eden Dal, ''Babam da yazar. Onun kitaplarını çok seviyorum. Özellikle de 'Teestunden am Ring' Ringde Çay Saatleri adlı, 20'li yıllarda bir boksörün hayatını anlattığı romanını'' dedi. 
     
</TEXT>
</DOC>
