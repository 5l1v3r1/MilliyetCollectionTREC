<DOC>
<DOCNO> 306344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/spor/spo06.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu boksuna Türk modeli 
</HEADLINE>
<TEXT>


Yunan Boks Federasyonu, Milli Takım'ın eski hocası Sefa Nar ile prensipte anlaştı 

RULİ DAVRANOĞLU Atina 


İlk Türk olacak 
ATİNA Olimpiyatı'nda ringde hayal kırıklığı yaşayan Yunanistan, yeniden yapılanma projesi kapsamında tercihini "Türk modeli"nden yana kullandı ve Boks Milli Takımı'nın eski başantrenörü Sefa Nar'a transfer teklif etti. Yunanistan Boks Federasyonu Başkanı Yannis Petropoulos'un daveti üzerine önceki gün Atina'ya giden Nar, prensip anlaşması yaparak dün yurda döndü. Şubat'da göreve başlayacak Sefa Nar, komşudaki ilk Türk antrenörü olacak. 

4 yıllık sözleşme 
PETROPOULOS, Türk boksunun son yıllarda büyük bir çıkış yakalayarak ringde söz sahibi ülkeler arasına girdiğini belirtti. Başkan, "Bu tablo bizi de heyecanlandırdı. Nar ile bir yıldır görüşüyorduk. Olimpiyatlardan sonra Milli Takımımızı çalıştırması için başantrenörlük teklif ettik, kabul etti. Birkaç ufak pürüz dışında anlaştık. 28 Ocak'ta 4 yıllık sözleşme imzalayacağız. Pekin'de, Türk ekolü ile kürsüye çıkmak istiyoruz" diye konuştu. 



</TEXT>
</DOC>
