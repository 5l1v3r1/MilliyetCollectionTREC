<DOC>
<DOCNO> 325922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy13.html </URL>
<DATE> 2005/03/22/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Norveç'in Ankara Büyükelçisi'nden Türk polisinin tavrına övgü 
</HEADLINE>
<TEXT>

     Norveç'in Ankara Büyükelçisi Hans Wilhelm Longva, dünkü nevruz kutlamalarında, Türk polisinin profesyonel tavrından ve disiplininden çok etkilendiğini söyledi. 
     Longva, Büyükşehir Belediyesi Başkanı Osman Baydemir'i makamında ziyareti sırasında yaptığı açıklamada, Diyarbakır'da bulunmaktan dolayı mutluluk duyduğunu, halkın coşkusunu nevruzda paylaşmanın kendisi için onur verici ve öğretici olduğunu belirtti. 
     Halkın disiplininden, coşkusundan ve kutlamalardaki çoğulculuktan çok etkilendiğini ifade eden Longva, şöyle dedi 
     ''Benin için çok öğretici bir deneyimdi. Bir kez daha tekrar etmek istiyorum ki dünkü nevruz kutlamalarında Türk polisinin profesyonel tavrından ve disiplininden çok etkilendim. Halkın disiplini, olgunluğu ve polisin profesyonelliğinin ve kendi disiplininin birarada olması, bu güzel kutlamanın ortaya çıkmasına vesile oldu. Türkiye'nin Avrupa Birliği'nin bir parçası olmasını isteyen herkesi, dünkü bu işbirliği ve görüntüler cesaretlendirecektir ve onların elini güçlendirecektir.'' Gazetecilerin, ''dünkü kutlamalarda Norveç heyetinin halay çekerek, sloganlar attıkları yönünde çıkan haberleri nasıl değerlendiriyorsunuz'' sorusu üzerine Longva, ''Diyarbakır Büyükşehir Belediyesi'nin misafiri olarak buraya geldim. Seçilmiş bir belediye ve Vali tarafından. Resmi bir ziyarettir. Benim için önemli olan da buydu. Eşim de gelmedi, davetli bir Norveç delegasyonumuz da yoktu. Yanlış bir haberdi'' diye yanıtladı. 
     Baydemir de ''demokratikleşme ve Kürt sorununun çözümü konusunda daha cesur adımların atılması'' ve bölgeler arası gelişmişlik farkının giderilmesi gerektiğini kaydetti. 
     Diyarbakır'ın köklü bir tarihi olan kent olduğunu, barış ortamının sağlanmasıyla, kentin tarihi surları başta olmak üzere kültür değerlerinin dünyaya tanıtılması gerektiğini belirten Baydemir, ''Gelecekten ümitliyiz. Daha güzel günleri hep birlikte yaşayacağız. Türkiye AB'nin bir parçası olursa Avrupa'nın en tarihi kenti Diyarbakır olacaktır'' dedi. 
     
</TEXT>
</DOC>
