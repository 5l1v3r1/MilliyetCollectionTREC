<DOC>
<DOCNO> 331356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun03.html </URL>
<DATE> 2005/04/08/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Papa bugün toprağa veriliyor 
</HEADLINE>
<TEXT>

     Katoliklerin ruhani lideri Papa II. Jean Paul, bugün Vatikan'daki Aziz Petrus Meydanı'nda düzenlenecek ayinden sonra toprağa verilecek. 
     TSİ 11.00'de başlayacak ayini, Kardinaller Kurulu Başkanı Jozeph Ratzinger yönetecek. Vaaz konuşmalarının da yer alacağı cenaze ayininde, Türkiye'yi Başbakan Recep Tayyip Erdoğan temsil edecek. 
     ABD Devlet Başkanı George W. Bush, İngiltere Başbakanı Tony Blair, Fransa Cumhurbaşkanı Jeacque Chirac ve İran Cumhurbaşkanı Muhammed Hatemi'nin de aralarında bulunduğu 200 devlet ve hükümet başkanının katılacağı cenaze töreninde, BM Genel Sekreteri Kofi Annan da hazır bulunacak. 
     Cenaze için Roma'ya akın edecek ziyaretçi sayının 4 milyona varabileceği belirtiliyor. 
     Ayinin ardından, Papa'nın meydandaki tabutu, dualar eşliğinde Aziz Petrus Bazilikası'nın zemininin alt kesiminde yer alan Papa'lara ait mezarlığa taşınacak. Zemin kata iniş, bazilikanın tam ortasında Aziz Petrus'un mezarının yer aldığı bölümün oradaki merdiven aracılığıyla olacak. Papa'nın naaşı, orada Papa VI. Pius'un mezarının hemen yanıbaşındaki boş mezara defnedilecek. 
     Boş mezarda, bundan birkaç yıl öncesine kadar Papa XXIII. Jean yatıyordu. XXIII. Jean'ın kemikleri, kendisine azizlik makamının bir alt rütbesi sayılan ''mübareklik'' unvanının verilmesinin ardından oradan başka bir mekana taşınmıştı. 
     Cenaze ve defin işleminin, TSİ 14.00 sıralarında sona ereceği tahmin ediliyor. Başbakan Erdoğan'ın, Vatikan'daki törenin ardından, Vatikan nezdindeki Türkiye Büyükelçiliği'ni ziyaret etmesi, daha sonra da yurda dönmesi bekleniyor. 
     
</TEXT>
</DOC>
