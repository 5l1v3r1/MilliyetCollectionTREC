<DOC>
<DOCNO> 321252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/soneko16.html </URL>
<DATE> 2005/03/06/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
İstanbul'un turist hedefi 10 milyon 
</HEADLINE>
<TEXT>

     Kültür ve Turizm Bakanı Atilla Koç, turizm sektörüyle iftihar ettiklerini belirterek, ''Bir tek meselemiz var, İstanbul'un turist sayısını 10 milyona çıkarmak. Bu rüyayı gerçekleştireceğiz'' dedi. 
     Koç, Türkiye Seyahat Acentaları Birliği TÜRSAB Genel Merkezi'ni ziyareti sırasında yaptığı açıklamada, Türkiye'de turizm sektörünün önemli aşama katettiğini belirterek, ''Turizm sektörü, gerçekten Türkiye'nin iftihar etmesi gereken bir sektördür'' diye konuştu. 
     Turizmde önemli bir sorun olmadığını belirten Bakan Koç, ''Bir tek meselemiz var, İstanbul'un turist sayısını 10 milyona çıkarmak. Bu rüyayı gerçekleştireceğiz. Hayaller gerçekleşmez ama rüyalar çıkar. Biz Türkiye için hem kültür alanında, hem turizm alanında güzel rüyalar görüyoruz'' dedi. 
     Basın mensuplarının sorularını da yanıtlayan Atilla Koç, ''Kaçak içki satışından turizm sektörünün etkilenmemesi için alınacak tedbirlerin'' sorulması üzerine, polisiye tedbirlerin güvenlik güçleri tarafından alındığını, ancak ucuz içki ticareti konusunda vatandaşların, eğlence yerleri ve market sahiplerinin de gerekli duyarlılığı göstermesi gerektiğini söyledi. 
     
     TURİZMDE KDV İNDİRİMİ 
     Bu arada TÜRSAB Başkanı Başaran Ulusoy söz alarak, turizm sektöründe KDV oranlarının yüksek olduğunu belirtti. Türkiye'de turizmde yüzde 18 KDV uygulanırken Yunanistan, Portekiz gibi ülkelerde KDV oranlarının yüzde 8-9'larda olduğunu belirten Ulusoy, Türkiye'nin bu ülkelerle rekabet edebilmesi için KDV oranlarının düşürülmesi gerektiğini dile getirerek Bakan Koç'tan yardım istedi. 
     Bakan Koç da şunları kaydetti 
     ''Bu sene sağlık hizmetlerinde KDV'yi indirdik. 2006'da turizmdeki KDV oranlarını indireceğiz. Bütçe bağlandığı için şimdi yapmak mümkün değil. Ekonomide KDV'nin normal fonksiyonunu yerine getirebilmesi için oranların en fazla yüzde 10 olarak uygulanması gerekir. Katma değer vergisinin fonksiyonel olması için de bu gerekiyor.'' Bir acente sahibi de, karşılıklılık esasıyla özel havayolu şirketlerinin Rusya Federasyonu'ndan turist getirebilmesi için Bakan Koç'tan yardım istedi. 
     Bu durumda kendi tur şirketinin yılda 3 milyon turist getirebileceğini söyleyen acente sahibine Koç, konuyu Ulaştırma Bakanı ile birlikte değerlendirme sözü verdi. 
     Bakan Koç, bir başka soru üzerine de, bazı ülkelerle karşılaşılan vizeyle ilgili problemleri ortadan kaldırmak, vizenin kaldırılmasının mümkün olmadığı durumlarda ise vize işlemlerinin hızlandırılması için gerekenlerin yapılacağını belirtti. 
     
     ORMAN VASFINI YİTİRMİŞ ARAZİLER 
     Bakan Atilla Koç, toplantının sonunda Çevre ve Orman Bakanı Osman Pepe'nin geçtiğimiz günlerde kendisini ziyaret ettiğini de belirterek, şunları söyledi 
     '' Sayın Bakan, tahsis imkanı olan ne kadar orman alanı varsa size vereceğim. Siz de turizm yatırımcılarının hizmetine sunun dedi. Biz bu güzel hareketi inşallah Nisan ayı ortalarında başlatacağız. Bu alanlar aktif orman alanları değil, orman vasfını kaybetmiş turizme açılacak yerlerdir, yanlış anlaşılmasın.'' Başaran Ulusoy da, Bakan Koç'un ziyaretinden memnuniyet duyduklarını belirterek, ''Türkiye geleceğini turizme bağlamıştır. İstanbul'u ayağa kaldırdığımız zaman Türkiye'yi uçururuz. Sayın Bakan haftada 2 gün İstanbul'da karargah kuracağını söylüyor. Bu bizi memnun etmiştir'' dedi. 
     Toplantıda bakanlık yetkilileri ile sektör temsilcileri de hazır bulundu. 
     
</TEXT>
</DOC>
