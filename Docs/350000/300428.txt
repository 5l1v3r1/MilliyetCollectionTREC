<DOC>
<DOCNO> 300428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/spor/spo03.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftara uyarı geldi 
</HEADLINE>
<TEXT>


Galatasaray Futbol Şube Sorumlusu Fatih Gökşen, seyircilerin Karabük maçında Ümit Karan lehine tezahürat yapmalarını kınadı, "Dikkat etsinler" diye konuştu 


"Ters düşmesinler" 
FATİH Gökşen, Ümit Karan lehine, Kardemir Karabükspor maçında tezahürat yapan taraftarlara sitem etti. Gökşen, Ümit Karan'ın kiraya verileceğini ve bunun değişmeyeceğini ifade ederek, "Taraftarlarımız dikkat etsin, yönetim kurulu ve teknik direktörlerine ters düşmesinler, Galatasaraylılık bu değildir. Destek vermeliler. Ayrıca maçta golleri atan futbolculara, yapılan tezahüratlarla ayıp edilmiştir. Galatasaray taraftarına yakışmadı" dedi 

"Teklif yağıyor" 
GÖKŞEN, Petre'nin de gidebileceğini belirtti, transferde 4 - 5 alternatifleri olduğunu, yabancı kontenjanındaki boşalmanın ardından, bu konuda harekete geçeceklerini söyledi. Galatasaray Futbol Şube Sorumlusu, göndermeyi düşündükleri oyunculara teklif yağdığını da ekledi, "Kayserispor, İbrahim ile Suat'ı, Büyükşehir Belediyesi Ankaraspor da yine Suat'a talip oldu. Saidou için de çok sayıda kulüp bize başvurdu" diye konuştu. 

Jorginho'dan geri adım 

MEHMET ÇİFTÇİ 

CİM - Bom'un transfer etmek istediği Portekiz'in Setubal takımında oynayan Brezilyalı Jorginho geri adım attı. Sambacı, "Söylediklerim yanlış anlaşıldı. Ben Galatasaray'a hayır demedim" ifadesini kullandı. Record gazetesine bir açıklama yapan Jorginho'nun menejeri Antonio Teixeira, futbolcusunun Galatasaray Kulübü ile görüşmelere devam ettiğini belirtti. Setubal Kulübü Başkanı Rui Nunez de, Galatasaray ile bonservis konusunda anlaştıklarını, asıl sorunun futbolcudan kaynaklandığını ifade etti. 

Cim-Bom'a 1 maç ceza 

PFDK, Fenerbahçe derbisinde hakeminin sırtına isabet eden su şisesi ve çirkin tezahürat nedeniyle Galatasaray'a 1 maç saha kapatma ve 15 milyar lira ceza verdi. Sarı-Kırmızılılar Türkiye Kupası üçüncü turunda oynayacağı maç için iç saha kurası çekerse cezası uygulanacak. Aksi takdirde cezası ikinci yarının ikinci haftasındaki Gaziantep maçına kalacak. Bu arada kurul Fenerbahçeli Luciano'ya da iki maç ceza verdi. 

Topuz için takas atağı 

SARI - Kırmızılılar, Kayserispor'un Ümit Milli oyuncusu Mehmet Topuz'u renklerine bağlamak için harekete geçti. Mehmet'e karşılık Suat Usta ve İbrahim Yavuz'un sezon sonuna kadar kiralık, Saidou'nun ise bonservisi ile birlikte verileceği belirtildi. Suat kiralık gitme konusunda problem çıkarmazken, İbrahim Yavuz ve Saidou takasa sıcak bakmıyor. Öte yandan Baliç de Konyaspor ile görüşüyor. 


</TEXT>
</DOC>
