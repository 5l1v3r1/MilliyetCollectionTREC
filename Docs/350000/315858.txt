<DOC>
<DOCNO> 315858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur17.html </URL>
<DATE> 2005/02/16/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İngilizler basınından Türkiye turizmine büyük övgü 
</HEADLINE>
<TEXT>

     İngilizlerin Türkiye'ye ilgisinin artarak sürdüğü bildirildi. İstanbul'un İngiliz turistler tarafından tercih edilen üçüncü şehir olmasının ardından, İngiltere basını da Türk turizmine övgüler yağdırdı. 
     Kültür ve Turizm Bakanlığı'ndan edilen bilgiye göre, Daily Telegraph gazetesi Türkiye turizmine 7 sayfalık yer ayırırken, The Sunday Times da ''Truva'yı Türkiye'de görün Truva filminden daha da iyi'' yorumuna yer verdi. 
     İstanbul'un İngiliz turistler tarafından en çok ziyaret edilen üçüncü şehir olması nedeniyle, Destination Fuarı'nda Türkiye'ye ödülü Londra Turizm Müşaviri Tolga Tuyluoğlu'na sunuldu. Fuarda 2005 yılının İngiliz turist yılı olacağına ilişkin öngörülerin yoğunluk kazandığı bildirildi. 
     The Sunday Times, turizm sayfasında, Türkiye'nin, deniz, dağcılık, doğa, kültürel turlar ve lüks bir tatil kaçamağı için inanılmaz bir tatil ülkesi olduğu görüşüne yer verirken, 20 yıllık hizmet tecrübesiyle de diğer Akdeniz ülkelerine nazaran ucuz olduğunu belirtti. 
     Gazete, Kapadokya ve Ürgüp'ün büyülü atmosferinden, Bafa gölüne vuran ayın romantik görüntüsünden ve Nemrut Dağı'nda güneşinin doğuşunun eşsizliğine de yer vererek, Pamukkale'nin ışıklı doğal havuzlarının ve İstanbul boğazının etkileyiciliğini vurguladı. 
     Türkiye'nin, sadece Avrupa'yı Asya'ya bağlayan bir ülke değil aynı zamanda yüzyıllar boyu tarihi içine alan ve yaşatan bir ülke olduğu da belirtilen yazıda, İstanbul'un Bizans ve Osmanlı İmparatorluğu'na da ev sahipliği yaptığı kaydedildi. Gazete, İstanbul'un kültürel dokusu yanında, diğer Avrupa şehirleri gibi modern, kültürel etkinlikleri içinde yaşatan bir şehir olduğunu da vurguladı. 
     Türkiye'deki köy ve kasaba yaşantısına da değinilen yazıda, Türk aile yaşantısında kadın ve erkeğin çalışma hayatını paylaştıkları halı ve kilim dokuyan ailelerin iş bölümü yapması örneğiyle anlatıldı. Konya'dan, Çatalhöyük'e, Ararat Dağı'ndan, Harran Ovası'na, Hatuşaş'tan Truva'ya kadar kültürel dokuya ayrıntılarıyla yer verilen haberde, Truva'nın Amerikan filmi Truva'dan daha iyi ve etkileyici olduğu, ''Truva'yı Türkiye'de görün Truva filminden daha da iyi'' sözleriyle anlatıldı. 
     
     TÜRKİYE AB'YE DEĞER KATAR 
     Türkiye'nin ekonomik durumundan da söz eden gazete, yeni Türk lirasına, günün para kuru ve enflasyonun kontrol altına alınmasına da yer vererek, ''Avrupa Birliği'ne yaptığı teklifiyle olumlu bir geleceğe adım atan Türkiye Avrupa'ya yük değil değer katar'' sözlerine yer verdi. 
     Türkiye'yi ziyaret etmek için en iyi zaman olduğu ifade edilen haberde, Türkiye'deki resort tatil köylerinin ve lüks otellerin yanı sıra, tarihi butik otellerde ya da ucuz pansiyonlarda kalınabileceği belirtildi. 
     Gazete, Türk insanının misafirperverliğini, sıcakkanlılığını da överek, Türkiye'den her şeyin üzerinde el emeği görülen ''bir harikalar diyarı'' şeklinde söz etti. 
     
</TEXT>
</DOC>
