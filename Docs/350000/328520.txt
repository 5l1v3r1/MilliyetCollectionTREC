<DOC>
<DOCNO> 328520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko27.html </URL>
<DATE> 2005/03/30/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Unakıtan Enerji özelleştirmelerinde o kadar geri kalmadık 
</HEADLINE>
<TEXT>

     Maliye Bakanı Kemal Unakıtan, ''Gelir İdaresiyle ilgili alt komisyondaki görüşmeler, tahmin ediyorum bugün bitecek. Önümüzdeki hafta da Genel Kurul'a getirebilirsek, fevkalade, takvime uygun bir iş yapmış olacağız'' dedi. 
     Unakıtan, Türkiye-Avrupa Birliği Mali İşbirliği çerçevesinde Maliye Bakanlığı ile Fransa Ekonomi,Maliye ve Sanayi Bakanlığı tarafından ortak yürütülecek ''Türk Kamu İç Mali Kontrol Sisteminin Uluslararası Standartlar ve AB Uygulamaları ile Uyumlaştırılması Projesi'' ile ilgili toplantı çıkışında, gazetecilerin sorularını yanıtladı. 
     Maliye Bakanı, Gelir İdaresi ile ilgili soru üzerine, bugün alt komisyonda görüşmeler yapıldığını belirtirken, şunları söyledi 
     ''Tahmin ediyorum alt komisyondaki görüşmeler bugün bitecek, herhalde yakında, yarın da üst komisyona geçebilir. Bunlar tabii hep tahminler. Çünkü Meclis çalışmasını, ancak Meclis kararlaştırıyor. Önümüzdeki hafta da Genel Kurul'a getirebilirsek, fevkalade, takvime uygun bir iş yapmış olacağız.'' 
     
     ENERJİ ÖZELLEŞTİRMELERİ 

     Enerji dağıtımındaki özelleştirmelere ilişkin soruya karşılık Unakıtan, bununla ilgili çok geri kalınmış bir durum olmadığını ve enerji özelleştirmesi çalışmalarının büyük hızla devam ettiğini bildirdi. 
     Unakıtan, ''takdir edersiniz böyle büyük özelleştirmelerde, takvimde ufak tefek sapmalar olur ama bunlar kayda değer sapmalar değil'' dedi. 
     Unakıtan, enerji özelleştirilmesine ilişkin çalışmaların olumlu şekilde devam ettiğini, bununla ilgili Ekonomik Kurul toplantısı yapılacağını bildirdi. 
     Bakan Unakıtan, konuyla ilgili bir başka soru üzerine, ''kurumlar arasında uzlaşmazlık bizde olmaz, neden olmaz Biz tek parti hükümetiyiz. Gerektiği zaman bütün Bakanlar bir araya gelebiliriz, geliyoruz da. Nitekim bunların bir tanesini de yine bu elektrik özelleştirilmesiyle ilgili olarak bu akşam yapacağız'' şeklinde konuştu. 
     
     ''TEŞVİKLE İLGİLİ KARARLAR YAKINDA ALINACAK'' 

     Teşvik Yasası ile ilgili soru üzerine de Bakanı Unakıtan, alt komisyonda çalışmaların devam ettiğini, bununla ilgili bir çok çalışma olduğunu ve bu çalışmaların yakında neticeleneceğini tahmin ettiğini kaydetti. 
     Unakıtan, ''Çünkü biz şimdi, biraz daha Gelir İdaresi Yasası'nın bir an önce çıkmasına odaklandık. Ve biliyorsunuz diğer iki tane kanun var, Sosyal Güvenlik ve Bankalar Kanunu. Bunlar da çok kısa sürede TBMM'ye sunulacak ama bu arada teşvikle ilgili kararlar da yakında alınacak'' dedi. 
     Unakıtan, ''teşvik kapsamındaki illerin sayısının artırılıp artırılmayacağı'' yönündeki soruyu yanıtlarken de, daha önceden belirlendiği gibi 13 tane ilave il olduğunu, şu anda bunun üzerine bir ilavenin söz konusu olmadığını söyledi. 
     
     PARTİLERE HAZİNE YARDIMI 

     Partilere Hazine yardımına ilişkin soru üzerine Unakıtan, partilerle ilgili 2005 yılındaki ödemeleri yaptıklarını hatırlatırken, şunları kaydetti 
     ''Partilere dağıtılması gereken ödenek, 2005 yılının başındaki duruma göre, kanunun gereği neyse ona göre gerekli dağıtımlar yapılmış bulunuyor. Ama bundan sonra yeni kanuna göre ne olur ne olmaz, tekrar oturup değerlendirme yapıp, kararımızı veririz.'' 

     
</TEXT>
</DOC>
