<DOC>
<DOCNO> 322250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonspo18.html </URL>
<DATE> 2005/03/09/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Potada derbi heyecanı... Salon tıklım tıklım doldu... 
</HEADLINE>
<TEXT>

     Türkiye Basketbol Ligi'nde Beşiktaş ile Fenerbahçe arasında yapılan erteleme maçına basketbolseverler büyük ilgi gösterdi. 
     Her iki takımın FIBA Avrupa Ligi'ndeki maçları nedeniyle ertelenen karşılaşmada, BJK Akatlar Spor ve Kültür Kompleksi'nin tribünleri doldu. 
     Ezeli rakiplerin potadaki buluşmasını 200'ü Fenerbahçeli olmak üzere yaklaşık 3 bin 500 taraftar izledi. 
     
     SIKI GÜVENLİK 

     Maç öncesinde her iki takım taraftarları arasında tribünlerde söz düellosu yaşandı. 
     Beşiktaş ve Fenerbahçeli taraftarlar, küfürlü tezahüratlarla birbirlerine göndermelerde bulundular. 
     Bu arada karşılaşma için güvenlik güçleri sıkı güvenlik önlemleri aldı ve 2 takım taraftarlarını karşı karşıya getirmedi. 
     
     FENERBAHÇE'DE ÖMER YOK 

     Fenerbahçe'de, sakatlığı süren Ömer Onan, Tuborg Pilsener maçının ardından Beşiktaş karşılaşmasında da forma giyemedi. 
     Ömer'in, Beşiktaş ile 15 Mart Salı günü yapılacak FIBA Avrupa Ligi çeyrek final serisi ilk maçına yetiştirilmeye çalışılacağı bildirildi. 
     Karşılaşmayı, Beşiktaş Kulübü Başkanı Yıldırım Demirören ve yönetim kurulu üyeleriyle, Fenerbahçe Kulübü Yönetim Kurulu Üyesi Işık Eyigüngör, A Milli Erkek Basketbol Takımı Başantrenörü Bogdan Tanjeviç de izliyor. 
     
</TEXT>
</DOC>
