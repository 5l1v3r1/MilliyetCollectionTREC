<DOC>
<DOCNO> 345371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonsiy15.html </URL>
<DATE> 2005/05/24/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Baykal Türkiye, AB üyeliğinin dışına çekilmek isteniyor 
</HEADLINE>
<TEXT>

     -SOSYALİST ENTERNASYONAL TOPLANTILARI SONA ERDİ -BAYKAL, TOPLANTILARI, FİLİSTİN’İN GELECEĞİNE VERİLMİŞ EN BÜYÜK DESTEK OLARAK NİTELENDİRDİ RAMALLAH A.A - 24.05.2005 - CHP Genel Başkanı ve Sosyalist Enternasyonal Başkan Yardımcısı Deniz Baykal, Sosyalist Enternasyonal toplantılarının Tel Aviv’in ardından Filistin’in Ramallah kentinde yapılmış olmasını, "Filistin’in geleceğine verilmiş en büyük destek" olarak nitelendirdi. 
     Baykal, bugün sona eren toplantıları Türk gazetecilerine değerlendirirken, yüzden fazla ülkeden partilerin delegelerinin bir araya geldiğini belirterek, "Çok güzel bir toplantı oldu. 
     Uluslararası kamuoyunun Filistin-İsrail barış sürecinde uzlaşması memnuniyet verici" dedi. 
     Filistin’de Mahmud Abbas’ın liderliğiyle birlikte yaşanan sürecin ve gelişmelerin tüm dünyanın yakın ilgisini çektiğini, Abbas’ın yeni bir liderlik anlayışıyla olumlu bir süreç başlattığını belirten CHP lideri, "Filistin devletinin şekillenmesini yerinde gördük. Bu çok heyecan verici bir süreç" dedi. 
     Deniz Baykal, Filistin’de yaşanan olaylara uluslararası kamuoyunun uzun süre sessiz kaldığını ve görevini yerine getirdiğini söylemenin yanlış olacağını kaydederek, "şimdi gelinen noktada yavaş yavaş Filistinlilerin izledikleri çizginin ve politikanın haklılığı, meşruiyeti ve sahiplenilmesi konusunda yeni bir anlayışın şekillendiğini" söyledi. 
     Sosyalist Enternasyonal delegelerinin Ramallah’ta daha önce acı olayların yaşandığı karargaha gelmelerinin ve Sosyalist Enternasyonal’in de burada yapılmasını her şeyden önce Filistin’e verilmiş olan çok büyük bir destek olduğunu ifade eden Baykal, "Artık bundan sondan sonra İsrail’in buraya çatışma için uzanması imkanı kalmamıştır" dedi. 
     
     "TÜRKİYE AB ÜYELİĞİNİN DIŞINA ÇEKİLMEK İSTENİYOR" 
     Baykal, Türkiye’nin AB üyeliğine ilişkin bir soru üzerine, "temele dair sorunların" ortaya çıkmaya başladığını ve herkesin önümüzdeki dönemde bu konuyla ilgilenmek durumda kalacağını ifade etti. 
     "Türkiye Avrupa’da kendisine vadedilen, söz verilen tam üyeliğin dışına çekilmek isteniyor" diye konuşan Baykal, buna karşı direnmenin tüm Türkiye’nin görevi olduğunu vurguladı. Baykal, "Bu hepimizin ortak işi. Hükümetin, muhalefetin, kamuoyunun, iş dünyasının ve medyanın" dedi. 
     CHP lideri, Devlet Bakanı Ali Babacan’ın başmüzakereci olarak atandığının hatırlatılması üzerine, "Kendisini kutluyorum, nihayet bir başmüzakereci atandı. Sayın Babacan yetenekli, başarılı bir insan. 
     Kritik bir noktada görev yapacak, işi kolay değil" dedi. 
     Bu arada, Sosyalist Enternasyonal toplantıları sonunda hazırlanan ortak deklarasyonda, İsrail’in Gazze’den çekilme planı ve iki devletli yeni İsrail-Filistin barış süreci ve girişimleri desteklendi. 
     Deklarasyon hazırlanırken, Irak’taki Kürtlerin haklarından da söz edilmesi üzerine, CHP İstanbul milletvekili Onur Öymen, Türkmenlerin haklarından da söz edilmesini istedi. Ancak başkanlık divanında yapılan oylama sonucu bu konu ortak deklarasyona girmedi. 
     
</TEXT>
</DOC>
