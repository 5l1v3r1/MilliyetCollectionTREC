<DOC>
<DOCNO> 337141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur33.html </URL>
<DATE> 2005/04/26/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Basketbol oynarken, kalbi durdu 
</HEADLINE>
<TEXT>

     Taylan YILDIRIM İZMİR, DHA 

İZMİR'in Güzelyalı semtindeki Mehmet Akif Ersoy İlköğretim Okulu 6'ncı sınıf öğrencisi 12 yaşındaki Yılmaz Şençeliker, beden eğitimi dersinde arkadaşları ile basketbol oynadığı sırada kalp krizi geçirerek öldü. 
     Kalbi delik dünyaya gelen ve ameliyatla sağlığı düzelen Yılmaz'ın en büyük hayalinin Fenerbahçe'de futbol oynamak olduğu belirtildi. Sünnet olmaya yüzünü sarı-lacivert renklere boyattıktan sonra razı olan Yılmaz'ın erken ölümü arkadaşlarını, ailesini gözyaşlarına boğdu. 
     Güzelyalı Mehmet Akif Ersoy İlköğretim Okulu bahçesinde dün saat 17.00 sıralarında arkadaşları ile basketbol maçı oynayan Yılmaz Şençeliker, aniden fenalaşararak arkadaşlarının gözleri önünde sahaya yığıldı. Beden Eğitimi öğretmeni Muhharrem Soyöz'ün ilk yardım müdahalesi ardından Yılmaz Şençeliker, taksiyle Dokuz Eylül Üniversitesi Hastanesi'ne kaldırıldı. 
     Kalp krizi geçirdiği belirlenen Yılmaz Şençeliker, acil servisteki müdahalelere rağmen kurtarılamadı. Yeğeni Ceyhun Gencer ile birlikte oğlunun basketbol maçını izlemeye giderken arkadaşlarından oğlunun kalp krizi geçirdiği haberiyle şok yaşayan anne Gül Şençeliker, Yılmaz Kundura' mağazalarının sahibi baba Oktay Şençeliker hastaneye koştu. Hastanede aldıkları acı haberle yıkılan anne babayı yakınları güçlükle sakinleştirdi. 
     Doğuştan kalbi delik olan Yılmaz Şençeliker'in 1 yaşında geçirdiği ameliyatla sağlık durumunun düzeldiği ve her yıl düzenli olarak kontrollerinin devam edildiği belirtildi. Anne Gül Şençeliker, oğlunun uzun süre müdahale edilmeden yerde yattığını söyleyerek okul yönetimine tepki gösterirken Okul Müdürü Cengiz Özdemir, Yılmaz'a anında müdahale edildiğini ve zaman kaybetmeden hastaneye ulaştırıldığını söyledi. 
     
     HAYALİNİ GERÇEKLEŞTİREMEDİ 

     Derslerindeki başarısıyla okulda ön plana çıkan Yılmaz'ın en büyük hayali ise, bir gün Fenerbahçe Futbol takımında futbol oynamaktı. 
     Sünnet töreninde Fenerbahçe sevgisini nedeniyle yüzünü sarı-lacivert renklere boyattıktan sonra sünnet olmayı kabul eden Yılmaz'ın anne ve babasıyla yaşadığı mutluluk ise fotoğraflarda kaldı. 
     Oğlunun arkasından gözyaşı döken anne Gül Şençeliker'in ve babası Oktay Şençeliker'in zaman zaman Göztepe Spor Kulübü altyapısında antremanla çıkan Yılmaz için sınıf andacında yazdıkları, "Sevgili oğlum, seni ömür boyu hep öyle hareketli, canlı, neşeli görmeyi istiyoruz. Hayatta hep böyle mücadeleci olmalısın. Yani adın gibi hiç bir şeyden yılmamalısın. Seni futbol oynarken seyretmek bize çok zevk veriyor. Öyle güzel oynuyorsun ki seyretmeye doyamıyoruz. Özellikle gollerini. İlerde inşallah çok sevdiğin Fenerbahçe'de oynarsın yakışıklı. Seni seven ailen'' yazısındaki mutlu beklenti yarım kaldı. 
     
</TEXT>
</DOC>
