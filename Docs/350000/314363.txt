<DOC>
<DOCNO> 314363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun06.html </URL>
<DATE> 2005/02/11/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Wolfowitz'den müslüman dünyasına ''ağır'' tsunami eleştirisi... 
</HEADLINE>
<TEXT>

     ABD Savunma Bakan Yardımcısı Paul Wolfowitz, İslam dünyasının bir kısmının, ''söz cihada gelince büyük konuşmasına karşılık'', güneydoğu Asya'daki tusunami felaketinin ardından Müslüman kurbanlara yardımda zayıf kaldığını savundu. 
     ABD Senatosu'nda bir oturumda konuşan Wolfowitz, güneydoğu Asya'daki deprem ve tsunami felaketinin ardından 300 bin insanın ölü veya kayıp olduğunu belirterek, Avrupa ordusunun yardım çabalarının da ortaya koyulandan daha fazla olabileceğini söyledi. 
     Wolfowitz, ''Şu ana kadar cihat ve diğer şeyler hakkında büyük konuşan Müslüman dünyasından cömertlik çok az oldu. Kayıpların 200 bini Müslüman Endonezya'dan olmasına karşılık, Müslümanlardan şu ana kadar gelen yardım çok fazla değil'' dedi. 
     Bakan Wolfowitz, ''Umarım bu insanlar, ne yaptıkları ve ne yapmadıkları hakkında biraz düşünürler'' diye konuştu. 
     Tsunami felaketinde Kuveyt 100 milyon dolar, Suudi Arabistan devlet ve özel bağış olmak üzere 130 milyon dolar, Katar 25 milyon dolar, Birleşik Arap Emirlikleri 20 milyon dolar ve Bahreyn 2 milyon dolar ayırmıştı. 
     ABD yönetimi, felaketin yaralarının sarılması için 950 milyon dolar katkıda bulunacağını duyurdu. Bu paranın bir kısmı gönderildi, ancak büyük kısmı için Kongre'den onay gerekiyor. Amerikan halkı da felaket kurbanlarına 600 milyon dolar bağış yaptı. 
     Daha önce Endonezya Büyükelçiliği görevi yapmış olan Wolfowitz, tsunami felaketinde Kanada, Almanya, İngiltere ve Hindistan'ın yardımlarını övdü. 

     
</TEXT>
</DOC>
