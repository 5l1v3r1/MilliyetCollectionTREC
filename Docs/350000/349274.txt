<DOC>
<DOCNO> 349274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun04.html </URL>
<DATE> 2005/06/06/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Angela Merkel'in gizli servis dosyası Hafifmeşrep kadındı 
</HEADLINE>
<TEXT>

     İngiliz 'Mail on Sunday' gazetesi, Alman Hıristiyan Demokrat partisi lideri ve başbakan adayı Angela Merkel'in eski Doğu Alman gizli servisi Stasi tarafından hazırlanan dosyasını yayımladı. 
     Alman Hıristiyan Demokrat partisi CDU lideri Angela Merkel'in yükseliş öyküsüne dikkat çeken gazete, ünlü siyasetçinin bir zamanlar Doğu Alman gizli servisi tarafından izlendiğini, aşağılandığını ve hatta kendisine şantaj yapıldığını iddia etti. 
     
     'Hafifmeşrep bir kadın' 

     Stasi dosyalarında Merkel'den 'hafifmeşrep bir kadın' olarak söz edildiğini, pek çok erkekle beraber olduğu iddiasına yer verildiğini de duyuran gazete, raporlarda ayrıca Merkel'in evinde 'ahlaksız batı TV kanallarının izlendiği ve ünlü siyasetçinin yasaklanmış bluejeanler giydiğinin' belirtildiğini de yazdı. 
     
     Ajanlık teklif edildi 

     Stasi'nin Merkel'e ajanlık da teklif ettiği, ancak bu teklifleri geri çevirdiğini kaydeden 'Mail on Sunday', raporlarda Merkel hakkında politik yakınlıklarını kişisel başarıya dönüştürdüğü yolunda da yorumlar bulunduğunu duyurdu. 
     
     'Hırslı bir kişilik' 

     Haberde, 'hırslı bir kişilik' olarak nitelendirilen Merkel'in başbakan olması halinde Almanya'nın ilk kadın başbakanı, eski Doğu Almanya'dan çıkan ilk ve ülke yönetimine savaş sonrası gelen en genç lider olacağı belirtildi. 

     
</TEXT>
</DOC>
