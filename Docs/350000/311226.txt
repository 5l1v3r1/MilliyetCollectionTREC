<DOC>
<DOCNO> 311226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/spor/spo02.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bonjour beyler 
</HEADLINE>
<TEXT>


Sarı-Lacivertli oyuncular, dün sabahki antrenmanda gazetecileri Fransızca merhaba diyerek karşıladılar, Nicholas Anelka hakkında sürekli sorular sordular 

YUSUF DURSUN 


Hazırlıklar başladı 
SAMSUNSPOR maçının hazırlıklarına dün sabah başlayan Fenerbahçe'de, futbolcular Samandıra Tesisleri'ne gelen gazetecileri Bonjour Merhaba beyler diyerek karşıladılar. Anelka'nın transferi nedeniyle Fransız konuşmaya başlayan Sarı - Lacivertli oyuncuların, ünlü golcünün transferi hakkında sürekli sorular sorması dikkat çekti. 

Dakika dakika bilgi 
ANELKA'NIN İstanbul'daki ilk saatlerinden neler yaptığını soran futbolculara, basın mensupları, "Şu anda sağlık kontrolünde. Daha sonra kulübe geçecek" diyerek dakika dakika bilgi verdiler. Rizespor maçında forma giyen oyuncular hafif koşunun ardından çalışmayı tamamlarken, yedek oyuncular Koch yönetiminde taktik ağırlıklı bir program uyguladılar. 

Fabiano Olur böyle şeyler 

ANELKA'NIN transferi nedeniyle, yabancı kontenjanını açmak için sözleşmesi feshedilen Fabiano Lima Rodriguez, takımdan huzurlu bir şekilde ayrıldığını açıkladı. Menajeriyle birlikte kulüp binasına gelerek son işlemleri halleden Brezilyalı oyuncu, böyle durumların futbolda her zaman yaşandığını belirtti. Kimseye kırgın olmadığını söyleyen Fabiano, "Burada çok arkadaşım var. Her zaman kalbim Fenerbahçe'de olacak. Artık kendi hayatıma bakacağım, daha iyi yerlerde olmak için çalışacağım" diye konuştu. 

Luciano için seferberlik 

ÇAYKUR Rize maçında sakatlanarak oyundan alınan Fenerbahçe'nin Brezilyalı savunma oyuncusu Luciano için doktorlar alarma geçti. Yeni doğan bebeğini görmek için geçtiğimiz hafta başında ülkesine giden ve maçtan iki gün önce İstanbul'a dönen Luciano'nun dün MR'ı çekildi. Sağ ayak üst baldırında ödem belirlenen Brezilyalı futbolcunun, Samsunspor maçına yetiştirilmeye çalışıldığı bildirildi. 

'Fenerbahçe artık rant cenneti değil' 

FENERBAHÇE Başkanı Aziz Yıldırım, kulübün aylık dergisinin şubat ayı sayısındaki "Daha yolun başındayız" başlıklı yazısında, Fenerbahçe'nin Türkiye'nin ulaşılmayacak kulübü olma yönünde hızla ilerlediğini söyledi. Yıldırım, "Nedense, kulübün gelişim ve değişiminin Türk sporunun gelişmesiyle birebir ilgili olduğunu kafalarında çözemeyenler, her fırsatta, buldukları düzmece belgelerle kin kusmaktan ve nefretlerini dile getirmekten çekinmiyorlar. Fenerbahçe, artık rant cenneti değildir" yorumunu da yaparken, transfer edemeyecekleri bir oyuncu bulunmadığını da kaydetti. 


</TEXT>
</DOC>
