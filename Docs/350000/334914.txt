<DOC>
<DOCNO> 334914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur25.html </URL>
<DATE> 2005/04/19/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Diyarbakır'da 7 yaşındaki kıza tecavüze tepki yürüyüşü... 
</HEADLINE>
<TEXT>

     Diyarbakır'da Hasırlı Mahallesi sakinleri, önceki gün 7 yaşındaki M.T'ye yönelik tecavüz olayını protesto etmek için yürüyüş düzenledi. 
     İlköğretim Okulu öğrencisi M.T'ye yönelik tecavüz olayını protesto etmek amacıyla çoğunluğunu kadınların oluşturduğu Hasırlı Mahallesi sakinleri Cami Sokak'ta biraraya geldi. 
     Topluluk, olayla ilgili sorumluların bulunmasına yönelik sloganları atarak, Dağkapı Meydanı'na kadar yürüdü. 
     Dağkapı Meydanı'nda basın açıklaması yapan baba Maaz Taşan, 7 yaşındaki kızının 2 kişi tarafından tecavüze uğradığını ve işkence gördüğünü belirtti. 
     Kızı M.T'nin Dicle Üniversitesi Tıp Fakültesi Yoğun Bakım Ünitesi'nde tedavi altına alındığını kaydeden Taşan, şöyle konuştu 
     ''Önceki gün akşam saatlerinde kızım başına torba geçirilip kaçırıldı. Tüm aramalarımıza rağmen sabaha karşı kanlar içerisinde kızımı buldum. Onu hemen hastaneye götürdüm. Kızımın anlattığına göre bir kişi onu Hevsel Bahçeleri olan bölgeye götürmüş. Daha sonra arkadaşını çağırmış. İki kişi kızıma işkence yapmışlar ve tecavüz etmişler. Kızımı o hale getiren canilerin bulunmasını istiyorum.'' Emniyet Müdürlüğü görevlileri, topluluğu sakinleştirmek için zaman zaman ''Tepkinizi haklı buluyoruz. Acınızı paylaşıyoruz. Bu olayı gerçekleştirenleri en kısa zamanda bulacağız'' anonsları yaptı. 
     Topluluk, basın açıklamasından sonra dağıldı. 
     
</TEXT>
</DOC>
