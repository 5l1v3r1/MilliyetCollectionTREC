<DOC>
<DOCNO> 318702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/ekonomi/eko04.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'SEKA fabrikasına işçi sahip çıkıyor...' 
</HEADLINE>
<TEXT>


EVRİM ERGİN 

Türk - İş Başkanı Salih Kılıç, SEKA İzmit Kağıt Fabrikası'nda direnen işçilerin son derece haklı bir mücadele içinde olduğunu söyledi. İşçilerin hukuka aykırı tutum içerisinde olmadıklarını belirteren Kılıç, demokratik taleplerini ilettiklerini belirtti. 
"Bu, hem ekmek, hem de fabrikasına sahip çıkma mücadelesidir" diyen Kılıç, SEKA işçilerinin bir savaş hazırlığı içerisinde gibi algılanmasının ve kamuoyuna böyle yansıtılmasının doğru olmadığını kaydetti. Kılıç, "38 gündür direnişte olan işçilerin talepleri son derece mantıklı. İnsanlar ekmeklerine ve fabrikalarına sahip çıkıyorlar. Hatta bu mücadeleyi saptıracak insanları da olayın dışında tutuyorlar" diye konuştu. Türk - İş olarak Başbakan ile görüşmeleri sırasında, "Fabrika arazisinin 400 dönümünü belediyeye verin, geri kalan 200 dönümde de üretime devam edilsin" talebini ilettiklerini belirten Kılıç, "Ancak henüz talebimize ilişkin sıcak bir yanıt gelmedi" dedi. 


</TEXT>
</DOC>
