<DOC>
<DOCNO> 341154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun20.html </URL>
<DATE> 2005/05/10/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Bush Tiflis'te Gürcistan'ın bölünmesini istemiyoruz 
</HEADLINE>
<TEXT>

     Gürcistan’ın başkenti Tiflis’te bulunan ABD Başkanı George Bush, "Gürcistan’ın bölünmesini istemiyoruz" dedi. 
     Bush, Tiflis’teki resmi temaslarına başladığı parlamento binasına gelişinde, Gürcistan Cumhurbaşkanı Mihail Saakaşvili tarafından resmi törenle karşılandı. İki lider, daha sonra heyetlerarası görüşmelere başkanlık etti. 
     ABD Başkanı Bush, parlamento binasında Saakaşvili ile düzenlediği ortak basın toplantısında, Gürcistan’ın ayrılıkçı bölgeler Abhazya ve Güney Osetya ile sorunlarına barışçı yollardan çözüm bulmasını istediklerini belirterek, "Gürcistan’ın bölünmesini istemiyoruz. 
     Sorunların çözümüne uluslararası alanda kurduğumuz ilişkilerle katkıda bulunmak istiyoruz" dedi. 
     Gürcistan’da demokratik reformların hayata geçirilmesinden memnuniyet duyduklarını bildiren Bush, "Saakaşvili’nin, demokrasinin geliştirilmesinde çok iyi bir partner olduğunu" kaydetti. 
     Bush, Gürcistan’daki gül devriminin tarihi önem taşıdığını söyledi. 
     Demokratik ülkelerde bağımsız basının büyük önem taşıdığını söyleyen Bush, Gürcistan’daki etnik azınlıkların haklarının güvence altına alınmasını da önemsediklerini belirtti. 
     Gürcistan’ın, NATO’ya üye olmayı çok istediğini ifade eden Bush, "Bu ülkenin NATO ile bütünleşmesini biz de çok istiyoruz" dedi. 
     Bush, Saakaşvili ile görüşmesinde, Irak ve Orta Asya’daki gelişmelerle ayrılıkçı bölgelerdeki sorunları ele aldıklarını kaydetti. 
     ABD Başkanı, Rus askeri üslerinin Gürcü topraklarındaki varlığıyla ilgili bir soru üzerine, şunları söyledi 
     "Putin ile bu konuyu görüştük. Sorunu çok iyi biliyorum. Rusya, bu süreçte Gürcistan hükümetiyle çalışmak istiyor ve bunun için tarafların çok çaba harcaması gerekiyor." Bush, tüm sorunların demokratik ve şeffaf bir şekilde çözümlenebileceğini belirterek, "Gürcistan’ın bölünmesini istemiyoruz. Ben, şu anda Gürcistan Cumhurbaşkanı’nın yanında duruyorum ve burada olmam her şeyi gösteriyor" dedi. 
     Gürcistan hükümetinin, doğru bir stratejik yol belirlediğini ifade eden Bush, ayrılıkçı bölgelerdeki sorunların çözümünün, Gürcistan halkı ve hükümetine bağlı olduğunu kaydetti. 
     Bush, sorunların çözümü için Gürcistan ile uluslararası alanda kurulan ilişkileri kullanacaklarını söyledi. 
     Putin’in, açıklamalarında, demokrasinin önemine değindiğini bildiren Bush, Rusya’nın komşu devletlerin demokratik olmasını istediğini belirtti. 
     Gürcistan’ın, tüm dünya için demokrasiye örnek teşkil eden bir ülke olduğunu söyleyen Bush, demokrasinin korunması, geliştirilmesi için bundan sonrada birlikte çalışacaklarını kaydetti. 
     
     SAAKAŞVİLİ 
     Gürcistan Cumhurbaşkanı Saakaşvili de açıklamasında, ayrılıkçı bölge halklarına demokrasi yolunu göstermeye çalıştıklarını belirterek, demokrasi ve barışı sağlamak için her şeyi yaptıklarını kaydetti. 
     Bush’un, Gürcistan ziyaretinin tarihi önem taşıdığını belirten Saakaşvili, yüz elli bin civarında insanın ABD Başkanı için özgürlük meydanında toplandığını ifade etti. 
     ABD’nin her alanda ülkesine büyük destek verdiğini bildiren Saakaşvili, Gürcü askerlerinin barış ve demokrasinin korunması için dünyanın çeşitli bölgelerinde görev yaptığını söyledi. 
     Gürcistan’daki etnik azınlıklar ve sivil toplum kuruluşlarının temsilcileriyle görüşen Bush ayrıca, Parlamento Başkanı Nino Burcanadze ile bir araya gelecek. 
     ABD Başkanı Bush, resmi temaslarının sonunda Özgürlük Meydanı’nda Gürcü halkına hitap edecek. 
     
</TEXT>
</DOC>
