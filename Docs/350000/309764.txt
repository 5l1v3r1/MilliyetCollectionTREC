<DOC>
<DOCNO> 309764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/spor/axspo02.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Anelka yola çıkıyor 
</HEADLINE>
<TEXT>


Fenerbahçe, Fransız yıldızın kişisel isteklerini karşılamak için son pazarlıkları yapıyor. İngiliz basını ise, Anelka'nın yarın İstanbul'a geleceğini duyurdu 



Son 48 saate girildi 
SARI - Lacivertli camiada büyük heyacan yaratan Nicholas Anelka'nın transferi adım adım mutlu sona doğru ilerliyor. Fransız golcünün 48 saat içinde İstanbul'a geleceği iddia edildi. Daily Mirror gazetesi, bu transferden İngiliz kulübünün bonservis bedeli olarak 7 milyon sterlin alacağını yazdı. Haberde Fenerbahçe'nin, daha önce ödemeye yanaşmadığı bu rakamı kabul ettiği ifade edildi. 

Masaya oturuldu 
DAILY Mirror, kulüplerin anlaşma sağlamasının ardından, Anelka'nın sağlık kontrolü için cuma günü İstanbul'da olacağını yazdı. Manchester City'de mutsuz olan Fransız yıldız, sakatlığı nedeniyle son üç haftadır forma giyemiyordu. Fenerbahçe cephesi ise, bonservis sorununun çözülmesinin ardından Anelka'nın menajeriyle ünlü yıldızın kişisel isteklerini karşılamak için masaya oturdu. 

Fark 12 bin sterlin 
ANELKA'NIN haftada 40 bin sterlin talep ettiği, ancak Fenerbahçe'nin 28 bin sterlin önerdiği ve kıran kırana pazarlıkların devam ettiği öğrenildi. Bu konudaki pürüzlerin çözülmesinin ardından Anelka imza için İstanbul'a gelecek. Daum'un, UEFA Kupası'nda forma giydirebileceği yıldızın gelişi için sabırsızlandığı, yönetimin de karşılama gününü kutlamaya çevirmeyi planladığı öğrenildi. 

Fener gol çalıştı 

Rize alarmı 
İKİNCİ yarının ilk randevusunda pazar günü Çaykur Rizespor'u konuk edecek olan Fenerbahçe, bir günlük iznin ardından tek antrenmanla hazırlıklara yeniden başladı. Yaklaşık iki saat süren idmanda Alman hoca, kanat organizasyonları ve gol vuruşlarına ağırlık verdi. Takımı iki gruba ayıran Daum, özellikle as oyunculardan oluşan gruba sürekli uyarılarda bulundu. 

Servet sevinci 
KANAT organizasyonu çalışmasında çok sayıda şutta toplar, tesislerin dışına çıktı. Sakatlığı bulunan Servet, takımdan ayrı çalıştı. Bu oyuncunun Rize önünde görev alabileceği açıklandı. Öte yandan Kadıköy Emniyet Müdürlüğü bünyesindeki polislerin bir bölümü bundan sonra Fenerbahçe maçlarında "Spor Polisi" olarak "Polis İrtibat Masası"nda görev yapacak. 

Hooijdonk'un peşine takıldı 

FENERBAHÇE yönetimi, tedaviyi gerekçe göstererek, ülkesine giden Hooijdonk'u getirmesi için Dışilişkiler Sorumlusu Hakan Bilal Kutlualp'i Hollanda'ya gönderdi. Kutlualp, Daum'un gönderilmesini istediği, ancak Başkan Aziz Yıldırım'ın baskısıyla geri adım atmak zorunda kaldığı golcü yıldızın sağlık durumu hakkında da bilgi toplayacak. İstanbul'da bulunan eşi ve iki çocuğu da, bir an önce Hooijdonk'a kavuşmak için gün sayıyor. 

Ümit Özat zirvede 

KALYON Otel'de yapılan Işık Sigorta "11 Altın Adam Yarışması"nın jüri toplantısında, aralık ayının "altın adamı" Ümit Özat oldu. "Ayın yıldızı" kategorisinde ise Galatasaray'ın başarılı file bekçisi Mondragon birinciliği elde etti. Trabzon Başkanı Atay Aktuğ "Ayın Yöneticisi" ve Denizlispor'un başındaki Giray Bulak da "Ayın Teknik Direktörü" seçilirken, "Ayın Hakemi" olarak ise Cüneyt Çakır belirlendi. 


</TEXT>
</DOC>
