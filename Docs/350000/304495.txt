<DOC>
<DOCNO> 304495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonyas04.html </URL>
<DATE> 2005/01/07/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
6 aylık ikizler bel fıtığı oldu 
</HEADLINE>
<TEXT>

     Alev GÜRSOY - SİVAS DHA 

      SİVAS'ın Yeşilyurt Mahallesi'nde yaşayan 6 aylık ikizler Muhammed ve Mustafa Kabül, aynı anda bel fıtığı oldu. ikizlerin bel fıtığı nedeninin doğuştan olabileceği bildirildi. 
     Yılbaşı gecesi rahatsızlanarak Sultan 1'inci İzzettin Keykavus Devlet Hastanesi Çocuk Cerrahi Servisi'ne kaldırılan ikiz bebekler, tedavi altına alındı. 6 aylık ikiz bebeklerin annesi Gülcan Kabül, şöyle dedi 
     "Bebeklerim doğduğu günden bu yana sürekli rahatsızlık çekiyor, anne sütünü dahi içmiyorlardı. Hastaneye ilk getirdiğimizde doktorlar gaz problemleri olabileceğini ve sürekli kontrole getirmemizi söyledi. Fakat ikizlerimiz iyice rahatsızlandı. Daha sonra bel fıtığı olduklarını öğrendik.'' Mustafa ve Muhammed Kabül'ün tedavisini sürdüren Çocuk Cerrahi Uzmanı Dr. Ekrem Kaya, Muhammed ve Mustafa Kabül'ün rahatsızlıklarını 6 aylık oldukları için ilk başta anlayamadıklarını, sarılık olabileceklerini düşündüklerini anlattı. Dr. Kaya, şöyle devam etti 
     "Hiç bir belirti tehşis edemeyince her türlü kontrol ve tetkiklerini yaptık ve bebeklerin problemlerinin belinde olduğunu anladık. İkiz bebeklerin aynı anda aynı hastalığa yakalanması gerçekten çok ilginç. Ama tedavisi zor değil. Bebeklerin fiziki yapısı henüz yeni yeni olgunlaşmaya başladığı için bu hastalığı engelleyeceğiz. Bu rahatsızlık doğuştan olabilir.'' 
     
</TEXT>
</DOC>
