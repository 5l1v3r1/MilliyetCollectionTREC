<DOC>
<DOCNO> 301215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sondun15.html </URL>
<DATE> 2004/12/27/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Güney Asya'yı vuran depremde ölü sayısı 25 bini geçti 
</HEADLINE>
<TEXT>

     Hindistan ve Endonezya ile birlikte en büyük zararı gören Sri Lanka, hükümetin kontrolü altındaki bölgelerde ölü sayısının 10.029 olduğunu açıkladı. 
     Ayrılıkçı Tamil gerillalarının kontrolü altındaki bölgelerde de 20000 kişinin öldüğü ve toplam ölü sayısının 12.029'a ulaştığı belirtildi. Ölenlerin en az 72'si turist. 
     Sri Lanka Ulusal Meteoroloji Merkezi, Sumatra adası yakınlarında sarsıntılar belirlendiğini ve küçük tsunamilerin yolda olduğunu açıklarken, 25 bin kadar askerin kurtarma çalışmalarına katıldığı ve kıyı bölgelerine yardım ulaştırmaya başlandığı kaydediliyor. Ülkede 800 bin kişinin evsiz kaldığı ve 1555 kişinin kayıp olduğu verilen haberler arasında. 
     Askeri kaynaklar, ölenler arasında turistlerin de bulunduğunu ve ölü sayısının arttığını söylediler. 
     Bir internet sitesinin haberinde de, bir yetimhanedeki 170 çocuğun korkunç şekilde can verdiği ileri sürüldü. 
     Son 40 yılın en büyük depreminde en çok zarar gören ülkelerden Hindistan'da da ölü sayısının arttığı bildiriliyor. 
     Güney Asya'yı dün vuran depremin ardından Hindistan'da ölü sayısının 6 bin 800'e yükseldiği bildirildi. 
     Resmi kaynaklar, Andaman ve Nicobar adalarındaki 3 bin ölü dahil, toplam ölü sayısının 6 bin 823 olduğunu açıkladı. 
     Bu arada, İngiltere Dışişleri Bakanlığı, Asya'da birçok ülkeyi vuran depremde 11 İngilizin öldüğünü bildirdi. 
     Tayland Başbakanı Thaksin Shinawatra da, dev dalgaların bu ülkede 700 kadar kişinin ölümüne yol açtığını söyledi. Taylandlı Tümgeneral Kokiet Wongworachart, Puket adasında ölenlerden 35'inin turist olduğunu söyledi. 
     Malezya'da ölenlerin sayısının 52'ye yükseldiği, Myanmar'da da 39 kişinin tsunami nedeniyle hayatını kaybettiği bildirildi. 
     Basın-yayın organları, ölen ve kaybolan turistler arasında Güney Kore, Japonya, Almanya, Güney Afrika, Hong Kong, İngiltere, İrlanda, Danimarka, Avustralya, Malezya, Meksika, Rusya, İsveç, Şili ve ABD vatandaşlarının bulunduğunu duyurdular. 
     General Chaisit Shinawatra, ABD'nin, felaket bölgelerine yardım göndermeyi teklif ettiğini belirttdi. Radyo istasyonlarından kan bağışı çağrısında bulunuluyor. 
     Puket'te kaybolduğu açıklanan Tayland Kralı'nın torunu Bhumi Jensen'in de öldüğü açıklandı. Babası Amerikan vatandaşı olan 21 yaşındaki Bumi'ye ait ceset teşhis edildi. Puket belediye binası önünde toplanan 1000 kadar turist, yetkililerden yardım istedi. 
     Deprem ve tsunami nedeniyle 5000'e yakın kişinin öldüğü Endonezya'da da kurtarma çalışmaları devam ediyor. 
     Endonezya askerleri ve gönüllüler, denizden gelen ölümden kaçmak için ağaç tepelerine çıkanları kurtarmaya çalışıyor. 
     BM'nin de dev dalgalara yenik düşen Aceh bölgesine yardım gönderme teklifinde bulunduğu haber verildi. Halen dev dalgalar arasında boğulan ve depremde yıkılan evler altında kalan birçok ceset olduğu belirtiliyor. 
     Öte yandan İsrail, mahsur kalmış vatandaşlarının durumunu araştırmak ve yardım çalışmalarına katkıda bulunmak amacıyla felaket bölgelerine ekip gönderdi. 
     Ekibin İsrail Dışişleri Bakanlığı yetkilileri ile bir grup doktordan oluştuğu, aileleriyle bağlantı kuramayan 543 İsrailli bulunduğu kaydedildi. 

     
</TEXT>
</DOC>
