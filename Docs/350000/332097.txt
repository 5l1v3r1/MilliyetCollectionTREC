<DOC>
<DOCNO> 332097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/yazar/akyol.html </URL>
<DATE> 2005/04/11/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kardeş ülke Cezayir 
</HEADLINE>
<TEXT>

Dışişleri Bakanı Gül ve Cezayirli meslektaşı Abdulaziz Talip, birlikte AB ile ilişkileri geliştirmenin önemini vurguluyorlar. Talip, Gül'e, "Cezayir ikinci ülkenizdir" diyor 

CEZAYİR Dışişleri Bakanı Abdulaziz Talip, meslektaşı Abdullah Gül onuruna verdiği yemekte, Türk-Cezayir kardeşliğini överek "Cezayir sizin ikinci ülkenizdir" diyor. Gerçekten iki ülke arasında hiçbir sorun yok, pek çok konuda, mesela BM Güvenlik Konseyi üyelik seçimlerinde iki ülke birbirlerini destekliyor. 
Dahası, Gül ve Talip, "Avrupa Birliği ile ilişkileri geliştirme"nin önemini beraberce vurguluyor... Talip, AB'nin 17 Aralık'ta Türkiye ile müzakerelere başlama kararı almasını sevinçle karşıladıklarını, bunun Türkiye için başarı olduğunu, kendilerinin de "Barcelona süreci" çerçevesinde AB ile "ortaklık anlaşması" imzaladıklarını anlatıyor. 
Türkiye'nin Batı ile ilişkileri, Türkiye'yi İslam dünyasında ve Avrasya'da güçlendiriyor. 
"İkinci ülkeniz" sözünün güncel ilişkilerden başka bir anlamı daha var Tarih... Müşterek Osmanlı asırları... Askeri müzeyi gezdim. Hemen kapıdan girince milli kahraman Emir Abdulkadir'in büyük bir heykeli var Fransızlara yenilince Abdülaziz zamanında Osmanlı'ya gelip Bursa'ya yerleşen bir milli kahraman... Sağ ötede Barbaros Hayrettin, öbür tarafta Oruç Reis, onun yanında Osmanlı levent kıyafetiyle birçok Cezayir beylerbeyi büstleri... Büyük tablolarda Preveze ve İnebahtı deniz savaşları... 
Cezayir kimliğinin inşasında Osmanlı asırlarının büyük, pozitif katkısı var. 

Gül, devlet başkanı gibi 
ABDULLAH Gül'ün sıcak ve şeffaf mizacı, dış politikada da çok işe yarıyor muhataplarıyla hemen sıcak, samimi ilişkiler kuruyor. Cezayirliler Türk Dışişleri Bakanı'nı devlet başkanı gibi karşıladılar, Cumhurbaşkanı Buteflika, Gül'ü 2 saat ağırladı, yemeğe alıkoydu. 
Osmanlı'da Cezayir beylerbeyine "dayı" da denirdi. Cezayir'de büyük bir "dayı sarayı", külliyesi ve camisi var. Bu çok geniş sitenin içinden Fransızlar yol geçirmiş, birtakım eserler yok olmuş. Zamanın tahribatıyla yıkık ve metruk... 
Cezayir Cumhurbaşkanı Buteflika, restore edilmesini Türkiye'den istiyor. Fakat "Frankofon"lar, Osmanlı camisinin dükk n, gazino falan gibi bir şeylere dönüştürülmesini istiyor. Gül, ziyaretinde bu sorunu çözdü, cami dahil, külliye asli Osmanlı karakterine uygun olarak restore edilecek. 
Cezayir önümüzdeki beş yılda 50 milyar dolarlık altyapı yatırımı planlıyor. Gül, "Yüzde onunu Türkiye alsa, 5 milyar dolar eder" diyor. Ama Cezayir'de altyapı yatırımları Çinlilerin elinde "Kedi köpek yiyorlar" diye bazen halkla itiş kakışlar, kavgalar olmuş. Türk özel sektörünün altyapı yatırımlarındaki payı 700 milyon dolar 
Doğalgaz alımından doğan açığımızı gidermek ve yatırım alanı sağlamak için çok önemli... 
Gül, bu gezisinde altyapı ve konut inşaatında Türk firmalarına öncelik verilmesini sağladı. Türk şirketlerinin burada da iyi bir imajı var zaten. 

Gelişmeye açık bir ülke 
CEZAYİR sokaklarından gözlemler.... Fakir ülke. Arap sosyalizminin tahribatı tam giderilememiş. Girişimci orta sınıf, dışarıya açılma, piyasa ekonomisi yeni gelişiyor. 
H kim dil, ülke dili olan Arapça ile, sömürgecilikten gelen Fransızca... Askeri müzeyi gezerken, Fransız sömürgeciliğinin barbarlığına kızmamak mümkün değil. Ama Fransızca Batı medeniyetinin bir dili onun için Fransızcayı yok etmeye kalkmamışlar. Hatta Cumhurbaşkanı Buteflika, Arapçanın yanında eğitimde yabancı dil olarak Fransızcaya önem veriyor. 
Etnik Berberilerin dağlı "Kabiller" bölümünde Arapçaya güçlü bir tepki var, fakat Berberilerin ovalı "Tuaregler" bölümünde böyle bir şey yok ve bunlar daha gelişmiş onlar için de Arapça dünyaya açılmanın, medeni gelişmenin dili... 
Cezayir'de hiçbir yerde, özel veya kamusal, başörtüsü yasağı yok başı açma, örtme diye bir sorun yok. Sokakta başı açık veya tesettürlü birçok kadın ve kız görüyorsunuz. Tunus'taki totalitarizm hastalığı ile bizim "kamusal alan" kurmacamız buraya bulaşmamış. 
Ilımlı, dünyanın farkında, gelişmeye açık kardeş bir ülke... 



</TEXT>
</DOC>
