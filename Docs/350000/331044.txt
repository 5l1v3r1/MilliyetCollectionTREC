<DOC>
<DOCNO> 331044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun32.html </URL>
<DATE> 2005/04/07/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Talabani resmen başkan... Yemin ederek görevine başladı... 
</HEADLINE>
<TEXT>

     Irak Ulusal Meclisi tarafından dün yeni geçici devlet başkanı seçilen Celal Talabani, yemin ederek görevine başladı. 
     Irak'ta devlet başkanlığı yapacak ilk Kürt kökenli Iraklı olan Talabani'nin, Kuranıkerim'e el basarak yemin ettiği bildirildi. 
     Talabani ve yardımcıları Adil Abdülmehdi ve Sünni Gazi El Yaver'in, vakit kaybetmeden geçici başbakanı ataması bekleniyor. 
     Yeni başbakanın da iki hafta içinde kabineyi oluşturması gerekiyor. 
     
     TALABANİ, ASİLERİN AFFEDİLMESİNİ İSTEDİ 

     Irak'ta bugün ant içerek Devlet Başkanlığı görevine başlayan Celal Talabani, isyancıların affedilmesini istedi. 
     Talabani, ant içme töreninden sonraki konuşmasında, ''yeni Irak'la bütünleşebilmeleri için asilere fırsat verilmesini'' önerdi. 
     ''Teröre bulaşan Iraklılarla barışçı ve siyasi çözüm bulmalı, onları affetmeliyiz'' diyen ''çiçeği burnunda'' Devlet Başkanı, isyancıların demokrasi sürecine davet edilmesi, onlara da özgürlüklerden yararlanma fırsatı verilmesi gerektiği görüşünü dile getirdi. 
     Talabani, Kuranıkerim'e el basarak ettiği yeminde, ''Allah'a and olsun ki, ülkemin bağımsızlığını, halkımın çıkarlarını ve demokratik federal sistemi korumak için üzerime düşen görevi bihakkın yerine getireceğim'' dedi. 
     
</TEXT>
</DOC>
