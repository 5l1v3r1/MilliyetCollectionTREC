<DOC>
<DOCNO> 326501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/siyaset/axsiy02.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hocam hitabını duymadım' 
</HEADLINE>
<TEXT>


Genelkurmay Başkanı Özkök, "Gazeteler, Başbakan Erdoğan'ın bana "Hocam" dediğini iddia ediyor. Söylendiyse kabullenmem mümkün değil" dedi. Özkök, Orgeneral Büyükanıt'ın Irak sözlerinin yanlış anlaşıldığını da söyledi 

ANKARA Milliyet 


Genelkurmay Başkanı Orgeneral Hilmi Özkök, Başbakan Erdoğan'ın kendisine her zaman "Sayın Paşam" veya "Genelkurmay başkanım" diye hitap ettiğini belirterek, "'Hocam" diye hitap ettiğini duymadım. Gazetelerin iddiası. Söylendiyse kabullenmem mümkün değil" dedi. Özkök, Pakistan'ın Milli Günü resepsiyonunda değerlendirmelerde bulundu. Özkök'ün açıklamalarının satırbaşları şöyle 

'BÜYÜKANIT'IN GÖREVİ' 
Genelkurmay adına, benim, İkinci Başkanın ve Genel Sekreter'in, kuvvet komutanlarının da kendi kulvarlarında konuşabileceklerini söyledim. Ülkemizin iç güvenlik harekatı ve Kuzey Irak'la ilgili konuşulmuştur. İkisinin de Kara Kuvvetleri ile ne kadar ilgili olduğu aşikar değil midir PKK ile mücadelede Jandarma ve Kara Kuvvetleri omuz omuza görev yapmadı mı Kendi görev sahası içinde değerlendirmeler yapmıştır. Bu normaldir. Bazen gazetecilerle sohbet edilirken bir şeyler konuşulur. Bu da resmi beyanat gibi algılanıyor. Irak'ta çok yoğun değişim var. Politikaların buna ayak uydurması lazım. Politikaları kendisinin bilmediğini söylemiş olabilir, öyle anlaşılıyor. Yoksa "Irak politikamız yok" diye birşey söylemiş değildir. Bu meselenin uzatılmasında yarar görmüyorum. Kendisi neyi söyleyeceğini neyi söylemeyeceğini iyi bilir. 

İŞBİRLİĞİMİZ TAM 
Dışişleri'nden bize bir rahatsızlık iletilmedi. Dışişleri Bakanlığı ile çok iyi münasebetleri olan bir kurumuz. Devlet politikası olarak Irak politikasını yürütmeye çalışırız. Devamlı temas içindeyiz. Çok iyi bir işbirliğimiz var. Güvenlik konularıyla dış politika çok ilgilidir. Dışişleri Bakanlığı ile Genelkurmay çok yakın işbirliği içindedir. 

HOCAM KONUSU 
Açıklıkla ifade etmek isterim ki beni üzen bir konu. Başbakan'ın Çanakkale'deki törende bana "hocam" diye hitap ettiğini, kalabalık içinde duymadım. Gazeteler iddia ediyor. Söylendiyse bunu kabullenmem, doğru bulmam mümkün değil. Ama Sayın başbakan bana her zaman "Sayın Paşam" veya "Genelkurmay Başkanım" diye hitap eder. 

BAYRAK YAKILMASI VE PKK 
Mersin'de bayrak yakılması olayı var. Genelkurmay Başkanlığı'nın basın toplantısında açıkladığımız PKK konusu değişiklik gösteren bir durumdur. Kuzey Irak'ta PKK mevcuttur. Türkiye'deki miktarları bazen artmakta, bazen düşmektedir. TSK, tüm gücüyle görevinin başındadır. Şu anda herhangi bir olay yoktur. Ancak bayrak olayına bağlıyorsunuz. Bu olaya çok üzüldüm. Bütün Türkler bayrağın onurunu korumakla görevlidir, görev yalnız askeriyeye verilmemiştir. Çok büyük reaksiyon gösterildi. Tabii ki bu durumu bütün müesseseler çok soğukkanlı ve derinlemesine incelemelidir, akıllıca ele almalıdır ama üzerine görev düşen herkes görevini yapmalıdır. Yaptığını müşahede ediyoruz. Bundan memnunuz. Umarım asla tekrar etmez. 

ÖCALAN'DA TARAFIZ 
Terörist Abdullah Öcalan'ın yeniden yargılanmasıyla ilgili olarak Türk yargısı görevini yapmıştır. Bu konuda tarafız. 


</TEXT>
</DOC>
