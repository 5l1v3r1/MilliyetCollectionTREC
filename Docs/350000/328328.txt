<DOC>
<DOCNO> 328328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/ekonomi/eko03.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'YKB hisselerini alıp Sonera'ya satacağız' 
</HEADLINE>
<TEXT>


EKONOMİ SERVİSİ 

Çukurova Holding, Sermaye Piyasası Kurulu'nun SPK , TeliaSonera ile yapılan satış anlaşmasının, Yapı Kredi'ye YKB ait yüzde 20'lik Turkcell hisselerini kapsayıp kapsamadığını sorması üzerine yaptığı açıklamada, anlaşmanın YKB'deki hisseleri de kapsadığını bildirdi. Açıklamada, yürütülecek görüşmelerde, YKB mülkiyetindeki Turkcell hisselerinin Çukurova tarafından 'alınarak Sonera'ya satılması'nın gündemde olacağı belirtildi. 

Opsiyonu hatırlattı 
SPK Başkan Yardımcısı Sinan Alp, Çukurova'ya gönderdiği yazıda, YKB'nin sözkonusu satış işlemine ilişkin banka yetkili kurullarında alınan bir karar bulunmadığını açıkladığı belirterek, bu kapsamda Turkcell Holding hisselerinin satış işlemlerine ilişkin olarak YKB tarafından Çukurova'ya verilen herhangi bir yetki veya imzalanan bir sözleşme olup olmadığını, satış işleminin YKB hisselerini kapsayıp kapsamadığını sordu. 
Çukurova Holding SPK'ya gönderdiği cevabı Borsa'ya da yolladı. Yazıda, Sonera Holding tarafından Turkcell Holding hisselerinin alımı için yapılan teklifin halen YKB mülkiyetinde bulunan hisseleri de kapsadığı belirtildi. 
Söz konusu teklif kapsamında yürütülecek görüşme ve çalışmalarda YKB'nin sahip olduğu Turkcell Holding hisselerinin de Çukurova Grubu tarafından alınarak Sonera'ya satılmasının gündemde olacağı kaydedilen yazıda, bu konuda Yapı Kredi nezdinde yürütülecek çalışmalar hakkındaki bilgilerin süresi içinde SPK ve Borsa'ya iletileceği vurgulandı. 
Yazıda, YKB mülkiyetindeki Turkcell hisselerinin Çukurova Grubu tarafından satın alınmasına ilişkin opsiyonu düzenleyen sözleşmeler hakkındaki bilgilerin daha önce Borsa'ya açıklandığı bildirildi. 


</TEXT>
</DOC>
