<DOC>
<DOCNO> 301574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/soneko07.html </URL>
<DATE> 2004/12/28/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Bankalardan, 'Yılbaşı gecesi hesabı erken ödeyin ' tavsiyesi... 
</HEADLINE>
<TEXT>

     Bankalar, yılbaşı gecesinde fiks mönü ile hizmet verecek yerlerde, hesapların saat 23.00'e kadar ödenmesini öneriyor. 
     Ziraat Bankası Konya Bölge Başmüdürü Ali Aras, Yeni Türk Lirası'nın YTL kullanıma sayılı günler kaldığını, bankaların tüm hazırlıklarını tamamladığını söyledi. 
     1 Ocak'ın ilk dakikalarından itibaren bankaların Türk Lirası'ndan YTL'ye geçişi yapan programların otomatik olarak devreye gireceğini vurgulayan Aras, bu geçişin kademeli olarak gerçekleşeceğini bildirdi. 
     Aras, bankaların YTL ile sorunsuz hizmet vermek için yoğun çaba harcadığını ifade ederek, şunları söyledi 
     ''YTL programlarının sisteme dahil olması biraz zaman alacak. Bu yüzden, yeni yılın ilk 3-4 saatinde kredi kartlarının kullanımında zorluklar yaşanabilecek. Özellikle yılbaşı gecesini eğlence merkezlerinde kutlayanlar bu durumu göz önüne almalı, yanında mutlaka nakit para bulundurmalıdır.'' Yılbaşı gecesi yaşanacak olası sorunlar nedeniyle vatandaşların fiks mönü ile hizmet verecek yerlerde hesaplarını saat 23.00'e kadar ödemelerini de öneren Aras, ''Bu saatlerde kredi kartları normal ve sorunsuz hizmet verebilecek. Gece yarısından önce yapılan tüm masraflar kredi kartı ile ödenebilir. 1 Ocak'ta ise kalan miktar ya da ödemeden sonraki ekstra harcamalar da nakit para ile karşılanabilir'' dedi. 
     Aras, 31 Aralık gecesinde vatandaşların, YTL cinsinden gelecek hesapları iyi incelemesi uyarısında da bulundu. 

     
</TEXT>
</DOC>
