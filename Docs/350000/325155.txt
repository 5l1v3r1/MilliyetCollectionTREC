<DOC>
<DOCNO> 325155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/ekonomi/eko03.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Motorola Telsim'i anlaşarak çözelim 
</HEADLINE>
<TEXT>


Uzan ailesi ve Telsim'den alacağını tahsil etmek için mahkemeye başvuran Motorola, Türkiye devleti dahil tüm taraflarla anlaşarak çözüme gitmeyi istiyor 

SEMA EMİROĞLU New York 

Amerikan 'Motorola' cep telefonu şirketi, Uzan ailesi ve Telsim'den 4 milyar doları aşkın alacağını tahsil etmek için tahkime başvurmasına rağmen, Türkiye devleti de dahil, tüm tarafların rızasına dayalı bir anlaşmayı tercih ettiğini açıkladı. Motorola yetkilileri Milliyet'e yaptıkları açıklamada, Telsim'in Tasarruf Mevduatı Sigorta Fonu TMSF tarafından olası satışının, sorunun bu şekilde çözümlenmesini sağlayabileceği belirtti. 
Motorola yetkilileri, yalnızca Telsim'in de kabul ettiği 2 milyar doları aşkın borcu değil, aynı zamanda "Uzan ailesinin Motorola'ya karşı büyük sahtek rlık işlemekten dolayı ödemeye mahkum edildiği 2 milyar doları aşkın parayı da geri almak için her türlü hukuki yola başvurmaya devam edeceklerini" vurguladı. 
Motorola'nın, Türkiye devleti de dahil tüm taraflarla bu anlaşmazlığı çözmek için aylardır gayret sarfettiğine dikkat çekilen açıklamada, şirketin Ekim 2004'te Uluslararası Yatırım Anlaşmazlıklarının Çözüm Merkezi'ne ICSID tahkim için başvurduğu hatırlatıldı. Motorola'nın açıklamasında şöyle denildi 
"Türkiye devletiyle olan bu anlaşmazlıkların benzerleri, ABD ile Türkiye arasındaki bir anlaşma ile kurulmuş bir uluslararası mahkeme olan ICSID'de uygun biçimde çözümlenmiştir. Bu davanın muameleleri devam ederken, Motorola'nın açık tercihi, bu anlaşmazlıkların karşılıklı rıza yoluyla çözümlenmesidir. Telsim'in TMSF tarafından potansiyel, ama henüz açıklanmamış olan satışının bu sonuca yol açmasını umuyoruz." 

Uluslararası tahkim 
Motorola'nın Telsim'den alacağını tahsil etmek için başvurduğu ICSID adlı merkez, 'Devletlerle Diğer Devletlerin Vatandaşları Arasındaki Yatırım Anlaşmazlıklarının Çözümü Sözleşmesi' ile kuruldu. ICSID'in kendisi, sözleşmeye taraf olan devletlerle diğer taraf ülke vatandaşları arasında uzlaşma ya da tahkim işine girmiyor ama güven atmosferi yaratacak imk nlar sağlıyor. Tahkimi, tarafların kendileri tarafından atanan ya da sözleşmede belirtilen aracı ve hakemler yapıyor. ICSID sözleşmesi altında tahkime gitmek tamamen rızaya dayanıyor. Taraflar bir kez tahkime rıza verdikten sonra yükümlülükleri yerine getirmeye ve sonuçta verilecek hüküme uymaya mecburlar. 
ICSID'de bundan önce Türkiye Cumhuriyeti'ne karşı tahkim davası, 2 Mayıs 2002'de, PSEG Global Inc., Kuzey Amerika Kömür Şirketi ve Konya Ilgın Elektrik Üretim tarafından açıldı. 25 Ekim 2002'de kurulan mahkeme, h l işlemlerine devam ediyor. 


</TEXT>
</DOC>
