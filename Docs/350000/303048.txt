<DOC>
<DOCNO> 303048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/soneko32.html </URL>
<DATE> 2005/01/03/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Coface, Türkiye'nin notunu pozitif izlemeye aldı... 
</HEADLINE>
<TEXT>

     Türkiye'de faaliyet gösteren ilk uluslararası kredi sigortası şirketi olan Fransız Coface, Türkiye'nin kredi notunu pozitif izlemeye aldı. 
     Daha önce ''B'' olan Türkiye'nin kredi notu ''B pozitif izleme'' olarak değişti. 
     Coface'den yapılan açıklamada, yatırımların önemli ölçüde artmasının yüksek oranlı büyümeyi desteklediği belirtildi. Şu anda gözlemlenen olumlu durumun, piyasa oyuncularının yenilenen güveni ve uluslararası kuruluşların desteğinden güç aldığına işaret edilen açıklamada, kamu kesimi finansman sorunlarının, uygulanan mali disiplin ile geçmişe göre bir miktar hafiflemiş durumda olduğu bildirildi. 
     Açıklamada, Coface ödeme endekslerinin, Türk şirketlerinin borç ödemelerinde olumlu trendin devam ettiğini ve Türkiye'nin ödenmeyen borç endeksinde dünya ortalamasının altında bir seyir izlediğini gösterdiğine yer verildi. 
     Bununla beraber Türkiye'nin artan borç ödemeleri, ertelenen yatırım ve tüketim talebinin yılın ilk yarısında patlamasıyla büyük ölçüde artan dış ticaret açığının finansman gereği yarattığına işaret edilen açıklamada, şunlar kaydedildi 
     ''Bu sebeple özellikle 'istikrar ortamına güven' konusunda yüksek oynaklık riski taşıyor. Geçen yıllara göre yüksek gerçekleşen cari açık kur riski yaratmakta. Özel sektörün kısa vadeli dış borçlarının hızla artması da dövizde likidite riski getirmekte.'' Açıklamada, politik ve ekonomik reformların sürdürülmesinin AB ile üyelik müzakerelerinden geniş ölçüde etkileneceği de belirtildi. 
     Coface, 92 ülkede 4 bin 500 çalışanı ile yaklaşık 85 bin müşterisine hizmet veriyor. 
     
</TEXT>
</DOC>
