<DOC>
<DOCNO> 337762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/soneko34.html </URL>
<DATE> 2005/04/28/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
TÜSİAD Başkanı Sabancı Her şeyi bilen adam devri kapandı 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, "her şeyi bilen adam" devrinin kapandığını belirterek, yeni lider tipine, "öğrenen lider" yakıştırması yapmanın çok yanlış olmayacağını bildirdi. 
     Eduplus Eğitim Danışmanlık tarafından düzenlenen 2. Liderlik Zirvesi 2005, İstanbul’da gerçekleştirildi. 
     Zirvenin açılışında Türk iş dünyasının liderleri olarak nitelendirilen Vehbi Koç ve Sakıp Sabancı adına birer onur ödülü verildi. Vehbi Koç’un ödülünü Koç Holding Kurumsal İletişim ve Dış İlişkiler Başkanı Hasan Bengü, Sakıp Sabancı’nın ödülünü ise TÜSİAD Başkanı Ömer Sabancı aldı. 
     Ömer Sabancı, zirvede yaptığı konuşmada, rahmetli amcası Sakıp Sabancı’nın, Sabancı ailesinden başlayarak Sabancı Topluluğu’na, genel olarak iş camiasına ve giderek tüm topluma etkisini yaydığı bazı özelliklerine değindi. Ömer Sabancı, "Rahmetli Sakıp Sabancı, Sabancı ailesinin temel direği, lideriydi. Tüm aileyi kucaklayan, mutlu veya acı günlerimizde hepimizin yanında olan, kendi özel sorunlarını bir kenara bırakıp bizimkilerle ilgilenen, önceliğini her zaman bu yönde kullanan geniş yürekli bir insandı" dedi. 
     Sakıp Sabancı’nın, ailesine olan bu yaklaşımını iş hayatında da aynen koruduğunu, bunun ötesinde geniş yürekliliğini tüm topluma yansıtabildiğini, karşılığında da Türk toplumunun yoğun sevgisine mazhar olduğunu, takım çalışmasına yürekten inandığını dile getiren Ömer Sabancı, "İnsan, rahmetli Sakıp Sabancı’ya baktığında, onun şahsında yalnızca doğal bir lider görmüyor, çağdaş yönetim felsefesinde yeni yeni şekillenmeye başlayan bir anlayışın da öncü çizgilerini sezebiliyor" dedi. 
     Artık, liderlerin tüm kararları aldığı ve bunlarla ilgili uygulama talimatları vererek, takip ettiği dönemlerin geride kaldığını, liderliğin kararların ve çözümlerin takım içinde ortaklaşa biçimlenmesini ve benimsenmesini sağlayabilme noktasında düğümlendiğini belirten Sabancı, uygulamada olumlu sonuç almanın anahtarının katılım olduğunun hayat tarafından büyük ölçüde kanıtlandığını vurguladı. 
     
     YENİ LİDER TİPİ "ÖĞRENEN LİDER" 
     "Bir başka önemli nokta ’her şeyi bilen adam’ devrinin kapanmış olması. Yaşadığımız yüzyılda bu her geçen gün biraz daha imkansız hale geliyor zaten" diyen Ömer Sabancı, liderin artık, takımın ortak birikiminin en verimli şekilde kullanılmasını sağlamasıyla ve takımın hedefine ulaşmasında üstlendiği kolaylaştırıcı rolüyle diğerlerinden ayrıldığını, bu süreçte lider kendi fonksiyonunu ancak, "takımından öğrendikleriyle" en iyi şekilde yerine getirebildiğini, bu yeni lider tipine, "öğrenen lider" yakıştırması yapmanın çok yanlış olmayacağını düşündüğünü söyledi. 
     Yeni lider tipinin sürükleyici bir fonksiyon üstlenebilmesi için gereken temel özellikleri, sonuca odaklanmak, kararlılık, ikna gücü ve sıcak ilişki kurma yeteneği olarak sıralayan Sabancı, karizmatik ve sevecen bir kişilik yapısını gerektiren bu özelliklerin eski liderlik anlayışının kalıtımsal bir devamı olarak kabul etmek gerektiğini ifade etti. 
     Ömer Sabancı, "Sonuç olarak, liderliğin yeniden tarif edildiği bir dünyada, rahmetli Sakıp Sabancı’nın içselleştirdiği bazı özelliklerin, bu yeni tanımla önemli ölçüde örtüşebildiğini görmek, doğrusu bana ayrı bir keyif veriyor, birçok başka konuda olduğu gibi bu konuda da ondan öğrenilecek çok şey olduğunu hatırlatıyor" dedi. 
     
</TEXT>
</DOC>
