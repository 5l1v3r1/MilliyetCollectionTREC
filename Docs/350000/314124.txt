<DOC>
<DOCNO> 314124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko32.html </URL>
<DATE> 2005/02/10/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ziraat Bankası Genel Müdürü Borcunuz yoksa krediyi kullanmayın 
</HEADLINE>
<TEXT>

     Ziraat Bankası Genel Müdürü Can Akın Çağlar, ''Nema karşılığı kredi'' uygulaması konusunda, ''eğer herhangi bir borcunuz yoksa, bir borç baskısı altında değilseniz, paraya ihtiyacınız yoksa bu parayı kullanmaya gerek yok diye düşünüyorum'' dedi. 
     Çağlar, Ziraat Bankası Genel Müdürlüğü'nde düzenlediği basın toplantısında ''Nema Karşılığı Kredi'' uygulaması konusunda açıklamalarda bulundu ve soruları yanıtladı. 
     Çağlar, ''Bu kredinin, kredi kartları borcunu kapatmanın ötesinde pek de bir cazibesinin bulunmadığı yönünde görüşlerin olduğunun'' hatırlatılması üzerinde, şunları söyledi 
     ''Eğer herhangi bir borç baskısı altında iseniz, yüzde 2'nin üzerinde bir maliyetle bir yerden kendinize borç bulamıyorsanız, bunun kapatılmasında kullanılması doğrudur. Eğer herhangi bir borcunuz yoksa ve yüzde 2'nin üzerinde bir getiri elde edemeyecekseniz, bu kredinin kullandırılmasının çok gerekli olmadığını düşünüyorum. Topluca bir para alayım, bununla birtakım ihtiyaçlarımı karşılayayım diyorsanız belki o anlamda olabilir. Ama bizim bu krediyi kullandırırken ki amacımız, daha yüksek maliyetli faiz oranları yüzde 4 ile yüzde 9'lara kadar değişiyor, bu kredileri kapatabilmeleri açısından bu krediyi kullandırmayı düşündük ama eğer herhangi bir borcunuz yoksa, bir borç baskısı altında değilseniz, paraya ihtiyacınız yoksa bu parayı kullanmaya gerek yok diye düşünüyorum.'' ''Bu kredi cari açığı tetikler mi '' şeklindeki bir soru üzerine Çağlar, şöyle konuştu 
     ''İlk baştaki nema rakamı 10 katrilyon lira idi. Bu rakamın karşılığı kredi uygulamasına gidilmesi halinde, bu rakamı banka olarak karşılar mıyız diye değerlendirdik. Enflasyon ve faiz rakamları da bir önceki yıla göre farklı. Kişi başına kullandırılacak rakam ortalama bin 243 Yeni Türk Lirası olacağına göre, bunun cari açığı tetikleyecek bir etkisinin olmayacağını hesapladık. Ödemelerin büyük bir çoğunluğunun kredi kartlarının borçlarının kapatılmasında kullanılacağı görüşündeyiz. Bu yapılmış olan bir tüketimin maliyetini aşağı çekmede kullanılacaktır. Bu konudaki riskin bir parça aşağı çekilmesi açısından faydalı olacaktır.'' 
     
     ''PİYASAYA GÖRE FAİZİ YENİDEN GÖZDEN GEÇİRECEĞİZ'' 
     Ziraat Bankası Genel Müdürü Çağlar, faiz oranlarına ilişkin bir soruya yanıt verirken, faizin belirlenmesinde kredinin geri dönüp dönmemesinin bir etken olduğunu belirterek, ''Alternatif piyasalardaki getiriler de fiyatları belirler. Ama biz piyasadaki en düşük faizi uyguluyoruz. Piyasa şartlarında faizler aşağıya doğru gittiğinde belki biz de kredinin faiz oranını gözden geçireceğiz'' diye konuştu. 
     Çağlar, bir başka soru üzerine ''kamu ve özel sektörü, çalışan çalışmayan ayrımı yok. Eğer nema alacağı varsa onun karşılığı biz herkese başkaca bir teminata gerek kalmaksızın kredi veriyoruz'' dedi. 
     
     ''AKTİFİMİZDE 30 KATRİLYON LİRALIK İÇ BORÇLANMA SENEDİ VAR'' 
     ''Bu kredi herhangi bir kriz anında bir risk yaratır mı '' şeklindeki bir soru üzerine Çağlar şunları söyledi 
     ''Eğer ki, bu kredide risk vardır şeklinde yaklaşırsanız, benim aktifimde 30 katrilyon liralık bir devlet iç borçlanma senedi var. Onların ödenip ödenmemesini belki de sorgulamak gerekir. Burada ulaşılacak rakam 1.5-2 katrilyon lira. Bu rakam Hazine tarafından ödenir mi, ödenmez mi gibi bir düşünce aklımıza gelmez.'' 
     
     KREDİ KARTLARI İLE TAKSİTLİ ALIŞVERİŞ SORUNU 
     Kredi kartları ile taksitli alışveriş konusundaki bir soru üzerine de Çağlar, Bankalar Birliği'nde ''kredi kartıyla taksitlendirme olayının oldukça sıkıntılı olduğu, bir an önce durdurulması gerektiği konusunda'' toplantılar yaptıklarını söyledi. Çağlar, ''Ancak, bu konuda düzenlemeler yapılacağı düşünüldüğü için şu anda diğer bankalar tarafından aktif bir çaba içine girilmediğini görüyoruz'' diye konuştu. 
     Çağlar, nema karşılığı kredi için başvuranlara, banka şubesinde yoğunluk yoksa krediyi aynı gün verdiklerini ancak, yoğun talepten dolayı bu sürenin ertesi güne sarkabildiğini söyledi. 
     
</TEXT>
</DOC>
