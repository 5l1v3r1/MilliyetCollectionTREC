<DOC>
<DOCNO> 327587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sonspo16.html </URL>
<DATE> 2005/03/27/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Ersun Yanal Bu kadar kötü bir milli takım hiçbir maçta olmadı... 
</HEADLINE>
<TEXT>

     Milli Takımlar Teknik Direktörü Ersun Yanal, Arnavutluk maçında sahada herkesin sadece puan almayı düşündüğünü ifade ederek, ''Bu da dün hepimizi etkiledi. Bu kadar kötü bir milli takım hiçbir maçta olmadı'' dedi. 
     Ersun Yanal, önce bir televizyon kanalında canlı yayına katılırken, daha sonra basın mensuplarının sorularını yanıtladı. 
     Futbolda bir değişim yaşadıklarının altını çizen Yanal, sözlerini şöyle sürdürdü 
     ''Türk futbolu bir süreç içerisinde. Hem başarıyı, hem de değişimi birlikte kovalıyor. Bundan sonraki hedeflerimiz her platformda her alanda varolmaktır. Dün olağanüstü olan bir durum olduğunu düşünüyorum. Çünkü puan kazanmamız gerekiyordu. Bu puan devamımızı getiriyordu. Sadece puan almamız düşüncesiyle hepimiz orada yer alıyorduk. Bu da dün oyunumuzu etkiledi. Bu kadar kötü bir milli takım hiçbir maçta olmadı.'' Ersun Yanal, Danimarka maçında çok iyi futbol ortaya koyduklarını hatırlatarak, ''Belki o son zamanlarda Avrupa'da oynanan en iyi oyunlardan bir tanesiydi. Ama iki puan bıraktık, keşke o gün 3 puan alsaydık ve kötü oynasaydık'' ifadelerini kullandı. 
     ''Futbol içimizi ısıtan, hepimizi oynandığında heyecanlandıran bir sonuca götürüyor, ama şu anda öyle bir süreci yaşamıyoruz'' diyen Yanal, ''Dün akşam kazanmamız gereken bir maçtı. Karşılaşma içersinde erken bir sonuç bulduk. Son dakikalarda belki farka gidebilirdik, ama hiç önemli değil, sonucu aldık. Skor farklı olsaydı bugün konuşulanlar da farklı olurdu. Futbolda kaçırdığınız anda, yaptığınız aksiyon unutulur. Goller olsaydı, çok fazla değerlendirilecekti, çok daha farklı yorumlar yapacaktık'' şeklinde konuştu. 

     
</TEXT>
</DOC>
