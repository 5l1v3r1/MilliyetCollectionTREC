<DOC>
<DOCNO> 310728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sondun18.html </URL>
<DATE> 2005/01/30/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Irak'ta seçimlere katılım yüzde 72... 
</HEADLINE>
<TEXT>

     Genel ve yerel seçimlerin yapıldığı Irak'ta yerel saatle 14.00'e kadar TSİ 13.00 katılım oranının yüzde 72 olduğu bildirildi. 
     Bağımsız Seçim Komisyonu yetkilisi Adil El Lami, başkent Bağdat çevresinde bazı bölgelerde sandık başına giden kayıtlı seçmen oranının yüzde 95'i bulduğunu, ülke genelinde ise bu oranın şu ana kadar yüzde 72 olduğunu söyledi. 
     Irak'ta yerel saat 07.00'de başlayan oy verme işleminin saat 17.00'de sona ermesi bekleniyor. 
     Ülkenin orta kesimlerindeki kutsal kent Necef'te seçimlere katılım oranının yüzde 75-80 civarında olduğu belirtilmişti. 
     Seçim Komisyonu yetkilisi Buşra Kazım, katılım oranının yüzde 75-80 civarında olduğunu, bu oranın gün ortasında ellerine ulaşan ilk tahminlere dayandığını söylemişti. 
     
     BM'YE GÖRE KATILIM ORANI YÜKSEK 

     Irak Seçim Komisyonu bünyesinde görev yapan BM temsilcisi, bugün düzenlenen seçimlere katılımın beklenin üzerinde olduğunu söyledi. 
     Kolombiyalı temsilci Carlos Valenzuela, düzenlediği basın toplantısında, ''Elimize ulaşan ilk bilgilere göre, Irak'ın bazı bölgelerinde seçimlere katılım oranı beklenin üzerine çıkacak gibi görünüyor. İnsanlar son aylarda birçok saldırıya sahne olan Musul'da bile kuyruklar oluşturuyor'' dedi. 
     Valenzuela, başkent Bağdat'ın güneyindeki ''ölüm üçgeni'' diye anılan bölgede oy merkezlerinin kapılarını açmadığını belirterek, ''Ancak sorun halledildi'' dedi, bununla birlikte ayrıntı vermedi. 
     Iraklı ve Amerikalı güvenlik güçlerinin olağanüstü güvenlik önlemleri aldığı Irak'ta 50 yıldır ilk kez çok partili seçimler yapılıyor. 
     
     NECEF 

     Bu arada, Irak'ın orta kesimlerindeki kutsal kent Necef'te seçimlere katılım oranının yüzde 75-80 civarında olduğu bildirildi. 
     Seçim Komisyonu yetkilisi Buşra Kazım, katılım oranının yüzde 75-80 civarında olduğunu, bu oranın gün ortasında ellerine ulaşan ilk tahminlere dayandığını söyledi. 
     ''Bu mükemmel bir rakam'' diyen Kazım, ''Az sayıda seçmenden, seçmen kayıtlarını tutan görevlilerin seçmenlerin oy tercihlerini etkilemeye çalıştığı yönünde şikayetler aldık'' dedi. 
     
     YURTDIŞINDAKİ SEÇMENLERİN YÜZDE 65,9'U OY KULLANDI 

     Öte yandan, Irak seçimleri için ilk iki günde yurtdışında yaşayan Iraklı seçmenlerin yüzde 65,9'unun oy kullandığı bildirildi. 
     Irak Bağımsız Seçim Komisyonu adına yurtdışındaki seçimleri düzenleyen Cenevre'deki Uluslararası Göç Örgütü, Cuma ve Cumartesi günleri, kayıtlı yaklaşık 280 bin seçmenden 186 bin 619'unun sandıklara gittiğini açıkladı. 
     Yurtdışında yaşayan Iraklılar, 14 ülkede kurulan merkezlerde 28 Ocak'tan itibaren oy kullanmaya başladı. Yurtdışındaki Iraklılar 28-30 Ocak tarihlerinde oy kullanabilecekler. 
     Iraklıların oy kullandığı ülkeler şunlar Türkiye, Avustralya, İngiltere, Kanada, Danimarka, Fransa, Almanya, İran, Ürdün, Hollanda, İsveç, Suriye, Birleşik Arap Emirlikleri ve Amerika Birleşik Devletleri. 
     
</TEXT>
</DOC>
