<DOC>
<DOCNO> 311247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/yazar/asik.html </URL>
<DATE> 2005/02/01/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Mülakat kuşkusu 
</HEADLINE>
<TEXT>


Hukuk mezunu okurumuz, Adalet Bakanlığı'nın geçen ekimde açtığı yargıç adaylığı sınavına girmiş. Anlattıkları yenir yutulur gibi değil "Bakanlık, yazılı sınavı kazanan 500 kişiden 400'ünün mülakat sonucu işe başlatılacağını açıklamıştı. Ama sonradan aralarında benim de bulunduğum 80 kişinin mülakatta kaybettiği bildirildi. 320 kişi alındı. Bana önce memleketim ve mezhebim soruldu Tunceli ve Alevi deyince jüri üyelerinin suratlarını görmeliydiniz. Nitekim arkadan hepsini doğru yanıtlamama rağmen birbirinden kazık sorular geldi. Benim gibi Alevi olan bir bayan aday vardı. Yazılıyı üçüncülükle kazanmasına karşın o da mülakatta kaybetti. Nisan ayında yeni bir sınav düzenleyeceklermiş. Anlaşılıyor ki, bu sınavda kazanamayan kendi adamlarına yeni bir şans verecekler. Ülke işte bu zihniyetle yönetiliyor." 

Ümraniye'ye, ABD'deki Silikon Vadisi'nin benzeri kuruluyormuş. 
Ümraniye'de bol miktarda gecekondu bulunduğu düşünülürse, oraya artık "silikondu" da diyebiliriz. 
Haldun Ertem 

Baykal inadı Son kurultay sadece o çirkin görüntülerle değil, "olmasaydı daha iyi olurdu" denilecek kimi yanlış uygulamalarla da tarihe geçecek gibi görünüyor. Örneğin, dinleyici bölümünde muhaliflere de yer ayrılsaydı... Divan, daha tarafsız bir görüntü sergileyebilseydi... Seçimler çarşaf liste yöntemiyle yapılsaydı... Ya da blok listede muhalif ama saygın birkaç isme yer verilseydi ne kaybedilirdi Mustafa Gazalcı'yı dinliyoruz. 
"Abdülkadir Ateş, Hakkı Akalın, Hasan Fehmi Güneş gibi isimlere yer verseydi, Genel Başkan Parti Meclisi'nde yine istediği kararları çıkartır ama hem o arkadaşlarımızın orada yapacakları eleştirilerden yararlanmış hem de kamuoyunda puan kazanmış olurdu. Ne yazık ki bunu bile yapmadı, büyük bir fırsatı kaçırdı." 

İnternet kafe... Ankara Kızılay'da, acele bir mesaj göndermek için bir internet kafeye girdim. Salonda sigara içmek serbestti. Birkaç kişi sigara içiyor, onların keyfi için çoluk çocuk geri kalan herkes zehirleniyordu. Tuvalet yoktu. Kapıdan içeri soğuk vuruyordu. 
Belediyeler, internet kafeleri hiç denetlemez mi Buralarda sigara içmek neden yasaklanmaz Neden çoluk çocuk duman altı edilir, böylesine zehirlenir 

Çankırı çekmiyor Çankırı'ya bağlı Yeşil Dumlupınar beldesinin Belediye Başkanı Erol Yazıcıoğlu, kurultay salonunda sohbet ederken etraftan Başkan'ın cep numarasını istiyorlar, o 
- Cep telefonum yok, diyor... 
- Başkan nasıl olur, artık cep telefonsuz adam kalmadı... 
- Olsa ne olacak, bizim ora cep telefonunu çekmiyor ki... 
Televizyonlarda reklamları izliyoruz... Mozambik dahil 174 ülkeye ulaşıyor bizim telefonlar. Ama Çankırı'nın Yeşil Dumlupınar ilçesine ulaşmıyor. Gülse Birsel ile Haluk Bilginer'in dikkatine 

Ya bundan sonrası Adı sol veya sosyal demokrat olmakla birlikte... CHP'nin ana sıkıntısı sol veya sosyal demokrat çizgiden kopmuş olmasında... 
CHP, bugün artık ne solu ne halkı kucaklayan parti... Dürüstçe çalışan, hayatını alnının teriyle kazanan, Cumhuriyet'e ve demokrasiye inanan, iyi yurttaş olmanın gereklerini yerine getirenlerin sesi değil. CHP, ezilen sınıfların partisi olmadığı gibi orta sınıfın partisi kimliğinden de uzaklaştı. 
Yerel seçimde Bakırköy, Beşiktaş, Kadıköy gibi orta sınıfın çoğunlukta olduğu ilçelerden alınan oylar CHP sevgisine değil, şeriat korkusuna bağlıydı. 
Deniz Baykal, sol duyarlığa sahip bir lider değil. 
Cumhuriyet'e, hakka, hukuka, emeğin saygınlığına inanan kitleler, CHP'den olaylara günü gününe tepki göstermesinin yanında eğitim başta olmak üzere hayatın her alanında çözüm üretmesini bekliyorlar. CHP bu görevi yerine getiremiyor. 
Partide üç beş milletvekili biraz gayretli. Diğerleri yatıyor. 
Genel Başkan partiyi çalıştırmıyor. Veya çalıştıramıyor. 
Çalışan kesimlerle partinin bağları büyük ölçüde kopmuş bulunuyor. 

Deniz Baykal'ın Sarıgül'le ilgili iddiaları yabana atılır cinsten degildi. Şişli Belediyesi'ndeki rüşvet olayı olsun, Parti Disiplin Kurulu üyesinin rüşvetle satın alınma girişimi olsun... Belgeleri çok güçlü iddialar... 
Sarıgül, kurultay günü sergilediği şiddet gösterileriyle kendi hanesine yazdırdığı olumsuz puanları artırdı... 
Avrupa'da kaç kez sosyal demokrat liderlere yumurta veya domates attılar. Oscar Lafontain'i boğazından bıçakladılar. Hiçbiri şiddete başvurmadı. 
Ateş Ünal Erzen'in iddia edilen saygısızlığı yaptığını da hiç sanmıyoruz... 
CHP'nin yarınına dönersek... Baykal'ın aldığı oy sayısı her kurultayda düşüyor. Genel Başkan sürekli irtifa kaybediyor. 
CHP, ya fakir fukarayı, çalışanları, kadınları, gençleri, öğrencileri, soylu bir gelecek arayan cumhuriyetçi, laik, demokrat insanları kucaklayıp kavrayacak.. Ya böyle bir liderin arayışı içinde çalkalanıp duracak... 

ABD'de yayımlanan "West Wing" dizisinde Türkiye, zina yapan kadınların kafalarının kesilerek idam edildiği bir ülke olarak gösterilmiş. 
Çok ayıp etmişler... Biz aslında "töre yasalarına" göre ya tabancayla vurarak öldürürüz ya da bıçaklarız... 
Arif Ayhan 



</TEXT>
</DOC>
