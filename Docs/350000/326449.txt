<DOC>
<DOCNO> 326449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonyas26.html </URL>
<DATE> 2005/03/23/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Pekinel kardeşler dünya basınını cezbetti 
</HEADLINE>
<TEXT>

     Piyanist Güher-Süher Pekinel kardeşler, Johann Sebastian Bach'ın eserlerini yorumladıkları yeni albümleriyle dünya medyasındaki müzik eleştirmenlerinden övgü dolu sözler aldı. 
     Pekineller'in Warner Classics şirketinden çıkan ''Bach İkili Piyano Konçertoları'' adını verdikleri ve Howard Griffits'in yönettiği Zürich Oda Orkestrası'nın eşlik ettiği albümleri, dünyada beğeni topladı. 
     Son albümlerindeki performanslarını ''Doruktaki yorumlarımız'' olarak niteleyen Pekineller'in görüşleri şöyle 
     ''Uyum içinde sonsuz şeffaflık ve transandans arayışını ve anlatımını en öz şekilde sadece Bach'da bulmamız mümkün. Bach'ın yüce kimliği aynı anda geçmişle, şimdiyle ve gelecekle olmanın tükenmez vizyonuna dayanmaktadır.'' 
     
     ÖVGÜ DOLU YORUMLAR 
     Sanatçı kardeşlerin yeni albümleri için dünya basınında çıkan bazı yorumlar da şöyle 
     Chicago Tribune ''Büyüleyici bir konsept ve stil eşgüdümlülüğü içinde çalışıyorlar. Ruh, karakter, yetenek ve zarafetle dolup taşan bu performanslar, ikili piyano çalma sanatına çok uzun bir zamandır eşi görülmemiş bir saygınlık ve hatta keyif duygusu kazandırabilecek nitelikte.'' Daily Telegraph ''Türk asıllı Pekinel kardeşler, aynı zamanda tek yumurta ikizi. Altıncı hisle donanmış olan ikizler, muhtemelen seyirci karşısına çıkan en ilgi çekici piyano ikilisini oluşturuyorlar. Ve Pazartesi günü Wigmore Hall'de verdikleri konser öyle coşkuluydu ki kişiliklerinden yansıyan büyü hepimizi kuşattı.'' The Guardian ''Aynı yumurta ikizi olan Pekinel kardeşler, piyano ikilisi olarak en ayrıntılı rubatoyu çalarken bile mikrosaniyesine kadar esrarengiz, neredeyse telepatik bir uyumluluk yeteneği sergilediler. Bu, gerçekten tek piyanisti dinlemek gibi bir şey.'' Frankfurter Allemagne ''Dünyanın saygın ve tanınmış grupları arasında en iyi piyano ikilisi.'' Le Figaro ''İki adet insanın aklını başından alan karakter arasında paylaşılan bu kişisel bütünlük gösterisi, gerçekten de büyüleyici. İki kız kardeş de, kusursuz ve eşi görülmemiş bir teknik duyarlılığa sahip.'' The Pianist Magazine ''Pekineller, tüm dünyada Arthur ve Karl Ulrich Schnabel'den beri en iyi piyano ikilisi olarak kabul görüyorlar.'' 
     
</TEXT>
</DOC>
