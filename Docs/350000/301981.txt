<DOC>
<DOCNO> 301981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sontur20.html </URL>
<DATE> 2004/12/29/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Posta hizmetlerine 2005'te zam yok 
</HEADLINE>
<TEXT>

     PTT Genel Müdürü ve Yönetim Kurulu Başkanı İbrahim Şahin, 2005 yılını Türkiye koşullarında anormal bir değişiklik olmadığı takdirde posta hizmetlerine zam yapmadan geçirmeyi planladıklarını bildirdi. 
     TBMM KİT Komisyonu, PTT'nin 2002 yılı hesaplarını incelemeye başladı. Komisyona bilgi sunan İbrahim Şahin, bugün itibariyle 1064 merkez, 1919 şube ve 1433 de acentelik olmak üzere toplam 4416 işyerinde hizmet sürdürdüklerini söyledi. 
     Şahin, gelişmiş ülkelerin posta idarelerinde olduğu gibi kayıtlı posta maddelerine ilişkin kabul, sevk ve dağıtım işlemlerinin bilgisayar ortamında yapılabilmesi için otomasyon projesinin ikinci aşamasını yaşama geçireceklerini ifade etti. Bu amaçla hazırlanan projenin, Dünya Posta Birliği'nin Servis Kalitesini İyileştirme Fonu Konseyi'nce kabul edilerek 473 bin dolarlık karşılıksız bir dış finansman sağlandığını belirten Şahin, bu kaynağın 333 bin dolarlık ilk diliminin kullanıldığını, yazılım işlemlerinin sonuçlandırılarak pilot merkezlerin tümünde hizmete konulması sonrasında son dilim paranın alınacağını kaydetti. 
     İbrahim Şahin, bankalar ve kurumlarla yapılan işbirliğinden 2003 yılında 661 milyar lira komisyon geliri elde edildiğini, 2004 yılı Ekim ayı sonu itibariyle bu kapsamda elde edilen komisyon gelirinin 6 trilyon 325 milyar liraya yükseldiğini ifade etti. 
     Modern posta hizmetlerinden tüm vatandaşların yararlanabilmeleri amacıyla ilk etapta 27 merkezde başlatılan gişe otomasyonu hizmetinin yaygınlaştırılarak otomasyona açık merkez sayısının 2002 yılı sonu itibarıyla 707'ye, 2003 yılı sonu itibarıyla 882'ye bu yıl da 1510'a çıkardıklarını ifade eden şahin, 2002 yılı sonunda bu rakamı 2500'e çıkarmayı hedeflediklerini bildirdi. Şahin, bu sayede hiçbir banka şubesi olmayan beldelerin tamamında da PTT'nin banka hizmetleri sunacağını kaydetti. 
     
     ADLİYELERİN RESMİ TEBLİGATLARI 
     Genel Müdür Şahin, yılbaşından itibaren artık adliyelerin Türkiye'de para olmadığı gerekçesiyle yerine ulaştırılmayan resmi bir tebligatı kalmayacağını bildirdi. Adliyelerin resmi tebligatlarında pul kullanılmayacağını kaydeden Şahin, idari ve adli yargı ile yapılan mutabakat çerçevesinde bir merkezi posta hesabı bulunacağını ve hangi adliyeden gelen tebligat olursa olsun posta idarelerince kabul edilerek tebligatın gerçekleştirileceğini, daha sonra da bu hesaptan masrafının düşürüleceğini söyledi. 
     
     ''PERSONEL SIKINTIMIZ VAR'' 
     Milletvekillerinin kendisine yönelttiği soruları da yanıtlayan Şahin, personel eksikliği yüzünden çok büyük tedirginlik ve sıkıntı yaşadıklarını ifade etti. Çalışanlara izinlerini bile doğru dürüst kullandıramadıklarını belirten Şahin, 60 milyon nüfuslu Fransa'da 280 bin, 7.3 milyon nüfuslu Avusturya'da 45 bin posta çalışanı bulunurken, 70 milyon nüfusu olan Türkiye'de 35 bin posta elemanının görev yaptığını, bunun da 2 bininin taşeron olduğunu ifade etti. 
     PTT çalışanlarının ücretlerinde 3 bin ek gösterge üzerinden iyileştirme yapacaklarını belirten Şahin, Ocak ya da Şubat ayından itibaren bu iyileştirmelerin maaşlara yansıyacağını söyledi. Şahin, PTT çalışanlarının yazlık giysilerinin en geç 15 Mayıs, kışlık giysilerinin de 15 Ekim'de dağıtılacağını bildirdi. 
     Posta hizmetlerinin tüm dünyada önem arzeden hizmetler arasında olduğunu ve posta idarelerinin de kar-zarar hesabı yapmadığını kaydeden Şahin, Türkiye'deki Posta Telgraf Teşkilatı'nın ise çabaları sonucu kara geçirilen ve dünyada kar eden bir kaç teşkilattan biri haline geldiğini anlattı. 
     Şahin, PTT'nin 2004 Kasım ayı sonu itibarıyla 62 trilyon lira olan karın yıl sonunda 75-80 trilyon liraya çıkacağının tahmin edildiğini söyledi. 
     
     ZAM YOK 
     PTT Genel Müdür Şahin, 2002 yılında posta hizmetlerine 4 kez zam yapıldığını, 2003'te zam sayısının bir olduğunu belirterek, bu yıl yüzde ise 37'e varan indirimler uyguladıklarını söyledi. Şahin, 2005 yılını ise ülke koşullarında bir anormal değişiklik olmazsa zam yapmadan geçirmeyi planladıklarını bildirdi. 
     Genel Müdür Şahin'in sunuşu ve milletvekillerinin sorularını yanıtlamasından sonra toplantıya iki saat ara verildi. 
     
</TEXT>
</DOC>
