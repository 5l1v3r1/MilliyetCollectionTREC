<DOC>
<DOCNO> 331964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonsiy07.html </URL>
<DATE> 2005/04/10/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Öğretmenlikte eş durumundan nakil kalkıyor... 
</HEADLINE>
<TEXT>

     Milli Eğitim Bakanlığı, şehit eşi öğretmenlerle zorunlu hizmete tabi asker, polis ve yargı mensuplarının öğretmen eşlerinin yer değişikliğini diğer öğretmenlerdeki gibi "hizmet puanı ve sıra esası"na göre yapacak. Böylelikle öğretmenler polis, subay, hakim ve savcı olan eşlerini gerekçe göstererek istedikleri ile tayin talebinde bulunamayacak. Bakanlık ayrıca, nokta tayinine geçerek öğretmenleri il emrine vermeyecek, direkt okula atayacak. 
     Milli Eğitim Bakanlığı, eş özrüne bağlı öğretmen tayinleriyle öğretmenlerin nokta tayinine ilişkin yasa değişikliği çalışmasını tamamlayarak Başbakanlığa gönderdi. 
     Milli Eğitim Bakanlığı Teşkilat ve Görevleri Hakkındaki Kanunu'nun 61 ve 62'nci maddesinde değişiklik öngören 4 maddelik yasa tasarısına göre, özellikle norm kadro uygulamasını delen eş durumundan tayin uygulamasına son veriliyor. Yasa'nın 61'nci maddesindeki değişiklikle öğretmenlerin, zorunlu hizmete tabi Türk Silahlı Kuvvetleri, Emniyet Teşkilatı ve yargı mensubu olan kamu görevlisi eşlerinin durumunu gerekçe göstererek bulundukları yeri değiştirme isteklerinde kolaylık kaldırıldı. 
     
     ŞEHİT EŞLERİ DE KAPSAMDA 

     Okulların sabit öğrenci sayısına göre belirlenen norm kadro düzenini sağlamak amacıyla son verilen eş durumu tayinleri şehit eşlerini de kapsıyor. Bakanlığın hazırladığı yasa değişiklik tasarısında, kaldırılması öngörülen şehit eşleri de dahil asker, polis ve yargı mensuplarına istisna maddesi şöyle 
     "Şehit eşi öğretmenler ile ilgili mevzuatı uyarınca zorunlu yer değiştirmeye tabi tutulan kamu personelinin öğretmen eşlerinin yer değiştirme suretiyle atanmalarında hizmet puanı ve sıra esası uygulanmaz." 
     
     YÜZDE 5'LİK KONTENJANDA KALKIYOR 

     Bakanlık, aynı yasanın 62'nci maddesinde öngörülen, eş durumu özrüne bağlı tayin istekleri için il milli eğitim müdürlüklerine norm kadro düzeni dışına çıkarak verilen yüzde 5'lik ek kadro uygulamasına da son verdi. Tasarıyla 62'nci maddede yer alan şu hüküm de kaldırıldı 
     "Öğretmenlerin kanuni izin, geçici görev, disiplin cezası uygulaması veya görevden uzaklaştırma nedenleriyle görevlerinden geçici olarak ayrılmaları durumunda oluşacak ögretmen ihtiyacının karşılanması ve şehit eşi öğretmenler ile ilgili mevzuatı uyarınca zorunlu yer değiştirmeye tabi tutulan kamu personelinin öğretmen eşlerinin atanmalarında kullanılmak ve her ilin öğretmen norm kadro sayısının yüzde 5'ini geçmemek üzere il milli egitim müdürlüklerine boş öğretmen kadrosu tahsis edilir." 
     
     NOKTA TAYİNİ GELİYOR 

     Bakanlık, Teşkilat Yasası'ndaki bir diğer değişiklikle öğretmenlerin görev yerlerini artık nokta tayini şeklinde yapacak. Daha önce il ataması yapılan ve il milli eğitim müdürlüğünün görev yerini belirlemesi yöntemine dayanan atamalar bundan sonra Ankara'dan direkt okula yapılacak. 
     Yasaya bu çerçevede "Öğretmenlerin atamaları Bakanlıkça il ilçe veya doğrudan eğitim kurumuna yapılır. Ancak bakanlıkça il ilçe emrine atama yapılması halinde, atandıkları ildeki görev yerleri, hizmet puanları dikkate alınarak il milli eğitim müdürünün teklifine göre valilerce belirlenir" hükmü eklendi. 
     Öte yandan Bakanlık yetkilileri, Başbakanlığa gönderilen tasarıyla eş durumu tayinlerine son vererek norm kadro uygulamasını işler hale getirmeyi amaçladıklarını kaydetti. 

ANKA 

     
</TEXT>
</DOC>
