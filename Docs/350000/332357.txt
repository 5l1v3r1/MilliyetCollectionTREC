<DOC>
<DOCNO> 332357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/guncel/gun02.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali, saldıranı değil tutukluyu eleştirdi 
</HEADLINE>
<TEXT>


Trabzon Valisi, 'adaletin tecellisi için sabır' istedi. Son saldırının ardından kimse gözaltına alınmadı 


Trabzon Valisi Hüseyin Yavuzdemir, "Bazı çevreler Trabzon'da kamu düzenini olumsuz etkileyecek davranışları ısrarla sergilemeye devam etmektedir" sözleriyle saldırıya uğrayan TAYAD'lıları eleştirdi. Yavuzdemir, "Kimsenin, adaletin yerine geçmeye ve Türk Milleti'nin huzurunu bozmaya hakkı yoktur" dedi. Linç girişimi görüntüleriyle ilgili olarak dün akşama kadar gözaltına alınan kimsenin olmadığı bildirildi. 
Valilikteki basın toplantısında TAYAD'lıların basın açıklamasında çıkan olayları değerlendiren Yavuzdemir, 6 Nisan'da bildiri dağıtan 5 kişinin vatandaşlarca dövülmesiyle tırmanan gerginliğin ve pazar günkü olayların polisin çabasıyla sonlandırıldığını ifade etti. Yavuzdemir, "Sabırlı olmak ve adaletin tecellisini beklemek durumundayız" dedi. 
Halkı tahrik edebilecek her türlü davranıştan sakınılması gerektiğini kaydeden Yavuzdemir, şunları söyledi 
"Trabzon'da güvenlik ve huzur herkes için gereklidir. Sivil toplum örgütleri hangi amacı gerçekleştirmek için kurulursa kurulsun, ortak payda bu ülkenin birliği, bütünlüğü ve güvenliğidir. Vazgeçilmez değerleri kimse zedeleyemez. Trabzon halkından da tahriklere kapılmamalarını rica ediyorum. Devletimiz kanunsuzluğun üstesinden gelebilecek güçtedir." 
Yavuzdemir, soru üzerine, polisin müdahalesinin başarılı olduğunu belirterek, "Polisimizi kutluyorum. Tüm emniyet teşkilatımızı tebrik ediyor ve alınlarından öpüyorum" diye konuştu. 

'Temkinli olalım' 
Bu arada, Trabzon'daki olaylar üzerine kentteki 21 sivil toplum örgütü ortak açıklama yaptı. Açıklamada Trabzonlulara şöyle seslenildi "Trabzon üzerinde, son günlerde dış güçler ve onların taşeronlarınca çirkin oyunların tezg hlanmak isteniyor. Temkinli olalım. Bu oyunları boşa çıkarılım ve asayişin temini güvenlik güçlerine bırakılım." 


</TEXT>
</DOC>
