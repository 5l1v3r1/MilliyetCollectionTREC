<DOC>
<DOCNO> 302815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sonspo15.html </URL>
<DATE> 2005/01/02/ </DATE>
<TIME> 20.53 </TIME>
<AUTHOR>  </AUTHOR>
<HEADLINE>
Mustafa Denizli Pas takımıyla anlaşmaya vardı, imzalar yarın atılacak 
</HEADLINE>
<TEXT>

     İran birinci futbol ligindeki Pas takımıyla görüşmelerde bulunmak için Tahran'a gelen Mustafa Denizli, takım yetkilileriyle anlaşmaya vardıklarını söyledi. 
     Denizli, kaldığı Olimpik Otel'de Türk basın mensuplarına yaptığı açıklamada, ''Aramızda biraz fark vardı, biraz da tereddütlerim vardı onları birlikte bertaraf ettik. Burada yapacağım çalışmanın hem benim için hem de İran için ilginç bir çalışma olacağını sanıyorum. Çalışmalarımızda önemli bir notaya geleceğimizi umut ediyorum'' dedi. 
     Pas takımının en önemli hedefinin Asya Kupası şampiyonluğu olduğunu, Pas'ın grubunda dünya çapında futbolculara sahip çok iyi takımlar bulunduğunu söyleyen Denizli, Pas takımının lige çok iyi başlamadığını, gelecek haftalarda takımı ligde bulunduğu konumdan daha iyi bir yere getirmeyi umduklarını belirtti. 
     İran futbolunda gündem olmaktan son derece memnun olduklarını, Pas takımıyla yapacağı çalışmaların başarıya ulaşmasını umduğunu söyleyen Denizli, anlaşmanın yarın imzalanacağını, detaylarda Pas kulübü yetkilileriyle hemfikir olduklarını kaydetti. 
     Pas takımının tesislerinin yeterli olduğunu, ancak tesislerde bazı değişiklikler yapmak istediğini kaydeden Denizli, iki ülke arasında çeşitli alanlarda iyi ilişkiler bulunduğunu ve spor alanındaki vereceği hizmetlerin iki ülke halkını memnun etmesini umduğunu söyledi. 
     Denizli, Pas takımının gelecek hafta yapacağı maçı izledikten sonra Cuma günü Türkiye'ye döneceğini de kaydetti. 
     Denizli, imzalanacak anlaşmanın süresi ve diğer ayrıntılarına ilişkin bilgi vermedi. 
     Pas takımı, 16 takımlı İran liginde 11'inci sırada bulunuyor. 
     
</TEXT>
</DOC>
