<DOC>
<DOCNO> 341764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/yasam/ayas.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İmk n verilse hepsi mucit 
</HEADLINE>
<TEXT>


Sultanbeyli'de ilköğretim ve liseden 500 öğrenci ile parlak icatları, YTÜ destekli bilim şenliğinde buluştu 

Ahu Coşkun 

Sultanbeyli'deki 24 ilköğretim okulu ve liseden yaklaşık 500 öğrencinin 188 proje ile katıldığı 4. Bilim Şenliği, Yıldız Teknik Üniversitesi'nde YTÜ başladı. 
YTÜ bahçesinde yapılan şenlikte, 'Örnek Şehir Projesi' ile Turgut Reis İlköğretim Okulu öğrencileri, İstanbul'u tüp geçitleri ve güneş enerjisiyle ısınan yapılarıyla yeniden planladı. 
Ahmet Yesevi İlköğretim Okulu'nda okuyan Emre Kudalak ise, 'Akıllı Robot Projesi' ile ağzındaki hoparlörler sayesinde konuşabilen bir robot yaptı. Bitkisel çaylarla tedavi yöntemleri, bulaşıcı hastalıklar ve akraba evliliğinin sakıncalarıyla ilgili projelerin yanı sıra, 'Kötü Alışkanlıklara Son Projesi' ile Namık Kemal İlköğretim Okulu öğrencileri de, sigara ve uyuşturucunun zararlarını anlattı. 

'Geleceğe yürüyoruz' 
YTÜ Rektörü Prof. Dr. Durul Ören, Atatürk'ün en büyük isteğinin 'düşünen insan' yaratmak olduğunu vurgulayarak, "Sultanbeyli'de pırıl pırıl denizyıldızlarımız var. Onlara bir parça üniversite ufkunu göstermek istedik" dedi. 
Sultanbeyli Kaymakamı Kaya Çıtak ise, Sultanbeyli'nin Türkiye'nin en hızlı gelişen yerleşim birimi olduğunu ve 40 ilden fazla nüfusa sahip bulunduğunu kaydetti. Bazı olumsuzluklar nedeniyle ilçede öğretmen kadrosunun yüzde 50'sinin her yıl yer değiştirdiğine işaret eden Çıtak, "Olumsuzlukları bir tarafa bırakarak aydınlık geleceğe yürüyeceğiz" diye konuştu. 



</TEXT>
</DOC>
