<DOC>
<DOCNO> 306633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/dunya/dun02.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara, Sünnileri teşvik ediyor 
</HEADLINE>
<TEXT>


UTKU ÇAKIRÖZER Ankara 


Türkiye, 30 Ocak'taki Irak seçimlerini protesto edecek Sünni gruplara, seçim sonrasında kurulacak Anayasa Komisyonu ve diğer yapılara katılmaları çağrısı yaptı. Dışişleri Bakanlığı'nın Irak Özel Temsilcisi Büyükelçi Osman Korutürk, Irak'ın istikrara kavuşması açısından seçimlerle başlayacak Anayasa oluşturma sürecinin önemli olduğuna dikkat çekerek, seçime katılmayan Sünni grupların son fırsatının anayasa hazırlama sürecine katılmaları olacağını belirtti. 
Türkiye'nin Irak'taki etnik ve dini grupların her birine seçimlere katılmaları telkininde bulunduğunu kaydeden Korutürk, başta Sünniler olmak üzere bazı grupların seçim ve demokrasi konularında eğitim için Ankara'ya davet edildiğini bildirdi. Önde gelen Sünni grubu, "Irak İslam Birliği"nin Ankara'ya geldiğini, TODAİE'de eğitim aldığını kaydeden Korutürük, "O grup seçime katılmayacağını açıkladı. Ama biz ülkelerinin geleceğinde var olmak istiyorlarsa seçim sonrası oluşturulacak kurullarda mutlaka yer almaları gerektiğini vurguluyoruz" dedi. 


</TEXT>
</DOC>
