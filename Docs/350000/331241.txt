<DOC>
<DOCNO> 331241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur45.html </URL>
<DATE> 2005/04/07/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Fener Rum Patriği ile Ermeni Patriği tören için Roma'ya gitti 
</HEADLINE>
<TEXT>

     Fener Rum Patriği Bartholomeos ile Türkiye Ermenileri Patriği Mesrob Mutafyan, Papa İkinci Jean Paul'ün cenaze törenine katılmak üzere özel bir uçakla Roma'ya gitti. 
     Bartholomeos, Atatürk Havalimanı VIP Salonu'nda yaptığı açıklamada, Papa ile son 10 yılda 4 kez buluştuklarını belirterek, ''Kiliselerimizin işbirliği ve dünya barışı için beraber çalıştık. Çok kuvvetli bir şahsiyete sahipti'' dedi. 
     Papa İkinci Jean Paul'ün şahsiyetinin tüm dünya tarafından takdir edildiğini dile getiren Bartholomeos, şöyle konuştu 
     ''Patrikhanemizi ziyaret etmek amacıyla Türkiye'ye gelmiş olmasını her zaman şükranla anıyoruz. 1979 yılından beri kiliselerimizin işbirliğine büyük önem vermiştir. İzlediğiniz gibi bütün dünya yas tutuyor. Yalnız Katolikler değil, bütün Hıristiyanlar ve bütün iyi niyetli insanlar onun gayretlerini takdir ederek yas tutuyorlar. İnşallah onun halefi de aynı istikamette, aynı yolda yürür. Dünya barışı, insanların birliği, iyi niyetin hüküm sürmesi için selefinin izinden o da yürümüş olur.'' Bartholomeos, Papa İkinci Jean Paul'ün kendileri için büyük önem taşıyan kutsal emanetleri iade etmiş olmasını da minnet ve şükranla anacaklarını söyledi. 
     
     PATRİK MUTAFYAN 
     Türkiye Ermenileri Patriği Mesrob Mutafyan da Papa İkinci Jean Paul'ün uzun yıllar hem doğu kiliseleri, hem de diğer dinlerle diyalog tesis ettiğini kaydetti. 
     Kendisiyle birçok toplantı vesilesiyle biraraya geldiğini ve birlikte dua ettiklerini belirten Mutafyan, şöyle dedi 
     ''Gerçekten hümanist bir insandı. Allah ve insan sevgisiyle doluydu. Çok büyük bir kalabalığın Roma'ya gitmesi bunun bir göstergesi. Bütün insanlar, bu değerli insanın ruhunun huzura kavuşması için değişik dinlerden ve kiliselerden biraraya gelip dua edecekler. Gerçek bir dostu kaybetmenin üzüntüsünü içimizde yaşıyoruz.'' Öte yandan, Patrik Bartholomeos, haç şeklinde yapılmış bir çelengi de beraberinde götürdü. 
     
</TEXT>
</DOC>
