<DOC>
<DOCNO> 335065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/yazar/uras.html </URL>
<DATE> 2005/04/20/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ereğli'yi 'yabancı'ya satmak yanlış olur 
</HEADLINE>
<TEXT>


Özelleştirme İdaresi dün sabahın erken saatlerinde Ereğli Demir Çelik Fabrikaları'nın sermayesindeki yüzde 46.12 oranındaki kamu payının, "blok" olarak satışa çıkarılacağını açıkladı. Bunun anlamı, hisse senedini satın alacakların şirketin yönetimine hakim olmasıdır. 
Ereğli'de yönetim hakimiyetini sağlayacak büyüklükteki blok hisse senedi yabancılara satılmamalıdır. "Yabancı sermayeye düşman olduğum için değil", Türk ekonomisinin, Türk halkının yararı bunu gerektirdiği için yazıyorum. 
Özelleştirilen başka KİT'lere ilgi duymayan yabancılar Ereğli'nin peşinde... Birbiriyle yarışıyor... Ankara ise Ereğli'yi yabancılara satmaya hazır. Yabancılar buyursunlar. Yeni fabrika kursunlar. Ama ne olur gelip de bizim yıllardır zar zor kurduğumuz tesisleri almasınlar. Bunları Türklere bıraksınlar. Sakın ola ki Ereğli'de yönetime hakimiyet verecek hisseyi Ankara yabancılara satmasın. Bu geri dönülemez bir yanlış olur. Türkiye ekonomisi çok şey kaybeder. 

Ereğli sanayiyi besliyor 
Nedenlerini arz edeyim 
1 Ereğli, "yassı mamul" denilen, boru, beyaz eşya, otomotiv, makine, gemi sanayilerinde kullanılan çelik levhaları üretiyor. Bizim sanayimizi besliyor. 
2 Ereğli ve Ereğli'ye bağlanan İskenderun, Türkiye'de demir cevheriyle kömürü karıştırarak ve eriterek sıvı demir - çelik elde eden büyük tesisler. Ereğli'den önce kurulan Karabük 600 ton dolayında sıvı demir - çelik üretmeye devam ediyor. 
3 Ereğli, Türkiye'deki demir cevheri yataklarının yarıdan fazlasının sahibi. Kendi cevherimizi ve kömürümüzü değerlendirecek tek tesis. 
4 Ereğli 1965 yılından bu yana aradaki 3-4 yıl hariç her yıl kar ediyor. Devletten yardım almadan büyüyor. 400 bin tondan 3.5 milyon ton kapasiteye ulaştı. 
5 Ereğli, kendi kaynaklarından 1.1 milyar dolarlık kapasite artırımı ve modernleşme yatırımına başladı. Hedef 2010 yılında Türkiye'nin talebinin tamamını karşılamak için yılda 10 milyon ton yassı çelik üretmek. 
6 Ereğli, 2004'te ham çelikte üretim hızıyla Çin'den sonra ikinci sıraya oturdu. Geçen yılki üretimi, 3.3 milyon tona, Erdemir Grubu'nun Erdemir, İsdemir, Erdemir Maden, Romanya Erdemir, Çelik Servis ve Çelbor üretimi ise 6.8 milyon tona ulaştı. 3.2 milyar dolar satış geliri elde etti. Net dönem karı 463 milyon dolar oldu. Kendi imkanlarıyla 333 milyon dolar yatırım yaptı. 

Hakim ortak Türk olmalı 
7 Blok hisse senedi satın alacak ve yönetime hakim olacak sermaye grubu sadece Ereğli'yi ele geçirmeyecek İskenderun'u ve bağlı 9 şirket ile demir cevheri yataklarına da sahip olacak. 
8 Ereğli'nin çok iyi yetişmiş teknik ve yönetici kadroları 15 bin çalışanı var. Yönetim sorunu, personel sorunu yok. 
9 Ereğli'yi, yılda 15 milyon ton hurda demir ithal ederek, bunu elektrik enerjisiyle eriterek uzun mamul inşaat demiri haline getiren özel sektöre ait, sayıları 15 dolayındaki ark ocaklarıyla karıştırmayınız. 
10 Ereğli, yassı mamul yapıyor. Yakında İskenderun da yassı mamule başlayacak. Türkiye'de üretimin yüzde 25'i yassı, kalanı uzun mamul. Halbuki sanayinin talebi tersine. İhtiyaç yüzde 70 yassı mamul şeklinde. Bunu da Ereğli yapacak... 
Ereğli "özelleştirilmiyor". Çünkü Ereğli zaten "özel" sektör statüsünde. Ereğli'nin "özel statü" ile kurulması 1960 yılında bir kanunla kararlaştırıldı. 1965 yılında özel statü ile üretime başladı. Daha sonra Ereğli ile birleştirilen İskenderun Demir Çelik İşletmeleri ise 1975 yılından bu yana üretim yapıyor. 
Ereğli'nin ne pazar sorunu, ne yatırım sorunu, ne teknoloji sorunu ve ne de yönetim sorunu var. Kar ediyor. Yatırım yapıyor. Devamlı büyüyor. Türkiye, Çin'den sonra çelik sanayiinde en büyük hızı yakalayan ikinci ülke durumunda. 



</TEXT>
</DOC>
