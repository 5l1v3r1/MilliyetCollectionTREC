<DOC>
<DOCNO> 327721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun15.html </URL>
<DATE> 2005/03/28/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Tartışma sürüyor, Rumlar, protokole imzayı yeterli bulmuyor 
</HEADLINE>
<TEXT>

     Kıbrıs Rum yönetimi Dışişleri Bakanı Yorgo Yakovu, ''Türkiye'nin Avrupa Birliği'ne AB katılım süreci boyunca veto haklarını ellerinde tuttuklarını'' söyledi. 
     Yakovu, Simerini gazetesine yaptığı açıklamada, ''3 Ekim'e kadar AB'ye üye ülkelerin oy birliğini gerektirecek 3 farklı durak bulunduğunu ve bunlardan en önemlisinin 26 Nisan'daki Ortaklık Konseyi toplantısı olduğunu'' kaydetti. 
     ''Ortaklık Konseyi'nde ele alınacak konulardan birçoğu için oybirliği gerekeceğini, bunun da yaklaşık bir ay sonra Türkiye'nin nasıl bir durumda bulunacağının bir göstergesi olduğunu'' ifade eden Yakovu, ''tek ülkenin bile belirli bir noktada hemfikir olmadığını ifade etmesi halinde oybirliğinin mevcut olmayacağını ve Türkiye'nin katılım sürecinin kesileceğini'' belirtti. 
     Yakovu, ''Türkiye, aynı şekilde davranmaya devam edip protokolü onaylamayacağını böbürlenerek ifade etmeye devam ederse, konunun Ortaklık Konseyi'ne ve AB'li ortaklarınızın değerlendirmesine sunulacağını anlayın'' diye konuştu. 
     ''İmzalıyorum, ancak uygulamaya niyetim yok'' tezini ''gülünç bulduğunu'' beliren Yakovu, ''AB'nin tüm ülkelerinin hemfikir olduğu 'iyi güven' kuralının mevcut olduğunu ve aday bir ülkeden beklenenin, bir şey imzaladığı zaman bunu makul bir zamanda uygulaması olduğunu'' kaydetti. 
     
     KLERİDES 

     Öte yandan Rum yönetimi eski lideri Glafkos Klerides, ''Gümrük Birliği'nin genişletilmesi protokolünün Türkiye tarafından imzalanmasının an meselesi olduğunu, ancak uygulanmasının ayrı bir konu teşkil ettiğini'' söyledi. 
     Alithia gazetesine göre, Klerides, yaptığı açıklamada, ''Yunanistan'ın da protokolü imzalamasının ardından hemen uygulamaya geçmediğini ve protokolü 2-3 yıl sonra uygulamaya koyduğunu'' belirterek, ''Türkiye'nin protokolü imzalayarak uygulamaya koyacağına şahsen inandığını, ancak bunun yine de çok fazla anlamı olmadığını'' kaydetti. 
     Klerides, '' Tanımıyorum şeklinde bir açıklamada bulunduğun zaman, uluslararası hukuka göre çok taraflı bir anlaşmanın imzalanması, tanınma teşkil etmez'' diye konuştu. 
     Açıklamasında, Kıbrıs sorununun çözümü ve müzakerelerin başlaması konularına da değinen Klerides, her şeyin Kıbrıs Rum tarafının mesajlarına ve bu mesajların inandırıcılığına bağlı olduğunu vurguladı. Klerides, ''uluslararası faktörleri ve BM Genel Sekreteri'ni Annan planını müzakere etmeye niyetli olduklarına dair ikna etmeleri gerektiğini'' kaydetti. 
     
     ANASTASİADİS'TEN PAPADOPULOS'A SUÇLAMA 

     Bu arada Rum ana muhalefet partisi Demokratik Seferberlik Partisi'nin DİSİ Başkanı Nikos Anastasiadis, Rum hükümeti ve Rum yönetimi lideri Tasos Papadopulos'u eleştirdi ve ''Kıbrıs sorunu konusunda vizyon eksikliğiyle'' suçladı. 
     Anastasiadis, yaptığı yazılı açıklamada, ''başarılabilecek olanı ararken Türkiye'yi sorumluluklarından kurtaracak çıkmazlara düştüklerini ve farklı yorumlanabilecek belgeleri kabul ettiklerini'' ifade etti. 
     Anastasiadis, ''iç cephedeki anlaşmazlıkları aşarak, tamamlanmış ve inandırıcı bir strateji önerisi ortaya koymamaları durumunda, politik çıkmazların artacağı'' görüşünü dile getirdi. 
     
</TEXT>
</DOC>
