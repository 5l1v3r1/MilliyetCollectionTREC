<DOC>
<DOCNO> 325832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun28.html </URL>
<DATE> 2005/03/22/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
KKTC, Rusya'dan yardım istedi... 
</HEADLINE>
<TEXT>

     KKTC Başbakanı Mehmet Ali Talat, ''Kıbrıs Türklerinin bölünme karşıtı tutumunun izolasyonların mantığını ortadan kaldırdığını'' ifade ederek, Rusya'dan izolasyonların kaldırılmasına ve çözüme katkı koymasını istedi. 
     Başbakan Talat, Rusya'nın Kıbrıs Özel Temsilcisi Leonid Ambromov'u, Cumhuriyetçi Türk Partisi CTP Genel Merkezi'nde kabul ederek, görüştü. 
     Talat, görüşmenin başında yaptığı açıklamada, ''Kıbrıs Türklerinin, Rusya'nın da en önemli oyuncularından biri olduğu uluslararası toplumun ajandasında da bulunan 'adanın yeniden birleşmesi' sözüne hala bağlı olduğunu, bunun gerek seçimlerle gerekse referandumla defalarca ortaya konduğunu'' kaydetti. 
     ''Kıbrıs Türklerinin bölünme karşıtı tutumunun izolasyonların mantığını ortadan kaldırdığını'' belirten Talat, uluslararası topluluğun bu kararlılığa olumlu bir karşılık vermesi gerektiğini vurguladı. 
     Talat, özellikle ekonomik izolasyonların kaldırılması gerektiğine dikkat çekerek, bu bağlamda Rusya'dan yardım beklediklerini söyledi. 
     Başbakan Talat, ''Bu bizim için çok önemli. Adadaki varlığımız buna bağlıdır. Rusya'nın ilgisinin devam etmesi çözüme de büyük yarar sağlayacak. Çünkü hedefimiz çözümdür. İzolasyonların kaldırılması ve benzeri gelişmeler çözümle bir olamaz'' dedi. 
     Leonid Ambromov da Rusya'nın Kıbrıs sorununa büyük ilgi gösterdiğini ifade ederek, adada barışın Doğu Akdeniz'deki istikrar açısından büyük önem taşıdığını söyledi. 
     
     ''PAPADOPULOS OYNAMAK İSTEMİYOR'' 
     Başbakan Talat, gazetecilerin, Rum yönetimi lideri Tasos Papadopulos'un, ''müzakerelere başlamaya hazırım, ancak BM Genel Sekreteri'nin hakemliğine karşıyız'' yönündeki açıklamalarını hatırlatması üzerine, Rum liderin ''hiçbir şartım yoktur'' diyerek bir sürü koşul öne sürdüğünü kaydetti. 
     Talat, ''Papadopulos sonsuza kadar görüşmeye varım diyor. Bizim sonsuza kadar zamanımız var mı bilmiyorum. Dolayısıyla Papadopulos'un oynayası yok'' dedi. 
     Başbakan Talat, bir başka soru üzerine ise Rumların ''doğrudan ticarete karşılık Maraş'ın verilmesi'' önerisini kabul etmediğini yineleyerek, ''İzolasyonların kaldırılması ve doğrudan ticaret konusunun Rum tarafına herhangi bir şey verilmesini gerektiren bir hak olmadığını'' vurguladı. 
     Talat, şöyle devam etti 
     ''Doğrudan ticaret ve izolasyonların kaldırılması bizim doğal hakkımızdır. Ayrılıkçılık nedeniyle bize uygulanan izolasyonların ayrılıkçı olmadığımız ispat edildikten sonra kaldırılması demektir doğrudan ticaret. Bu nedenle buna karşılık Maraş'ın Rumlara verilmesi söz konusu edilmemelidir.'' Başbakan Talat, dün özel uçağıyla Moskova'dan direkt KKTC'ye gelen İngiliz işadamı Michael Bouttcher'un ziyaretiyle ilgili soru üzerine de İngiliz işadamının yatırım amaçlı bir ziyaret yaptığını belirtti. 
     
</TEXT>
</DOC>
