<DOC>
<DOCNO> 349085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sondun05.html </URL>
<DATE> 2005/06/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Fransızlar'ın, yeni başbakan Villepin’e güveni az... 
</HEADLINE>
<TEXT>

     Fransa’da yapılan bir kamuoyu araştırması, Fransızların yüzde 68’inin, yeni başbakan Dominique de Villepin’in 100 günde Fransızların güvenini yeniden sağlayacağına inanmadığını ortaya koydu. 
     Ifop kamuoyu araştırma merkezi tarafından yapılan ve Journal du Dimanche gazetesinde yer alan araştırmada, katılımcılardan yüzde 41’i güveni "muhtemelen sağlayamaz", yüzde 27’si "kesinlikle sağlayamaz" yanıtını verdi. 
     Araştırmaya katılanlardan yüzde 49’u ise De Villepin’in başbakan olarak eski başbakan Jean-Pierre Raffarin ile "aynı şeyi yapacağına", yüzde 45’i "daha iyisini yapacağına", yüzde 5’i Raffarin’den "daha kötüsünü yapacağına" inandığını söyledi. 
     Yüzde 1’i ise bu konuyla ilgili yorum yapmadı. 
     De Villepin’in verdiği izlenim konusunda da araştırmaya katılanların yüzde 78’i "dinamik", yüzde 71’i "bilgili" terimlerini kullanırken, yüzde 56’sı Villepin’i "ülke için projesi olan", yüzde 51’i "Fransızların endişelerine yakın", yüzde 46’sı "Fransızları bir araya getirme yeteneğine sahip" bir kişi olarak nitelendirdi. 
     Fransa’nın yeni başbakanı De Villepin, seçmenin güvenini yeniden sağlamak için kendisine 100 gün verdiğini açıklamıştı. 
     
</TEXT>
</DOC>
