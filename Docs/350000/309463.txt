<DOC>
<DOCNO> 309463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun16.html </URL>
<DATE> 2005/01/26/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Bakuba'daki siyasi parti binalarına saldırı... 
</HEADLINE>
<TEXT>

     Irak'ın başkenti Bağdat'ın kuzeyindeki Bakuba kentinde, Komünist Parti ile Irak Kürdistan Yurtseverler Birliği IKYB binalarına saldırı düzenlendiği bildirildi. 
     Polis yetkilisi Hasan Ahmed, bir grup saldırganın, Komünist Parti ile IKYB'nin bürolarının bulunduğu iki binaya makineli tüfeklerle ateş açtığını ve bir trafik polisinin öldürüldüğünü söyledi. 
     Irak'ta 30 Ocak'ta yapılacak seçimler öncesinde, seçim merkezlerine, siyasetçilere ve Irak polisine yönelik saldırılar devam ediyor. 
     
     BAĞDAT'TA PATLAYICI YÜKLÜ ARAÇLA SALDIRI 

     Bağdat havaalanı yolunda, patlayıcı yüklü bir araçla saldırı düzenlendiği bildirildi. 
     Irak polisi, saldırıda muhtemelen bir Amerikan konvoyunun hedef alındığını söyledi. 
     Patlamanın yol açtığı zarar hakkında henüz bilgi edinilemezken, Amerikan ordusundan yapılan açıklamada, saldırıyla ilgili ayrıntıların şu ana kadar kendilerine ulaşmadığı belirtildi. 
     
</TEXT>
</DOC>
