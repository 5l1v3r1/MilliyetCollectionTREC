<DOC>
<DOCNO> 308991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur58.html </URL>
<DATE> 2005/01/24/ </DATE>
<TIME> 20.29 </TIME>
<AUTHOR>  </AUTHOR>
<HEADLINE>
Boğaziçi Köprüsü'nde trafik kazası... 
</HEADLINE>
<TEXT>

     Boğaziçi Köprüsü'nde 3 gün önce bir kadının öldüğü trafik kazasında aracı kullandığı öne sürülen Başkomiser Ebubekir Temur tutuklandı. 
     Güngören İlçe Emniyet Müdürlüğü Asayiş Büro Amiri Temur, tedavi gördüğü Özel Güngören Hastanesi'nden taburcu olmasının ardından meslektaşları tarafından götürüldüğü İstanbul Adalet Sarayı'nda Nöbetçi Cumhuriyet Savcısı tarafından sorgulandı. 
     Tutuklanması istemiyle Nöbetçi 9. Asliye Ceza Mahkemesi'ne sevk edilen Temur, tutuklanarak cezaevine gönderildi. 
     Bu arada, basın mensuplarının sorularını yanıtlayan Başkomiser Temur'un avukatı Yüksel Alay, olay sırasında müvekkilinin direksiyonda olmadığını öne sürerek, ''Buna ait hiçbir ifade, delil ve beyan yok. Müvekkilim 2 gündür basında çıkan haberler yüzünden tutuklandı'' dedi. 
     Kaza sırasında aracı, olayda ölen Yeliz Karaman'ın kullandığını iddia eden Avukat Alay, ''Ebubekir Bey'in araçta bulunan arkadaşı Süleyman Ayan, alkollü olduğu için aracı ısrarla Yeliz kullanmak istemiş, araç kendisine verilmiş ve hemen akabinde de kaza olmuş. Benim müvekkilimde alkol yoktu'' diye konuştu. 
     
</TEXT>
</DOC>
