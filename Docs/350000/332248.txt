<DOC>
<DOCNO> 332248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonsiy25.html </URL>
<DATE> 2005/04/11/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Devlat Bakanı Tüzmen, Bulgaristan'a gitti 
</HEADLINE>
<TEXT>

     Devlet Bakanı Kürşad Tüzmen, yaklaşık 150 işadamının da yer aldığı bir heyetle Bulgaristan'a gitti. Atatürk Havalimanı'nda hareketinden önce basın toplantısı yapan Tüzmen, ziyarete, gıda, tarım, tekstil ve konfeksiyon, kimya, elektrik, mobilya, madencilik, cam eşya, nakliye, finans-bankacılık, turizm, medya gibi sektörleri temsilen yaklaşık 150 işadamının iştirak edeceğini söyledi. Tüzmen, ziyaret sırasında, Türkiye ile Bulgaristan arasındaki ticaret, yatırımlar, gümrükler ve ulaştırma sektörleri başta olmak üzere, iki ülke ilişkilerinde gündemde olan tüm ticari ve ekonomik konulardaki yeni işbirliği imkanlarının değerlendirileceğini kaydetti. Bulgaristan'ın, Türkiye'nin Balkanlar'daki ikinci ticaret ortağı olduğuna dikkat çeken Tüzmen, 1999'larda 500-600 milyon dolar olan dış ticaret hacminin, 2004 yılında 1.8 milyar dolara ulaştığını, ticaret hacminin, bir önceki yıla göre yüzde 41 oranında büyüdüğünü ve ticaretin gelişiminin büyük ölçüde dengeli seyrettiğini söyledi. Tüzmen, Bulgaristan'ın, Türk firmalarının Balkanlar'da en çok yatırım yaptığı ikinci ülke olduğuna işaret ederek, bu ülkedeki Türk yatırımlarının toplamının 300 milyon dolara ulaştığını, bunun artırılması imkanlarının bulunduğunu kaydetti. Kürşad Tüzmen, ziyaret sırasında, Bulgaristan'daki muhataplarıyla ulaştırma ve gümrükler alanlarında karşılaşılan sorunları görüşme imkanı bulacağını da ifade ederek, Kapıkule-Kapitan Andreevo sınır kapısının altyapısının düzeltilmesi, Hamzabeyli-Lesovo sınır kapısının faaliyete geçirilmesi, Dereköy-Malko Tırnovo sınır kapısının TIR trafiğine açılması ile nakliyecilerin geçiş ücretlerinin eşitlenmesi konularının Bulgaristan makamlarının dikkatine sunulacağını bildirdi. Devlet Bakanı Kürşad Tüzmen ve beraberindeki heyet daha sonra özel bir uçakla Bulgaristan'a hareket etti. 
     
</TEXT>
</DOC>
