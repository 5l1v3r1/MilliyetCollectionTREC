<DOC>
<DOCNO> 346963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sonspo15.html </URL>
<DATE> 2005/05/29/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
NBA TV, final serisini yayınlamak için Basketbol Federasyonu'na başvurdu 
</HEADLINE>
<TEXT>

     Basketbolun en çok izlenen kanalı olan NBA TV, Beşiktaş ile Efes Pilsen arasında oynanacak Türkiye Basketbol Ligi final serisini yayınlamak için Türkiye Basketbol Federasyonu’na başvurdu. 
     Basketbol Federasyonu’ndan yapılan açıklamada, bu yıl dünyada sadece iki ülkenin ligindeki final müsabakalarını yayınlama kararı alan NBA TV’nin, Türkiye’deki final serisini dünyadaki basketbolseverlere iletmek için federasyona başvurduğu bildirildi. 
     Konuyla ilgili olarak Basketbol Federasyonu, NBA TV ve TBL yayıncı kuruluşu ATV arasında görüşmelerin sürdüğü, NBA TV’nin bu yıl Türkiye’nin yanı sıra sadece İtalya Ligi’ndeki finalleri yayınlamak istediği belirtildi. 
     
</TEXT>
</DOC>
