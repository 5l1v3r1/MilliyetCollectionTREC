<DOC>
<DOCNO> 323077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/siyaset/axsiy01.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu heyecanı 
</HEADLINE>
<TEXT>


Isparta Milletvekili Mumcu, bağımsız milletvekilleriyle birlikte 19 Mart'ta ANAP'a katılacak. Daha sonra ilan edilmesi kararlaştırılan katılım, heyecandan dün açıklandı 

Aydın Hasan - Ankara 


AKP'den ve bakanlık görevinden istifa eden Isparta Milletvekili Erkan Mumcu, bazı bağımsız milletvekilleriyle birlikte 19 Mart'ta ANAP'a katılacak. Mumcu ile ANAP heyetinin vardığı mutabakata göre, katılım açıklaması, yayımlanacak bildiriden sonra ANAP heyetinin ikinci ziyaretinde yapılacaktı. Ancak ANAP Genel Başkan Vekili Halil İbrahim Özsoy, açılıştaki konuşmasında heyecanlanarak, katılımın 19 Mart'ta 13.30'da yapılacağını açıkladı. 
Görüşme heyeti başkanı Abdülbaki Erdoğmuş, kendisini Mumcu'ya karşı mahcup duruma düşüren açıklamaya, "Kimse sabotaj yapamaz, provokasyona gerek yok" diyerek tepki gösterdi. Erdoğmuş, sakinleştikten sonra, "Aceleye getirilen bir açıklama oldu. Özsoy, heyecanlanmış olabilir. Kurul kararı olmadan bu açıklama yapılamazdı" dedi. Özsoy, gelişmeden sonra bildiri açıklanırken gözlerden uzak olmayı tercih etti. 
Bildiride, Turgut Özal dönemi övülürken, Mesut Yılmaz dönemi, "1991 sonrası ülkemizdeki siyasal yozlaşmadan partimizin de etkilendiği gerçektir" ifadeleriyle eleştirildi. 

Genel başkan adayı 
Kongrede genel başkan adayı olacak Mumcu'nun, kendisini ziyaret eden ANAP heyetine, "Seçici olmazsam hemen grup kurabilirim. Ama bu tarz siyaset yapmayacağım. Toplu istifalarla istikrarı bozucu gelişmeler yaşanmasını istemiyorum. Zaman içinde grup oluşabilir" dediği belirtildi. 
AKP'den istifa eden milletvekilleri Mehmet Sait Armağan ile Süleyman Sarıbaş'ın ANAP'a geçebileceği, Mumcu'nun Mehmet Erdemir, Mehmet Eraslan ve Göksal Küçükali ile görüştüğü kaydedildi. Hasan Özyer ve Miraç Akdoğan'ın da, AKP'den istifa ederek ANAP'a geçebilecekleri ileri sürüldü. 

Grup beklentisi 

ANAP kulislerinde, Mumcu'nun genel başkanlığıyla 13 dolayında milletvekilinin partiye geçeceği, zaman içinde AKP'den istifalarla sayının 20'yi bulacağı ve grup oluşturulacağı konuşuluyor. 


</TEXT>
</DOC>
