<DOC>
<DOCNO> 305509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonspo32.html </URL>
<DATE> 2005/01/11/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Galatasaray'da mangal keyfi... 
</HEADLINE>
<TEXT>

     Ligin ikinci yarı hazırlıklarını Antalya Belek'te sürdüren Galatasaray, mangal yaparak stres attı. 
     Teknik direktör Gheorge Hagi, teknik heyet ve futbolcular, kamp yaptıkları IC Oteli'nin kendileri için düzenlediği mangal partisine katıldı. Futbolcuların yemek boyunca son derece neşeli oldukları gözlendi. 
     Yemek sonrası basın mensuplarının sorularını yanıtlayan kaptan Bülent Korkmaz, Galatasaray'ın her sene olduğu gibi bu sezon da hedefinin şampiyonluk olduğunu söyledi. 
     İkinci yarının ilk yarıya oranla daha zorlu geçeceğini kaydeden Bülent, ''Biz ilk karşılaşmadan itibaren her maçımızı kazanmak için oynayacağız. Bütün düşüncemiz şampiyon olmak. Bunu gerçekleştirmek için de elimizden geleni yapacağız'' diye konuştu. 
     
     ARİF ''ŞAMPİYONLUĞU İSTİYORUZ'' 

     Arif Erdem ise camia olarak 100. yıllarında şampiyonluğu istediklerini söyledi. 
     Belek'teki çalışmalarının gayet iyi gittiğini anlatan Arif, ''Bu sene şansımıza havalar da çok iyi gidiyor. Efes Cup'ta iki hazırlık maçı oynadık. Bizim için çok yararlı oldu. İkinci yarıya çok iyi bir şekilde girmek istiyoruz'' dedi. 
     Takımdaki genç futbolculara da değinen Arif, ''Genç arkadaşlarımız böyle bir teknik direktörleri olduğu için şanslılar. Bence iyi çalışarak Galatasaray'a çok faydalı olacaklar'' diye konuştu. 
     
     SABRİ HAKEME KÜFRETMEDİM 

     Galatasaray'ın, dün Spartak Moskova ile yaptığı EFES Cup Turnuvası maçında kırmızı kartla oyun dışında kalan Sabri ise, kesinlikle yardımcı hakeme küfür etmediğini söyledi. 
     Ortada bir yanlış anlaşılma olduğunu belirten Sabri, ''Beni tanıyanlar bilir, ben hiçbir zaman küfür etmem, küfürlü konuşmam. Sanırım bir yanlış anlaşılma oldu, üzgünüm'' dedi. 
     
</TEXT>
</DOC>
