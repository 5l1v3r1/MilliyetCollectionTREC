<DOC>
<DOCNO> 303372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/soneko38.html </URL>
<DATE> 2005/01/04/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
YTL, kafaları karıştırdı... İşte ''yanlış hesap'' haberleri... 
</HEADLINE>
<TEXT>

     YTL hataları özelikle kredi kartlı işlemlerde ve fatura kesimlerinde yaşanıyor Yeni Türk Lirası’na geçilmesiyle birlikte ülkenin değişik bölgelerinden hesaplama hatalarına ilişkin haberler ardı ardına geliyor. 
     Çanakkale’de bir bankacı YTL çıkmadan önceki en büyük banknotun 20 milyon lira olduğu hesabından yola çıkarak 50 YTL'yi 20 milyon lira olarak değerlendirince müşterisine fazla ödeme yaptı. Banka görevlisi 60 adet 20 YTL vermesi gereken müşterisine 60 adet 50 YTL verdi. 
     
     Fazla parayı geri ödedi 

     Bankacının bu şaşkınlığı nedeniyle eşinden kalma emekli maaşıyla geçinen 68 yaşındaki Ayhan Uran bin 225 YTL alması gerekirken, 3 bin 25 YTL aldı. Yani eski hesapla 1 milyar 225 milyon lira yerine 3 milyar 25 milyon liranın sahibi oldu. 
     Ancak Ayhan Uran kızının yardımını almasına rağmen bir türlü YTL hesabının içinden çıkamadı. Ardından bir kuyumcuya giderek yardım isteyen Uran, kendisine fazla para verildiğini anlayınca, bankaya giderek fazla parayı geri ödedi. 
     
     Bolu’da da yanlış fatura 

     Bir başka YTL hatası da Bolu'da bir kargo firmasında yaşandı. Kargo şirketinde görevli bir eleman 4 milyon 248 bin liralık kargo bedeli için 4 bin 248 yeni liralık fatura kesti. Ancak daha sonra durumun farkına varan şirket hatasını düzeltti. YTL’ye geçmekte zorlandıklarını belirten şirket görevlileri, pazartesi günü 8 yanlış fatura kesip sonradan düzelttiklerini itiraf ettiler. 
     
     İzmir'deki hata 460 YTL’ye maloldu 

     Önceki gün de İzmir’de yaşanan olayda, benzin stasyonlarında çalışan görevlilerinin 50 milyon liralık akaryakıt ücretini 50.00 YTL yerine sadece 50 yazdıkları için, 50 kuruşluk bir işlem gerçekleşmişti. Böylece 50 milyon liralık akaryakıt alan müşteri bunun için 500 bin lira ödemiş oldu. İzmir de iki petrol istasyonu bulunan Hasan Karakaya adlı işyeri sahibi, hesapları kontrol edince kredi kartlı satışlarında toplam 460 milyon lira yani 460 YTL zarar oluştuğunu belirlemişti. 

     
</TEXT>
</DOC>
