<DOC>
<DOCNO> 332025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonyas01.html </URL>
<DATE> 2005/04/10/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Makedonya'nın Eurovizyon'daki temsilcisi Türkiye'de hazırlandı... 
</HEADLINE>
<TEXT>

     Ukrayna'da düzenlenecek Eurovizyon Şarkı Yarışması'nda Makedonya'yı temsil edecek Martin Vuçiç, son hazırlıklarını Türkiye'de tamamladı. 
     Kiev'de başarı elde etme hırsıyla Türkiye'de yorucu bir çalışma yürüten şarkıcı, ''Avrupa'daki en son teknolojileri kullanan İstanbul'daki bir müzik stüdyosunda, Mustafa Sandal'ın da desteğiyle parçasını hazırladığını'' söyledi. 
     Makedonya'nın yakışıklı genç şarkıcısı Martin Vuçiç, Eurovision'da okuyacağı parçanın aranjmanını Özgür Yedievli'nin yaptığını belirterek, ''Bu sayede yarışmaya çok daha güvenle gireceğim. Kiev'de yüksek derece alacağıma eminim'' dedi. 
     TRT'nin bir canlı yayınında konuk olduğu sırada Aşık Veysel'in bir türküsünü Türkçe sözlerle okuduğunu anlatan Vuçiç, ''Türk müziğinin gizemli bir güzelliği olduğunu'' da belirtti. 
     Evrovision'da seslendireceği parçanın Türkiye'de tutulmasını arzu ettiğini belirten Vuçiç, ''Türkiye'nin büyük bir pazar olduğunu dikkate alırsak, Balkan ülkelerinden her genç şarkıcı Türkiye'de kendisini tanıtmayı hayal eder'' diye konuştu. 
     
</TEXT>
</DOC>
