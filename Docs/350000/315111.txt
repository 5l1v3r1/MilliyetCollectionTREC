<DOC>
<DOCNO> 315111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonsiy04.html </URL>
<DATE> 2005/02/14/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Başbakan Erdoğan, yarın Arnavutluk'a gidecek... 
</HEADLINE>
<TEXT>

     Başbakan Recep Tayyip Erdoğan, 17 Şubat'a kadar sürecek Arnavutluk ve Bosna-Hersek ziyaretine yarın başlıyor. 
     Başbakan Erdoğan, yarın saat 10.00'da Ankara Esenboğa Havalimanı'ndan, iki ülkeyi kapsayan resmi ziyaretinin ilk durağı olan Arnavutluk'un başkenti Tiran'a hareket edecek. 
     Tiran Nene Tereza Havaalanı'nda, Arnavutluk Başbakanı Fatos Nano tarafından karşılanacak olan Erdoğan, temaslarına, Nano ile biraraya gelerek başlayacak. İki ülke arasındaki heyetlerarası görüşmeler ve anlaşmaların imzalanmasının ardından, Erdoğan ve Nano ortak basın toplantısı düzenleyecek. 
     Erdoğan, Türkiye Arnavutluk İş Konseyi Toplantısı'nda bir konuşma yaptıktan sonra Meclis Başkanı Servet Pellumbi tarafından kabul edilecek, ardından da Meclis Genel Kurulu'na hitap edecek. 
     Arnavutluk Cumhurbaşkanı Alfred Moisiu tarafından kabul edilecek olan Erdoğan'a, Türkiye İşbirliği ve Kalkınma İdaresi Başkanlığı TİKA Tiran Bölge Program Koordinatörlüğü'nde brifing verilecek. 
     Erdoğan, Arnavutluk Başbakanı Nano'nun onuruna vereceği akşam yemeğine katılacak. 
     Başbakan Erdoğan, 16 Şubat Çarşamba günü ise Ulusal Şehitlik'te Arnavutluk Ana Anıtı'na çelenk koyacak. Daha sonra Türk Silahlı Kuvvetleri mensuplarının görev yaptığı Danışma ve Koordinasyon Timi Komutanlığı'nı DAKOT ziyaret edecek olan Erdoğan, Arnavutluk'taki temaslarını tamamlayarak, öğle saatlerinde Bosna-Hersek'e geçecek. 
     
     BOSNA-HERSEK TEMASLARI 
     Başbakan Erdoğan, Bosna-Hersek'te, Bakanlar Kurulu Başkanı Adnan Terziç ile yapacağı başbaşa ve heyetlerarası görüşmelerin ardından Terziç ile ortak basın toplantısı düzenleyecek, İş Konseyi Toplantısı'nda bir konuşma yapacak. 
     Erdoğan, 17 Şubat Perşembe günü ise Bosna-Hersek Cumhurbaşkanlığı Konseyi ve Bosna-Hersek Parlamentosu Temsilciler ve Halklar Meclisi Başkanı ve başkan yardımcıları ile görüşmelerde bulunacak. 
     Erdoğan, Saraybosna'dan Mostar'a geçerek Mostar Köprüsü'nde incelemelerde bulunacak ve öğle yemeğinin ardından Mostar'dan Ankara'ya hareket edecek. 
     
</TEXT>
</DOC>
