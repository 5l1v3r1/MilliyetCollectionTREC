<DOC>
<DOCNO> 311524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/guncel/axgun01.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktor eve geliyor 
</HEADLINE>
<TEXT>


Aile hekimliği sisteminin nasıl uygulanacağı belli oldu. Tüm vatandaşlar sisteme dahil olabilecek. Aile hekimi, hastalarını düzenli muayene edecek 

10 SORUDA AİLE HEKİMLİĞİ 
ANKARA Milliyet 

Sağlık Bakanlığı'nca uygulama yönetmelikleri taslakları dün açıklanan ve ilk kez pilot il Düzce'de uygulanacak aile hekimliği sistemi, şu düzenlemeleri içeriyor 

1- Türkiye, aile hekimliğine nasıl geçecek 
2006 - 2007'de ülke geneline yaygınlaştırılacak. Aile hekimliği uygulamasına geçilen yerlerde, herkes birinci basamak sağlık hizmetlerinden faydalanabilmek için aile hekimlerine kaydolacak. Kayıtlar, il sağlık müdürlüğünce oturdukları bölge göz önünde bulundurularak yapılacak. 

2- Aile hekimliği hangi koşullarda uygulanacak 
Herkes aile hekimi kontrolü altında olacak. 2500 - 3000 kişiye bir aile hekimi düşecek. Bir aile hekimi, sadece Sağlık Bakanlığı'nın belirlediği çalışma bölgesinde hizmet verebilecek. Her aile hekimi, yanında en az bir aile sağlığı elemanı çalıştıracak. Aile sağlığı elemanı, hemşire, ebe veya sağlık memuru olacak. 

3- Aile hekimi, hangi hizmetleri sunacak 
Hastalarına gerekli hallerde evde hizmet verecek olan aile hekimi, rehberlik edici ve koruyucu hizmetler sunacak. Yaşlı sağlığı, ana - çocuk sağlığı ve aile planlaması hizmetlerini de yürütecek aile hekimi, hastalarını periyodik olarak muayene edecek. Laboratuvarı varsa temel tetkikleri de yapacak. Özürlüleri ve kronik hastalığı olanları gerekli sıklıkta takip edecek olan aile hekimi, küçük tıbbi operasyonlar dışındaki ameliyatları yapmayacak. 

4- Kimler aile hekimi olabilecek 
Aile hekimliği uzmanı, uzman veya pratisyen hekimler, sözleşmeli olarak aile hekimi olabilecek. Sağlık Bakanlığı, başvuru sırası uyarınca söz konusu hekimlerle 1 yıllık sözleşme imzalayacak. Bir aile hekiminin, 2 aydan uzun süre kayıtlı hasta sayısı 1000 rakamına ulaşamazsa sözleşmesi iptal edilecek. Yerine aynı bölgede aile hekimliği görevini yürütmek üzere sırada bekleyen hekim atanacak. 

5- Herkes hekimini kendi seçebilecek mi 
İlk kayıtta bu şansı olmayan vatandaşlar, sisteme geçildikten sonra hekim değiştirebilecek. Herkes, bölge içinde kalmak suretiyle aile hekimini serbestçe seçebilecek. Büyükşehir sınırlarındaki ilçelerde, kişi isterse bulunduğu ilçe dışından aile hekimini seçebilecek. Gezici sağlık hizmet bölgesinde oturanlarsa başka bir hekime kayıt olamayacak. 

6- Aile hekimi nerede hizmet verecek 
Bir aile hekimi, özel muayenehanesinde veya aile sağlığı merkezlerinde hizmet verebilecek. Aile sağlığı merkezlerinde her hekim için ayrı muayene odası ve gerekiyorsa laboratuvar odası bulunacak. 

2 BİN YTL MAAŞ 
7- Aile hekimi ve aile sağlık elemanı ne kadar kazanacak 
Aile hekimine, kayıtlı hasta sayısına bakılmaksızın, aile hekimi uzmanı ise 2 bin YTL, uzman veya pratisyen hekim ise 1500 YTL. aylık brüt maaş ödenecek. Bunun yanı sıra 1000 hastası üzerindeki her kayıtlı kişi başına 1 YTL. aylık brüt ödeme yapılacak. Hasta sayısı 4000'i aşan aile hekimine, bu rakamdan sonrası için fazla ödeme yapılmayacak. Sosyo ekonomik gelişmişlik tazminatı da ödenecek. Ayrıca kırsalda verdiği gezici sağlık hizmeti karşılığında aylık tavan ücretinin yüzde 40'ına kadar gelir elde edecek. Aile sağlık elemanlarına 800 YTL. aylık brüt maaş verilecek. Bunun yanında 1000 hasta üzerindeki her kayıtlı kişi başına 40 YKr brüt ödeme yapılacak. 

SEVK HEKİMDEN 
8- Aile hekimliğinde sevk sistemi nasıl işleyecek 
Acil haller dışında her konuda önce kayıtlı bulunulan hekime başvurulacak. Koruyucu, tanı, tedavi ve rehabilitasyon hizmetleri için artık hastanelere doğrudan başvurulamayacak. Aile hekiminin tedavi edemediği ya da tanı koyamadığı hasta, hastanelere sevk edilecek. 

9- Aile sağlığı elemanı ne yapacak 
Hasta kayıtlarını tutacak. Hekim gözetiminde hastalara tavsiye edilen ilaçları uygulayacak ve pansuman yapacak. 

10- Türkiye'de yeterli sayıda aile hekimliği uzmanı var mı 
Türkiye'de sadece 1200 aile hekimliği uzmanı var. Bu nedenle uzman veya pratisyen hekimlere de aile hekimi olma hakkı tanınıyor. Bu eğitim - öğretim yılı sonunda 60 aile hekimliği uzmanının mezun olması bekleniyor. 


</TEXT>
</DOC>
