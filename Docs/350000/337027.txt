<DOC>
<DOCNO> 337027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy07.html </URL>
<DATE> 2005/04/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Eski milletvekilinin aracına saldırı 
</HEADLINE>
<TEXT>

     İzmir'in Konak İlçesi'nde, kapatılan Refah Partisi'nin eski milletvekili İsmail Yılmaz'ın otomobili yakılmak istendi. 
     AA muhabirinin edindiği bilgiye göre, Karabağlar'da kimliği henüz belirlenemeyen kişiler, sokakta park halinde bulunan 35 FP 909 plakalı otomobilin altına molotofkokteyli atarak kaçtı. 
     İhbar üzerine olay yerine gelen itfaiye ekipleri, yangına müdahale etti. 
     Yapılan soruşturmada, yakılmak istenen otomobilin, kapatılan Refah Partisi'nin eski İzmir Milletvekili ve halen AK Parti İl Genel Meclisi Üyesi olan İsmail Yılmaz'a 47 ait olduğu belirlendi. 
     Özel sürücü kursu sahibi olduğunu belirten İsmail Yılmaz, aracına yapılan kundaklama girişimini komşularından öğrendiğini, komşularıyla yangına müdahalede bulunduklarını söyledi. 
     Yangını söndürmeye çalışırken sağ elinden hafif yaralanan Yılmaz, ''Hiçbir düşmanım yok. Otomobilimin neden yakılmak istendiğini bilmiyorum'' dedi. 
     
     HIRSIZLAR, KAÇARKEN KAZA YAPTI 

     Öte yandan, Konak İlçesi'nde de otomobil çalan 3 kişi, güvenlik güçlerinden kaçarken kaza yapınca yakalandı. 
     Edinilen bilgiye göre, Yeşilyurt semtinde devriye görevi yapan güvenlik güçleri, 9184. sokakta bir bakkalı soymak isteyen şüpheli kişiler gördü. Ekipleri fark eden şüpheliler, 35 BHA 97 plakalı otomobille kaçmaya başladılar. 
     Ekiplerin peşine düştüğü şüpheli araç, Karabağlar Yeşillik Caddesi'nde park halinde bulunan 35 AK 3060 plakalı TIR dorsesine çarptı. Kaza yapan otomobili kullanan zanlı kaçarken, Ayhan E. ile kardeşi Cüneyt E. ve arkadaşları Erkan Y, güvenlik güçlerince yakalandı. 
     
</TEXT>
</DOC>
