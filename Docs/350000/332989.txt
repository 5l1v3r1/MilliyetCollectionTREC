<DOC>
<DOCNO> 332989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy34.html </URL>
<DATE> 2005/04/13/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Gül Türkiye iyi organize olmuş bir Ermeni kampanyası ile karşı karşıya 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin uzun süreden beri soykırım iddiaları ile ilgili ''Çok iyi organize olmuş, her türlü fırsatı değerlendirmekten kaçınmayan bir kampanya ile karşı karşıya'' olduğunu belirtti. Bakan Gül, bu örgütlü kampanyanın Türkiye ve Türk halkı aleyhine yaklaşık bir asır öncesinde yaratılmaya başlayan önyargılara, iftira, yalan, abartma ve saptırmalara dayandığını söyledi. 
     Gül, AK Parti ve CHP milletvekillerinin birleştirilerek görüşülen genel görüşme önergeleri üzerinde hükümet adına yaptığı konuşmaya, Meclis'in, milletçe üzerinde büyük hassasiyet duyduğu Ermeni iddiaları konusunda genel görüşme yapmasını ''Faydalı ve zamanında'' gördüklerini belirterek başladı. 
     Bu yıl içinde sözde soykırımın 90'ıncı yılı olduğu gerekçesiyle Türkiye aleyhine pek çok faaliyet yürütüleceğini tahmin ettiklerini bildiren Gül, ''Bu açıdan bu toplantıyı çok daha anlamlı buluyoruz. Böyle bir dönemde yapılan genel görüşmenin, Türkiye'nin bu iddialara karşı yürüttüğü mücadeleye önemli katkı sağlayacağına inanıyorum'' dedi. 
     Konuşmasında kullandığı ''Ermeni'' tanımlamasıyla hiçbir şekilde Ermeni kökenli Türk vatandaşlarını kastetmediğini vurgulayan Gül, şunları söyledi 
     ''Onlar devletimize yürekten bağlı, her türlü vatandaşlık yükümlülüklerini yerine getiren, ülkelerinin daha iyi günlere taşınması için toplumsal katkılarını esirgemeyen vatandaşlarımızdır. Bu vesileyle Selçuklu ve Osmanlı dönemlerinde Cumhuriyet'e 800 yılı aşan ortak yaşantımızda sanat, bilim, ticaret gibi birçok alanda katkıda bulunan Ermeni vatandaşlarımızı saygıyla anıyorum. Türkiye dışında yaşayan Ermeniler arasında Türk halkı ile dostluğa özen gösteren ve bu yolda çaba harcayan, Türkiye ile kültürel ve insani bağlarını sürdürme gayretinde olan çok sayıda cesur ve dirayetli Ermeni dostlarımız da bulunmaktadır. Buradan kendilerine olan takdirlerimi de sunmak istiyorum. Bir kere daha ifade etmek istiyorum ki kullandığımız tabirler bu sınırlar içinde olacaktır.'' 
     
     ÖRGÜTLÜ KAMPANYA 

     Türkiye'nin uzun süreden beri soykırım iddiaları ile ilgili ''Çok iyi organize olmuş, her türlü fırsatı değerlendirmekten kaçınmayan bir kampanya ile karşı karşıya'' olduğunu belirten Bakan Gül, bu örgütlü kampanyanın Türkiye ve Türk halkı aleyhine yaklaşık bir asır öncesinde yaratılmaya başlayan önyargılara, iftira, yalan, abartma ve saptırmalara dayandığını söyledi. 
     Gül, bu çerçevede ABD'nin Birinci Dünya Savaşı'na katılmasını sağlamak amacıyla Ermenilerin kitle halinde öldürüldükleri propagandasını içeren İngiliz Savaş Bakanlığı'nın yayınladığı ''Mavi kitap''ı anımsattı. Dönemin İstanbul'daki ABD Büyükelçisi'nin yanında çalışan bazı aşırı Ermenilerden aldığı bilgilerden yola çıkarak, kendine parlak bir siyasi gelecek hazırlamak için yalan dolu anılar yazdığını da bildiren Gül, ''Böylece halkımız ve ülkemiz aleyhine önyargıların yeşermesine katkı sağlamışlardır'' dedi. Bu kitaplar ve propaganda malzemeleri incelendiğinde, ''1915'de Ermenilerin durup dururken katliama tabi tutulduğu'' iddiasının temel alındığının görüleceğini kaydeden Bakan Gül, bu gibi propaganda malzemesinin tutarsızlığı, düzmece olduğu, hangi amaçlarla kaleme alındığı açıkça ortada iken bazı çevreler tarafından muteber görüldüğünü söyledi. Bakan Gül, ''Sözde bilimsel eserlere'' kaynak alınmasının daha vahim sonuçlar ortaya çıkarttığını, ancak bazı yabancı bilim adamlarının objektif ve dürüst araştırmaları ile yalan ve abartıları tespit ettiklerini ve dengeli değerlendirmelerini dünyaya açıkladıklarını da belirtti. 
     
     ''1915'DEN ÖNCE YAŞANANLAR...'' 

     Bakan Gül, 1915 yılında meydana gelen olayları sağlıklı analiz edebilmek için 1915'den önce neler yaşandığını iyi tespit etmek gerektiğini söyledi. Türklerin Anadolu'ya ayak bastığı 11'inci yüzyıldan 19'uncu yüzyılın sonlarına kadar geçen 800 yılı aşan süreyle Türk-Ermeni ilişkilerinin barış ve karşılıklı güven esaslarına dayalı olarak geliştiğini ifade eden Gül, Fatih Sultan Mehmet'in İstanbul'u fethinden sonra Osmanlı İmparatorluğu'nda yaşayan Ermenilerin ''Millet'' adı altında örgütlendiğini de vurguladı. Gül, bu dönemde Ermenilerin, liderlerinin önderliğinde devletin sağladığı huzur ve güven ortamında yaşamaya başladıklarını da kaydetti. Osmanlı'nın ''Sadık millet'' olarak gördüğü Ermenilerin Osmanlı bürokrasisinde savcı, paşa, büyükelçi, yargıç olarak üst düzey görevlere getirildiklerini ve ayrıma tabi tutulmadıklarını bildiren Bakan Gül, sözlerini şöyle sürdürdü 
     ''1820'lerden sonra Çarlık Rusyası, zamanın İngiltere ve Fransa hükümetleri, aralarındaki nüfus ve çıkar mücadelelerinde Ermenileri Osmanlı'ya karşı kullanacak önemli bir unsur olarak görmüşlerdir. Bu güçler, bu doğrultuda Doğu Anadolu'da Ermenilere hayali bir Ermenistan vaat etmişlerdir. Balkanlarda bağımsızlık yolunda yaşanan gelişmeler de aynı yöndeki çabaları arttırmıştır. Bu devletlerin kışkırtmaları sonunda 1880'den itibaren çeşitli ermeni komiteleri kurulmaya başlandı. 1887'de Cenevre'de, 1890'da Tiflis'te komiteler kuruldu. Her iki komitenin ortak hedefi, Osmanlı topraklarında Ermenilerin yaşadığı bölgeleri içeren bir Ermeni Devleti kurulması olmuştur. Bu komitelerin kışkırtması sonucu Ermeni isyanları başladı. 
     Bugünkü dünyada gördüğümüz terör örgütleri, o günkü dünyada bu iki komite tarafından kurulmuştur ve bugünkü terör örgütlerinin karşılığı şeklindedir. Bunlar, uyguladığı suikast ve banka baskını yöntemiyle dünyanın başına bela olan terörizmin öncüleri olmuştur. Bazı Ermeni grupları başta Erzurum, Kayseri, Yozgat, Çorum, Merzifon, Adana olmak üzere Anadolu'nu çeşitli bölgelerinde ayaklanmışlardır. Çetelerin temel hedefi Osmanlı'nın isyanları bastırma girişimlerini katliam olarak takdim edip, Batılı büyük güçleri Ermeniler lehine müdahaleye teşvik etmek olmuştur.'' 
     
     ''BİRİNCİ DÜNYA SAVAŞI'NIN BAŞLAMASI...'' 

     Birinci Dünya Savaşı'nın başlaması ve Osmanlı Devleti'nin savaşa girmesinin aşırı eğilimli Ermenilerce büyük bir fırsat olarak değerlendirildiğini anımsatan Gül, gönüllü Ermeni alaylarının Rus ordularının Doğu Anadolu'ya girmesiyle savunmasız kalan köy ve şehirlere saldırarak, çocuk ve kadınlar dahil sivillere karşı katliama giriştiklerini söyledi. Gül, Ermeni çetelerinin Osmanlı kuvvetlerini arkadan vurduklarını, ikmal yollarını kestiklerini, yaralı konvoylarını pusuya düşürdüklerini, köprü ve yolları tahrip ettiklerini, böylece Rus işgalini kolaylaştırdıklarını anlattı. 
     Osmanlı Hükümeti'nin bu durum karşısında Ermeni Patriği, mebusları ve önde gelenleri çağırarak katliama devam etmeleri halinde gerekli önlemleri alacaklarını söylediğini belirten Bakan Gül, sözlerini şöyle sürdürdü 
     ''Ancak bu uyarıdan sonuç alınmayınca 24 Nisan 1915'de Ermeni komiteleri kapatılmış, 215 kişi tutuklanmıştır. Ermeni çevrelerinin her yıl sözde Ermeni soykırımının yıldönümü diye andıkları gün, işte bu komitelerin kapatıldığı, komitecilerin, yani o günkü teröristlerin tutuklandığı gündür. Osmanlı Hükümeti 27 Mayıs 1915 tarihinde maruz kaldığı bu büyük iç ve dış tehdit nedeniyle benzer tehlikelerle karşılaşan tüm ülkelerin almakta tereddüt etmediği bir savunma önlemine başvurmuştur. Savaş bölgelerinde oturan Ermenileri Güney'deki Osmanlı topraklarına sevketme, yani tehcir kararı almıştır. Ermeni nüfus bu karardan zamanınca haberdar edilmiş, hazırlıklardan sonra nakil işlemi başlamıştır. Ayrıca İstanbul'da ve Anadolu'da savaştan uzak yaşayanlar tehcirin dışında tutulmuşlardır. Osmanlı Hükümeti Ermenilerin savaş dışı bölgelere yerleşmeleri sırasında Ermeni nüfusun zarar görmemesi için gerekli güvenlik önlemlerinin alınması talimatları verdi. Yayınlanan Osmanlı arşivlerindeki emirler mevcuttur ve herkesin görmesine açıktır. Bunlar durumun somut kanıtıdır. Bir yandan Birinci Dünya Savaşı'nın devam etmesi, diğer yandan iç ayaklanma ve isyan mahallindeki kin ve intikam duyguları kafilelerinin saldırılara uğramalarına sebep olmuştur. Hükümet bu durumu engellemeye çalışmıştır. Devlet otoritesinin kuvvetli olduğu bölgelerde kafilelere karşı çok az saldırı vuku bulmuştur. Kafilelere kötü davranan ve hükümetin talimatlarına uymayan yaklaşık 1390 kişi yargılanmıştır ve birçoğu idam dahil, cezaya çarptırılmıştır. Kendi vatandaşlarını Ermeni vatandaşlarına saldırdı diye yargılamış, bir kısmını idam etmiştir. 
     Şu soruyu sormak istiyorum. Ermenileri yok etmeyi amaçlayan bir devlet Ermeni kafilelerine kötü davrandığı için kendi görevlilerini cezalandırır, hatta suçun ağırlığına göre idam cezasına çarptırıp bunları infaz eder mi '' Bakan Gül, ancak savaş günlerinin araç, gıda, yakıt imkanlarının yetersizliği, ağır iklim şartları ve salgınların can kaybının artmasına neden olduğunu söyledi. Zaman diliminin tüm Anadolu halkının aynı kaderi paylaştığı bir dönem olduğunu belirten Gül, ''Tifüs sadece Ermenileri değil, Türkleri de diğer azınlıkları da kırıp geçirmiştir'' dedi. 
     
     EMPERYALİST GÜÇLERİN KIŞKIRTMA FAALİYETLERİ 

     Emperyalist güçlerin Birinci Dünya Savaşı ve Kurtuluş Savaşı süresince Ermenileri kışkırtma faaliyetlerinin sürdüğünü bildiren Bakan Gül, 1918 yılının Kasım ayında Güneydoğu Anadolu'nun bir bölümü ile Adana bölgesini işgal eden Fransız kuvvetlerinin ''Ermenistan Devleti'' kurma vaadiyle Ermenilerle anlaştığını ifade etti. Önce Ermeni gönüllü taburları sonra da Ermeni Lejyonu kurulduğunu belirten Gül, bu Ermeni askerlerinin 1921 yılına kadar bölgede kanlı katliamlar yaptıklarını söyledi. Gül, bütün tarihi gerçeklerin çarpıtılarak dünya kamuoyuna ''Soykırım'' olarak sunulduğunu kaydetti. 
     Gül, Ermeni soykırım iddialarının tamamen hukuki dayanaktan yoksun olduğunu belirterek, ''Soykırım iddiasında bulunan kişiler, 90 yıldır bütün çabalarına rağmen Osmanlı'nın Ermenileri yok ettiğini ortaya koyan tek bir belge bulamamışlardır ve belge dediklerinin de sahteliği ortaya çıkmıştır'' dedi. 
     Abdullah Gül, TBMM Genel Kurulu'nda ''Tarihte Türk Ermeni İlişkileri ve Soykırım İddiaları''na ilişkin Genel Görüşme önergeleri üzerinde Hükümet adına yaptığı konuşmada, bütün tarihi gerçeklerin çarpıtılarak 1915'te yaşanan olayların dünya kamuoyuna soykırım olarak takdim edilmeye çalışılmasının, hukuki dayanaktan tamamen yoksun olduğunu ifade etti. 
     ''Soykırım'' teriminin 9 Aralık 1948 tarihinde BM Genel Kurulu'nda kabul edilen 'Soykırım Suçunun Önlenmesi ve Cezalandırılması Sözleşmesi''nin 2. maddesinde tanımlandığını kaydeden Gül, buna göre soykırımın şöyle ifade edildiğini belirtti 
     ''Ulusal, etnik, dini ve ırksal bir grubun sırf bu grup mensubu olmaları nedeniyle sadece öyle doğmaları ve o gruba mensup olmaları nedeniyle kısmen veya tamamen yok edilmeleri kastiyle öldürülmeleri, ciddi bedensel ve ruhsal zarara uğratılmaları veya böyle bir grubun fiziki varlığını kısmen veya tamamen yok edeceği açıkça belli olan yaşama koşullarına tabi tutulmaları, bunun için de doğumları önleyecek tedbirlerin zorla uygulanması veya bir grubun çocuklarının başka bir gruba zorla nakledilmesi.'' Bakan Gül, BM'nin kabul ettiği soykırımın bu çerçeve içinde geçerli olduğunu belirtirken, ''Sadece bu tabloya uyan eylemler soykırım olarak adlandırılabilir. Üzerinde hassasiyetle durulması gereken, bir grubun, sırf bu grup mensubu olmaları nedeniyle kısmen veya tamamen yok edilme kastıdır. Böyle bir kastın olmadığı da açıkça ortadadır'' diye konuştu. 
     Bir insan grubunun, sırf o gruba ait oldukları için yok edilmesinin, ancak asırlarca önyargıların oluşturulması suretiyle mümkün olabileceğini ifade eden Gül, oysa Anadolu'nun asırlarca çok değişik kimliklerin birarada barış içinde yaşadıkları bir toprak parçası olduğunu söyledi. Gül, ''İnsanlarda birbirlerine karşı başka yerlerde gördüğümüz önyargı yoktur. Soykırım iddiasında bulunan kişiler, 90 yıldır bütün çabalarına rağmen Osmanlı'nın Ermenileri yok ettiğini ortaya koyan tek bir belge bulamamışlardır ve belge dediklerinin de sahteliği ortaya çıkmıştır'' dedi. 
     
     ''1. DÜNYA SAVAŞI'NDAN SONRA DA ARAŞTIRILDI'' 

     Ermenilerin soykırım iddialarının 1. Dünya Savaşı'ndan sonra da araştırıldığını belirten Gül sözlerini şöyle sürdürdü 
     ''Savaş sonrasında İstanbul'u işgal eden İngilizler, Ermeni Patrikhanesi'nin raporlarına dayanarak katliam ve değişik suçları işlemekten sorumlu tuttukları, aralarında bakan ve diğer üst düzey sivil ve askeri yöneticilerin bulunduğu 144 Osmanlı yöneticisini yargılamak üzere Malta'ya sürgüne göndermişlerdir. 
     Ancak Osmanlı arşivleri kontrolleri altında olmasına rağmen İngilizler bütün çabalarına ve uğraşmalarına karşın, söz konusu şahısları suçlayacak tek bir kanıt, belge bulamamışlardır bunun üzerine Malta sürgünlerinin tümünü serbest bırakmışlardır. 
     Bu şekilde Ermeni soykırım iddialarının geçersizliği ta o döneminde, 1. Dünya Savaşı'nın hemen ertesinde ispatlanmıştır.'' Bakan Gül, Cumhuriyetin kurulmasından sonra yarım yüzyıl Ermeni soykırım iddialarının gündeme gelmediğini, bu iddiaların 1965 yılından itibaren ivme kazandığını ve bir kampanyaya dönüştüğünü kaydetti. Gül, şöyle devam etti 
     ''Bu kampanyanın ardındaki saikler hakkında görüş ve spekülasyonlar çeşitlidir. Bazı Ermeni gruplar sözde soykırım iddialarını dünya kamuoyuna duyurmak için terörü seçmişlerdir. Halkımıza ve ülkemize karşı geçtiğimiz yüzyılın başından itibaren yeni nesillerini önyargıyla, nefretle yetiştirenler, 1973 yılında Asala gibi bazı terörist örgütler vasıtasıyla Türk diplomatlarına ve Türk hedeflerine yönelik terör saldırılarını başlatmışlardır. 
     Türk hedeflerine karşı 200'den fazla saldırı gerçekleştirilmiştir. Söz konusu saldırılar, 4 kıtada 21 ülkede vuku bulmuştur. Söz konusu terör saldırıları sonucu 1985 yılına kadar 30'u aşkın diplomatımız, kamu görevlilerimiz, aileleri ve yakınları şehit olmuşlardır.'' Dünya basını ve kamuoyunun bu saldırıları çok ufak gördüklerini ve üzerine gitmediklerini, dolayısıyla da teröristlerin zamanında yakalanarak cezalandırılmadıklarını belirten Gül, ''Bu teröristler zamanında yakalansa ve adalete teslim edilseydi terörizm denilen bela bugün bu kadar büyük etki oluşturur muydu ve bugünkü terör örgütleri o günkü terör örgütlerini örnek alırlar mıydı'' dedi. 
     Gül, terör ile bir yere varılamayacağını anlayan militan Ermeni çevrelerinin, bu defa taktik değiştirerek, sözde soykırım ile ilgili çeşitli ülkelerin ulusal ve yerel parlamentolarından karar aldırılması yoluyla Türkiye'ye baskı yapmaya çalıştıklarını anlattı. 
     
     ''TARİH MAHKUM EDECEK'' 

     Ermenistan'ın bağımsızlığını kazanmasından sonra, bu yöndeki faaliyetlerin önemli ölçüde artış gösterdiğini belirten Gül, şöyle konuştu 
     ''Bugüne kadar Arjantin, Belçika, Fransa, Hollanda, İsveç, İsviçre, İtalya, Kanada, Rusya Federasyonu, Slovakya, Uruguay, Yunanistan, Kıbrıs Rum Yönetimi parlamentoları ile Avrupa Parlamentosu'nda sözde soykırıma ilişkin haksız bildiri veya kararlar kabul edilmiştir. Ayrıca, ABD, Kanada, Arjantin, Avustralya ve İsviçre'deki bazı yerel parlamentolarda da bu konuda kararlar çıkarılmıştır. 
     Tarihi gerçekleri hiçe sayan, Türk milletine karşı büyük haksızlık ve saygısızlık teşkil eden bu kararları, yine tarih mahkum edecektir. 
     Son olarak Almanya'da ana muhalefeti oluşturan Hıristiyan Demokrat Partiler Birliği CDU CSU Federal Parlamento grubu tarafından, 22 Şubat 2005'de Ermeni iddialarına ilişkin olarak Federal Parlamento'ya bir karar tasarısı sunulmuştur. 
     Fransa'da bu amaçla son zamanlarda 3 ayrı tasarı parlamentoya sunulmuştur. Ayrıca, diaspora, ABD Kongresi'nden sözde soykırımın tanınmasını sağlayacak bir karar kabul edilmesini sağlamak amacıyla uzun süredir yoğun bir kampanya yürütmektedir. 24 Nisan öncesi ABD Kongresi'ne sözde soykırıma ilişkin bir karar tasarısının sunulması çabaları olduğuna dair duyumlar vardır. Bazı Ermeni çevrelerinin bu çabaları, bugüne kadar ABD yönetimlerinin kararlı tutumları sayesinde amacına ulaşamamıştır. Benzer girişimler başka ülkelerde devam etmektedir. Bütün bu girişimlere karşı, her düzeyde aktif bir diplomatik mücadele sergilemekteyiz.'' Gül, ''Parlamentolar, tarihi olaylar hakkında karar alabilecek, yargıya varabilecek kurumlar değildir. Tarihi ancak tarihçiler değerlendirebilir'' dedi. 
     Gül, TBMM Genel Kurulu'nda ''Tarihte Türk-Ermeni İlişkileri ve Ermeni Soykırımı İddiaları'' konulu genel görüşme önergesi üzerinde Hükümet adına yaptığı konuşmada, kürsüden, Ermeni soykırım iddialarıyla ilgili girişimlerde bulunanlara bir kez daha seslenmek istediğini söyledi. Gül, ''Parlamentolar, tarihi olaylar hakkında karar alabilecek, yargıya varabilecek kurumlar değildir. Tarihi ancak tarihçiler değerlendirebilir'' dedi. 
     Gül, sözlerini şöyle sürdürdü 
     ''Saikleri ne olursa olsun yabancı parlamentolara sunulan ve Ermeni soykırım iddialarına destek veren tüm tasarıların, bizleri yaralamakta, müttefik olarak gördüğü ve bildiği bazı ülkelerin niyetlerine ilişin Türk kamuoyunda soru işaretlerinin oluşmasına neden olmakta ve Ermenistan ile ilişkilerimizin geleceğine hiç de olumlu bir katkı yapmamaktadır. Söz konusu parlamenter meslektaşlarımızı, bu tür girişimlerden vazgeçmeye davet ediyorum. Yaptıklarının hiçbir faydası yoktur.'' Abdullah Gül, aşırı Ermeni çevrelerinin diğer önemli bir amacının da sözde soykırımın Türkiye tarafından tanınmasının, AB üyeliği için bir ön koşul haline getirilmesini sağlamak olduğunu ifade etti. 17 Aralık Zirvesi öncesi, Ermenistan Cumhurbaşkanı Robert Koçaryan'ın, AB üyesi ülkelerin devlet hükümet başkanlarına gönderdiği bir mektupla Türkiye ile müzakerelerin başlatılmamasını istediğini anımsatan Gül, ancak AB devlet ve hükümet başkanlarının bu mektubu dikkate almaması ve hatta bazılarının mektuba tepki göstermiş olmalarını memnuniyetle karşıladıklarını söyledi. 
     
     ''ÇOK İYİ ORGANİZE OLMUŞ DİASPORA...'' 

     Bakan Gül, 1915 yılında yaşanan olayların, tarihi gerçeklerin tam aksine bazı ülke parlamentoları tarafından soykırım olarak nitelendirilmesinin en önemli nedeninin çok iyi organize olmuş ve elinde büyük maddi imkanlar bulunun ''diaspora''nın yıllardır yürüttüğü kapsamlı faaliyetler olduğunu ifade etti. Gül, şöyle devam etti 
     ''Diasporanın faaliyetleri Ermenistan Devleti tarafından bazen gizli bazen de açıkça desteklenmektedir. Ermenistan büyükelçilerinin sözde soykırımın çeşitli ülke parlamentoları tarafından tanınmasını sağlamak amacıyla faaliyetler yürüttüğü görülmektedir. Diaspora, her yıl, sözde soykırım konusunda çok sayıda kitabın basılmasını, Ermeni görüşlerine yakın yazarlar tarafından kaleme alınan makalelerin önemli gazete ve dergilerde yayınlanmasını sağlamaktadır. 
     Sözde soykırım konusunda çok sayıda konferans, toplantı ve sempozyum düzenlenmektedir. Bunlara Ermeni görüşlerine yakın araştırmacı ve akademisyenlerin katılımı sağlanarak, konu sürekli gündemde tutulmaya çalışılmaktadır. Diaspora, benzer şekilde, sözde soykırımı işleyen daha çok belgesel nitelikteki filmlerin çekilmesini sağlamaktadır. Bunların çok sayıda sinema ve televizyon kanalında yayınlanmasını teşvik etmektedir. Son olarak, Ermeni asıllı Kanadalı Atom Egoyan tarafından çekilen Ararat filmi çok sayıda ülkede gösterilmiştir. Filmin gişe hasılatının yaklaşık 3 milyon dolar, maliyetinin ise 15.5 milyon dolar olduğu öğrenilmiştir. Diaspora propaganda amacıyla sadece bir film için bu kadar büyük paralar harcayabilmektedir. Bu rakam sanırım, karşı karşıya bulunduğumuz çevrelerin propaganda gücü hakkında hepimize bir fikir vermektedir. Her yıl yayınlanan kitaplar, makaleler ve filmler yoluyla özellikle Batılı ülkelerin kamuoyları etkilenmekte ve parlamentoların sözde soykırımı tanıması için ciddi baskı unsuru yaratılmaktadır.'' 
     
     ÖZELEŞTİRİ 

     Bakan Gül, bir özeleştiri yapmayı zorunlu gördüğünü belirterek, Türkiye'nin Ermeni iddiaları konusunda uzun yıllar genellikle savunmada kalan bir politika izlediğini söyledi. Gerçeklerin dünya kamuoyuna anlatılması için gerekli arşiv çalışmalarının zamanında yapılmadığını bildiren Gül, ''Veya gerekli altyapı ve tasnif çalışmaları tamamlanamadığı için istenilen düzeyde hizmet verilmemiştir. Bu durum dışarıda, Türkiye sanki bir şeyleri gizliyor inancının oluşmasına yol açmıştır'' dedi. 
     İhtiyaç duyulan maddi kaynağın sağlanmadığını, büyük ölçüde devletin sağladığı küçük bir bütçeyle bu mücadelenin yürütülmeye çalışıldığını ifade eden Gül, ''Biz okullarımızda ve üniversitelerimizde gençlerimize konuya ilişkin tarihi gerçekleri öğretmezken, Ermeni diasporası çeşitli ülkelerde ders kitaplarında sözde soykırımına ilişkili bilgilerin yer almasını ve böylece genç nesillerin beyinlerinde ülkemize karşı önyargıların oluşmasını sağlamakta büyük mesafe kaydetmiştir'' diye konuştu. 
     Bakan Gül, bütün bunlarla bugüne kadar hiçbir şey yapılmadığını söylemek istemediğini, bunun, asılsız iddialara karşı büyük bir özveriyle mücadele vermiş değerli insanlara ve kurumlara haksızlık yapmak anlamına geleceğini kaydetti. Gül, ancak bugün, ihtiyaç duyulan, bu mücadeleyi iyi hazırlanmış, tutarlı ve aktif yeni bir stratejiye oturtma ihtiyacı duyulduğunu vurguladı. 
     Bütün bu nedenlerle bugün yapılan genel görüşmeyi önemsediğini belirten Gül, sözlerini şöyle sürdürdü 
     ''TBMM dahil bütün ilgili kurum ve kuruluşlarımız, konuya gereken duyarlılığı göstermeye başlamışlardır. Ermeni iddiaları sadece hükümet tarafından yürütülecek bir mücadeleyle başarılı olunacak bir konu değildir. Ancak, toplumumuzun bütün kesimlerinin ve bireylerinin ortak çabalarıyla bu alanda başarılı olabiliriz. 
     Sayın Başbakanımız ile Sayın Ana Muhalefet Partisi Başkanı tarafından 8 Mart 2005 tarihinde yapılan ortak açıklama, Ermeni iddiaları ile mücadele azmimizi göstermek bakımından önemli bir dönüm noktası olmuştur. 
     Türkiye, bütün dünyaya iktidarıyla muhalefetiyle ortak bir mücadeleye başlayacağını göstermiştir. Sayın Başbakan ve Sayın Ana Muhalefet Partisi Lideri, Türk ve Ermeni tarihçileri ve diğer uzmanlardan bir grup oluşturarak, ülkemizin arşivleri dahil tüm ilgili arşivlerde 1915 dönemini araştırmaları ve gerçekleri aydınlığa kavuşturmaları yolunda tarihi bir çağrı yapmıştır.'' 
     
</TEXT>
</DOC>
