<DOC>
<DOCNO> 333776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur25.html </URL>
<DATE> 2005/04/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ülkücü olmayı reddeden liseliye dayak 
</HEADLINE>
<TEXT>

     Bülent CİVANOĞLU BURSA, DHA 

      BURSA'da kendilerini ülkücü olarak tanıtan bir grup liselinin, aralarına katılmayı reddettiği gerekçesiyle bir öğrenciyi dövdüğü idida edildi. Olay sırasında yaralanan liseli 17 yaşındaki S.K., Bursa Devlet Hastanesi'nde tedavi altına alındı. 
     Yalova yolu üzerinde bulunan Ali Osman Sönmez Endüstri Meslek Lisesi'nde meydana gelen olay, iddiaya göre şöyle gelişti 
     Okulda kendilerini ülkücü olarak tanıtan bir grup öğrenci, kendi gruplarına katılmayı reddeden 11- B sınıfı öğrencisi S.K. ile tartıştı. Tartaklanan S.K., uzaklaşmak isterken grup içinde yeralan öğrencilerden 17 yaşındaki M.Ö., camlı kapıyı hızla S.K.'nın üzerine kapattı. Çarpmanın etkisiyle kırılan cam parçaları S.K.'nın ellerine ve göğsüne saplandı. Okul yönetimi tarafından çağrılan 112 Acil Servis ambulansı ile Bursa Devlet Hastanesi'ne kaldırılan S.K., tedaviye alındı. Olayı anlatan S.K, "Benim hiçbir siyasi görüşle ilgim yok. Ancak onların grubuna katılmadığım için sürekli benim üzerime geliyorladı. Bu tür olaylar daha önce de yaşandı'' dedi. 
     Olayın ardından başlatılan soruşturma kapsamında M.Ö. adlı öğrenci gözaltına alındı. Hakkındaki suçlamayı kabul etmeyen M.Ö., savcılık tarafından serbest bırakıldı. 
     
</TEXT>
</DOC>
