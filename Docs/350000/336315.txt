<DOC>
<DOCNO> 336315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/guncel/gun02.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İlköğretimde Ata'ya hakaret 
</HEADLINE>
<TEXT>


Okulda dağıtılan bir dergideki köpek resminin üzerine 'Atatürk' yazıldığı iddiasıyla müdür, yardımcısı ve 2 öğretmen açığa alındı 

KAHRAMANMARAŞ DHA 

Kahramanmaraş'ın Elbistan ilçesindeki Kümbet İlköğretim Okulu'nda öğrencilere dağıtılan bir dergide Atatürk'e hakaret içeren bir resim bulunduğu iddiası üzerine okulun müdürü, müdür yardımcısı ile 2 öğretmen açığa alındı. 
İddiaya göre, yaklaşık 10 gün önce ilköğretim okulunda 1.sınıf öğrencilerine yönelik yardımcı kaynak olarak dağıtılan "Bahar Çalışma" adlı derginin "Hecelere Ayırma" başlıklı bir sayfasında uyuyan 2 köpekten büyük olanının üzerinde "Atatürk", küçüğünün üzerinde "öğretmen" yazdığı belirtildi. 


Soruşturma açıldı 
Bu iddia, Elbistan'daki yerel bir gazetede yayımlanınca, Elbistan Kaymakamlığı soruşturma başlattı. Okul Müdürü A.N., müdür yardımcısı N.P. ile öğretmenler S.Ö. ve N.K. açığa alındı. Olayı doğrulayan Kahramanmaraş İl Milli Eğitim Müdürü Sebahattin Akgül, soruşturma sonuçlanıncaya kadar 4 eğitimcinin görevden alındığını bildirdi. Öğretmenlerin açığa alınmasıyla çocuklarının eğitimlerinin aksadığını söyleyen bir grup veli ise, olayın doğru olmadığını öne sürerek, öğretmenlerin görevlerine dönmesi için imza kampanyası başlattı. 




</TEXT>
</DOC>
