<DOC>
<DOCNO> 311948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun03.html </URL>
<DATE> 2005/02/03/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Gürcistan Başbakanı, gaz sızıntısından zehirlenip öldü 
</HEADLINE>
<TEXT>

     Gürcistan İçişleri Bakanı, Başbakan Zurab Jvaniya'nın öldüğünü bildirdi. 
     İçişleri Bakanı Vano Merabişvili, Rustavi-2 televizyonuna yaptığı açıklamada, Jvaniya'nın evdeki doğalgaz sobasının yanlış montajı nedeniyle ortaya çıkan gaz sızıntısından zehirlendiğini söyledi. 
     Jvaniya'nın, olay sırasında bir arkadaşının evinde olduğunu belirten Merabişvili, Başbakan'ın telefonunu uzun süre açmaması üzerine korumasının camı kırarak evin içine girdiğini ve Jvaniya'nın cesedini bulduğunu kaydetti. 
     
     SOBANIN MONTAJI YANLIŞ YAPILMIŞ 

     Başbakan Zurab Jvanıya'nın bulunduğu evdeki doğalgaz sobasının montajının yanlış yapıldığı bildirildi. 
     Başsavcı Yardımcısı Giorgi Canaşiya, gazetecilere yaptığı açıklamada, Jvanıya'nın misafir olarak gittiği evde bulanan ve İran'da üretilen doğalgaz sobasının montajının yanlış yapılmış olması nedeniyle karbonmonoksit gazının sızdığını söyledi. 
     Başbakan Jvanıya'nın, misafir odasındaki koltukta ölü bulunduğunu ifade eden Canaşiya, arkadaşının da mutfakta öldüğünü kaydetti. Canaşiya, söz konuusu binadaki havalandırma sisteminin de çalışmadığını belirtti. 
     Canaşiya, Başbakan'ın ölüm nedeni hakkında başlattıkları araştırmaları 10-15 gün içinde tamamlayacaklarını ifade etti. 
     Bu arada, Gürcistan Anayasası'nın 2. ve 9. maddelerine göre, yeni başbakan seçilinceye kadar bu görevi yardımcısı üstlenecek. Cumhurbaşkanının 7 gün içinde belirleyeceği yeni başbakan, göreve başlamasından itibaren 10 gün içinde kabinesini oluşturması gerekiyor. 
     Başbakanın ölümü nedeniyle bakanların görevleri de otomatik olarak sona ermiş bulunuyor. 
     Başbakan Jvanıya için Salı günü devlet töreni düzenlenmesi bekleniyor. 
     
     OTOPSİ YAPILDI 

     Başbakan Zurab Jvanıya'ya otopsi yapıldı. 
     Rustavi-2 televizyonu, Jvanıya'ya otopsi yapıldığını ve ilerleyen saatlerde ölüm nedenine ilişkin ilk raporun açıklanacağını duyurdu. 
     Bu arada, Tiflis-Gaz şirketi genel müdürü David Morçiladze yaptığı açıklamada, Jvanıya'nın yaşamını yitirdiği evde bulunan doğal gaz sobasının montajının yanlış yapıldığını ve bu nedenle sobadan çıkan karbonmonoksit gazının içeriye dolduğunu kaydetti. 
     Aralarında Jvanıya'nın yakınlarının da bulunduğu hastane önünde oluşan yoğun kalabalığın bekleyişi sürüyor. Jvanıya'nın cenazesinin annesinin Saburtalo semtinde bulunan evine götürüleceği öğrenildi. 
     Başbakan Jvanıya'nın cenazesinin devlet töreniyle toprağa verileceği açıklandı, ancak günü belirtilmedi. 
     
     BAŞBAKANIN ÖZGEÇMİŞİ 

     Zurab Jvanıya, 9 Aralık 1963'te Tiflis'te doğdu. 
     Tiflis Devlet Üniversitesi Biyoloji Fakültesi'nden mezun olan Jvanıya, 1989 yılında Yeşilciler Partisi'ni kurdu. 
     Jvanıya, bir süre parti liderliğini yürüttükten sonra 25 Ocak 1995'te Parlamento Başkanı seçildi. 20 Ocak 1999'da ikinci kez parlamento başkanlığına seçilen Jvanıya, 2001 yılında görevinden istifa etti. 
     6 Temmuz 2002'de Demokrat Parti'yi kuran Jvanıya, 2003'te yapılan parlamento seçimlerine, Nino Burcanadze ile birleşerek ''Burcanadze-Demokratlar Bloku'' içinde girdi. 
     3 Kasım 2003'te yapılan seçimlerden sonra Mihail Saakaşvili ile birlikte ''gül devrimini'' gerçekleştiren Jvanıya, geçici hükümette devlet bakanlığı görevini üstlendi. 
     Zurab Jvanıya, 17 Şubat 2004'te başbakanlık görevine getirildi. 
     42 yaşındaki Jvanıya, evli ve üç çocuk babasıydı. 
     
</TEXT>
</DOC>
