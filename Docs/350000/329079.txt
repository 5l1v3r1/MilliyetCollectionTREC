<DOC>
<DOCNO> 329079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonyas11.html </URL>
<DATE> 2005/03/31/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Yeni ismi açık artırmada belli oldu Bayan Goldenpalace.com 
</HEADLINE>
<TEXT>

     BBC 

      Internet üzerindeki bir açık arttırma sitesinde adını satışan sunan Amerikalı bir kadın, kendisine önerilen bir teklifi kabul etti. 
     Terri Illigan adlı kadın, ismini eBay isimli internet sitesinde açık arttırmaya sunmuş ve en yüksek teklifi verecek kişinin yasal olarak ismini değiştirme hakkı alacağını belirtmişti. 
     33 yaşındaki kadın ismini Golden Palace Casino'ya sattı. 
     Yasal işlemlerin tamamlanmasının ardından, Terri Illigan'ın yasal ismi 'goldenpalace.com' olacak. 
     Bu alışverişin Illigan'a getirisiyse tam 15 bin 199 ABD doları. 
     Terri Illigan, gelecekteki ismiyle Bayan Goldenpalace.com, yaşları dört ila 10 olan çocuklarından birini Tiger Woods'un gittiği golf okullarından birine yazdırmanın maliyetinin ne olacağını düşündüğü sırada bu fikrin aklına geldiğini söyledi. 
     Illigan, son 24 saat içerisinde çok ilginç teklifler aldığını ve bunların tümünün internet sitesinde listelendiğini ifade etti. 
     Müstakbel Bayan Goldenpalace.com, eşinin kendisini desteklediğini ve çocuklarının da kendisine 'anne' diye hitap edebildikleri sürece isim değişikliğini önemsemediklerini belirtti ve kararını şöyle savundu 
     "Vücut parçalarımı satamazdım. Bacaklarını, kollarını satan insanlar zaten var. Ben de bir gün araba kullanırken eşime, şimdiye kadar kimsenin ismini satmaya çalışmadığını söyledim. Böylece de ismimi açık arttırmaya sundum." 
     
</TEXT>
</DOC>
