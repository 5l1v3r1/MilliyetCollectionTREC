<DOC>
<DOCNO> 303608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun14.html </URL>
<DATE> 2005/01/05/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Yunan adalarında askerlik muafiyeti 
</HEADLINE>
<TEXT>

     Yaşar ANTER DHA 

      YUNANİSTAN, Ege adalarındaki ve Batı Trakya'daki nüfusu artırmak için, 3 çocuğu olan kişileri askerlikten muaf tutmaya hazırlanıyor. Yunanistan Milli Savunma Bakanı Spılıos Spılıotopulos'un Dimokratiki Gazetesi'nde yeralan açıklamasına göre, 3 çocuğu olan kişi askere alınmayacak, çocukları ise sayıları arttıkça askerlik süreleri 6 aya kadar düşecek. Ülkede normal askerlik halen 12 ay olarak uygulanıyor. 
     Ege'de, Türkiye'ye yakın Yunan adalarındaki askeri tesislerde denetim ve ziyaretlerini sürdüren Yunanistan Savunma Bakanı Spılıos Spılıotopulos'un askerlikle ilgili projelerine Dimokratiki Gazetesi'nde geniş yer verildi. 
     Birinci sayfada yer verilen haberde, Yunanlı bakan Spılıotopulos, Yunan subaylarına 2005 ve 2006 yıllarında sağlanacak bazı iyileştirmeler, maaş artışları, Yunan kara ordusundaki yapısal değişiklikler ve çeşitli kara birliklerinin rotasyonuna yönelik açıklamalarda bulundu. 
     Spılıotopulos, 2005 yılında getirilecek düzenlemelerin 1 Ocak 2006 yılından itibaren geçerli olacağını, en düşük rütbeli subayın maaşında 140 euroluk artış olacağını ve böylelikle bir teğmenin maaşının 860 euroya yükseleceğini belirtti. Bakan Spılıotopulos, Ege adalarında ve Kıbrıs'ta görev yapan askerlerin Özel Tazminat' miktarlarını arttıracaklarını da açıkladı. 
     Çok çocuklu aileler için askerlik kanununda köklü değişiklikler yapacaklarını söyleyen Bakan Spılıotopulos, öncelikle Ege adaları ile Batı Trakya'da uygulanacak ve gelecek yıllarda kademeli olarak ülke geneline yayılacak bu değişikliklere de şöyle değindi 
     "En az 3 kardeş olan erler, sadece 9 ay askerlik yapacak. Ayrıca kardeş sayısı arttıkça askerlik 6 aya kadar düşebilecek. Nüfus artışını özendirmek amacıyla yapacağımız düzenlemeyle üç çocuk sahibi baba askere hiç alınmayacak.'' Yunanistan Milli Savunma Bakanı Spılıotopulos, aynı kapsamda evli ve iki çocuklu kişilerin talep ettikleri takdirde, askerliklerini 2 yıl kadar erteleyebileceklerini, bu konumdaki kişilerin orduda görev yapmak istedikleri yerleri gösteren talep formlarına öncelik tanınacağını belirtti. 
     Bakan Spılıotopulos, 2005 yılında Limni Limnos , Midilli Lesvos , Sakız Chios ve Rodos adalarında önümüzdeki yıldan itibaren er eğitim merkezlerinin faaliyete geçirileceğini sözlerine ekledi. 
     
</TEXT>
</DOC>
