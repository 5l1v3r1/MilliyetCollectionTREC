<DOC>
<DOCNO> 339585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy27.html </URL>
<DATE> 2005/05/04/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Ruhban Okulu tartışması... Aydın Tek kuruma özgü bir statü tanıyamayız 
</HEADLINE>
<TEXT>

     Devlet Bakanı Mehmet Aydın, Heybeliada’daki Ruhban Okulu’nun, Türkiye’deki mevzuatlara uyulması halinde açılabileceğini, ancak sadece tek bir kuruma, kendine özgü statü tanınamayacağını bildirdi. 
     Bakan Aydın, İzmir İl Müftülüğü’nü ziyaretinde, gazetecilerin sorusu üzerine Ruhban Okulu’nun yeniden açılması hakkındaki görüşlerini açıkladı. 
     Ruhban Okulu’nun açılmasına, bugüne kadar ne kendisinin, ne de hükümetin karşı çıkmadığını ifade eden Aydın, "Önemli olan, Heybeliada Ruhban Okulu’nun, mevcut mevzuat ışığında bir yere oturtulması" dedi. Bakan Aydın, açılacak okulun da Türkiye’nin bir eğitim kurumu olacağını hatırlatarak, şöyle konuştu 
     "Çünkü toplum, bizim toplumumuzdur, bizim vatandaşlarımızdır. 
     Kurum, bizim kurumumuzdur. Dolayısıyla o eğitim öğretim-kurumunun da öteki kurumlar gibi ana çerçevenin içinde bir yere oturması lazım. 
     Yani eğer yüksekokul olacaksa, onun üniversiteyle bağlantısı olması, başka türden olursa, Milli Eğitim Bakanlığı ile ilişkisinin kurulması lazım. Bakınız, müftülüklerimizin açtığı Türkiye genelinde Kuran kurslarımız vardır. Orada büyük ölçüde Kuran öğretiriz ve temel dini bilgiler veririz. Ama aynı zamanda bunlar Milli Eğitim Bakanlığı’nın gözü önünde yapılır. Çünkü bizim, Tevhid-i Tedrisat dediğimiz eğitimin birlik içinde yürütülmesi, temel yasamızdır. Bu ana çerçeveye uyulursa, açarlar. Ama biz sadece bir tek kuruma, kendine özgü bir statü tanıyamayız." 
     
     "DİĞER KURUMLARLA AYNI ŞARTLARA TABİ OLMALI" 
     Ruhban Okulu’nun, Türkiye’deki diğer eğitim-öğretim kurumlarıyla aynı şartlara tabi olması gerektiğini vurgulayan Bakan Aydın, şunları kaydetti 
     "Yani şeffaflıkta, hesap sormada, hesap vermede, vesairede. 
     Bunlar hakkında zaten müzakereler devam ediyor. Ama çok kere kendine özgü bir şeymiş gibi düşünülüyorsa, bu olmaz. Dünyanın neresine giderseniz gidin. Almanya’da bir kurumun nasıl açılacağı bellidir, İngiltere’de nasıl açılacağı bellidir. Mesela İngiltere’de bizim dini kurumlarımızın tamamına yakını, bir sosyal örgütlenme şeklinde ele alınır. Onların resmi herhangi bir formatı yoktur. Ama burada söz konusu olan, bizim Ortodoks inançlı vatandaşlarımızdır. O konuda ne eğitim-öğretimlerine, ne din hürriyetlerine herhangi bir müdahalemiz söz konusu olamaz. Biz zaten dünyanın hiçbir yerinde yokken asırlarca bunu gerçekleştirdik." Mehmet Aydın, "sorunun bugüne kadar çözülememesinde, Fener Rum Ortodoks Patrikhanesi ile mevzuata uyum konusunda anlaşılamamasının mı etkisi olduğu" şeklindeki soruya da "Pratik durumdan kaynaklanıyor, teoride hiçbirimizin böyle bir hakka itirazı olmaz" karşılığını verdi. 
     Devlet Bakanı Mehmet Aydın, AK Parti İl Başkanlığı’nı da ziyaret etti. 
     
</TEXT>
</DOC>
