<DOC>
<DOCNO> 303946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun02.html </URL>
<DATE> 2005/01/06/ </DATE>
<TIME> 02.24 </TIME>
<AUTHOR>  </AUTHOR>
<HEADLINE>
'Kancalı imam'dan ilginç mazeret Tırnaklarım uzun, gelemem 
</HEADLINE>
<TEXT>

     Hilal YILMAZ - LONDRA DHA 

      TERÖR örgütü El Kaide ile bağlantısı olduğu gerekçesiyle İngiltere'de tutuklanan aşırı dinci imam Ebu Hamza, 'ayak tırnaklarının çok uzun olduğu' gerekçesiyle mahkeme önüne çıkmayı reddetti. 
     Mısır asıllı İngiliz imam Ebu Hamza'nın tırnaklarının uzunluğu nedeniyle yürümekte güçlük çektiğini söylemesi, davanın görüldüğü Old Bailey Mahkemesi yargıcını çileden çıkardı. Davayı izlemek için Londra'daki mahkemede hazır bulunan bir çok avukat, yetkili ve basın mensubu saatlerce 'kancalı imam' lakaplı Ebu Hamza'nın gelmesini bekledi. Video kaydının yapıldığı duruşmaya 'ilginç mazereti' sebebiyle katılmayan Ebu Hamza'nın davası ileri bir tarihe ertelendi. 
     
     TIBBİ RAPOR İSTENDİ 
     Hamza'nın avukatı Paul Hynes, 16 ayrı suçtan yargılanan imamın, fiziksel problemleri nedeniyle duruşmaya katılamadığını belirterek müvekkili için tıbbi kontrol talebinde bulundu. Yüksek Mahkeme Yargıcı Beaumont, avukatın bu talebini kabul ederek savunmadan Hamza'yla ilgili tıbbi bir rapor sunmalarını istedi. Davanın önümüzdeki temmuz ayında görülmesi bekleniyor. 
     ABD'nin teröre teşvik suçundan yargılamak istediği imam Ebu Hamza, geçen mayısta Londra'da tutuklanmıştı. Kancalı imam'a yönelik suçlamalar arasında, El Kaide'ye katılmak için ABD'nin Oregon eyaletinde militan yetiştiren bir kamp kurmak ve Batı dünyasına karşı cihad ilan ederek Müslüman olmayanlar ve Yahudilere karşı insanları kışkırtmak da var. 
     
     KIŞKIRTICI VAAZLARIYLA BİLİNİYOR 
     Eğitim için geldiği İngiltere'de bir İngilizli evlenerek vatandaşlık hakkı elde eden imam Ebu Hamza, Londra'daki Finsbury Camii'nde halkı kışkırtıcı vaazlar veriyordu. ABD ve Hıristiyanlık karşıtı vaazleriyle İngiltere'nin gündemine oturan Ebu Hamza'nın vatandaşlıktan çıkarılması öngörülmüş ve camiisi kapatılmıştı. Asıl adı Mustafa Kemal Mustafa olan İskenderiye doğumlu Hamza, bu kez kapatılan camii önünde namaz kıldırmaya başlamış, zehir zemberek vaazlerına Londra sokaklarında devam etmişti. 
     46 yaşındaki radikal imam, 11 Eylül saldırılarının bir komplo olduğunu, İkiz Kulelerin içlerine yerleştirilmiş patlayıcılarla yıkıldığını söyleyerek ABD'nin sabrını taşırmıştı. Ebu Hamza'nın bir gözü ve bir eli yok. Afganistan'da girdiği çatışmalar sonucu yaralandığı belirtilen Hamza, sağ eli yerine çelik bir kanca kullanıyor. 19 Ekim'den bu yana davası süren imam Ebu Hamza, İngiltere'deki davasının sonuçlanmasının ardından ABD'ye teslim edilecek. ABD'nin, yargılandıktan sonra suçlu bulunması halinde, Ebu Hamza'yı idam cezasına çarptırabileceği söyleniyor. 
     
</TEXT>
</DOC>
