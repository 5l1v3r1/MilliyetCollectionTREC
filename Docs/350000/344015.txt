<DOC>
<DOCNO> 344015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonspo18.html </URL>
<DATE> 2005/05/19/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Fenherbahçe derbide taraftarına güveniyor 
</HEADLINE>
<TEXT>

     Fenerbahçe ile Galatasaray arasında 22 Mayıs Pazar günü Kadıköy’de yapılacak ve Birinci Süper Futbol 
     Ligi’nde 2004-2005 sezonu şampiyonunu büyük ölçüde belirleyecek maç öncesi sarı-lacivertliler, taraftarlarından destek istedi. 
     Fenerbahçe Kulübü İdari Menajeri Volkan Ballı, sarı-lacivertli kulübün resmi internet sitesi aracılığıyla Fenerbahçeli taraftarlara yönelik açıklamasında, "Bizler sizlere güveniyor ve sizlere inanıyoruz. Sizler de bizlere güvenin ve inanın. Pazar günü birlikte savaşalım ve 16. şampiyonluğu söke söke alalım" dedi. 
     Pazar günü şampiyonluk yolunda en önemli maçlarına çıkacaklarını vurgulayan Ballı, şunları kaydetti 
     "Geçen hafta Ankara’da alınan mağlubiyet sizleri ne kadar hayal kırıklığına uğratmış olsa da, aynı şekilde aklı Galatasaray maçında olan, ancak şampiyonluğu gönülden isteyen ve bu armağanı her şart ve koşulda arkalarında olan taraftarlarımıza armağan etmek isteyen futbolcularımızı da derinden üzmüştür. 
     Sarı-lacivert ruha sahip tüm futbolcularımız 16. şampiyonluğu sizlere armağan etmek için pazar günü sizlerle birlikte savaşmaya yemin etmiştir. 
     Sizlerden isteğimiz maç gününe kadar Fenerbahçe taraftarının asli görevi olan ’Hep Destek Tam Destek’ felsefesiyle yanlızca buna konsantre olmanız ve pazar günü Şükrü Saracoğlu Stadı’nda geçen haftalarda olduğu gibi takımınızın arkasında olmanızdır. 
     Topun bizde olduğu anlarda takımınızı desteklemeniz, onları alkışlamanız ve 90 dakika sabırla, asla oyundan kopmamanız, top rakibe geçtiği anda ise ortalığı ıslıklarla, gürültüyle cehenneme çevirmenizdir. 
     Bizler sizlere güveniyor ve sizlere inanıyoruz. Sizler de bizlere güvenin ve inanın. Pazar günü birlikte savaşalım ve 16. şampiyonluğu söke söke alalım." 
     
</TEXT>
</DOC>
