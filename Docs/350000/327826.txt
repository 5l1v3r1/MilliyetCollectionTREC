<DOC>
<DOCNO> 327826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonsiy03.html </URL>
<DATE> 2005/03/28/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD basınında yine AKP eleştirisi 
</HEADLINE>
<TEXT>

     ABD’ye yayımlanan Washington Times gazetesi, AKP’nin gün geçtikçe ''şahin'' söyleme ve milliyetçi siyasete kaydığını yazdı. 
     Amerikan basınının muhafazakar kanadında AKP'ye yönelik eleştiriler yer almaya devam ediyor. 
     Washington Times yazarı Nicholas Birch, Avrupa Birliği'nin aralık zirvesi sonrası yaşanan kutlama havasının yerini bir bocalama dönemine bıraktığını öne sürdü. 
     Başmüzakerecinin hala belirlenemediğini yazan Birch, geçen yıl Kıbrıs siyasetinde devrim yapan hükümetin Gümrük Birliği protokolünü imzalama konusunda ilerleme sağlayamadığını savundu. 
     Birch, AKP’nin gittikçe milliyetçi şahinö söyleme ve politikalara kaymasının da kaygı verici olduğunu yazdı. 
     Yazar, buna örnek olarak kadınların dövüldüğü polis müdahalesi ile ilgili olarak Başbakan Erdoğan’ın Türk basınını suçlamasını ve Çevre Bakanlığı’nın bazı hayvanların adlarındaki Ermeni ve Kürt ifadelerini çıkarmasını gösterdi. 
     Gazete, AKP'nin milliyetçi politikalara ağırlık vermesinin parti açısından çok olumsuz olacağı görüşüne de yer verdi. 
     Geçtiğimiz şubat ayında, ABD'de yayımlanan The Wall Street Journal'ın başyazısında ise, Türkiye için 'küçük kafalı, paranoyaya kapılmış, sıradan' yorumu yapılmıştı. 
     Gazetenin editörlerinden Robert L. Pollock, "Avrupa'nın hasta adamı" başlıklı yazısında Atatürk'ün mirasının çoğunun kaybolma riski taşıdığını savunarak, "2002 seçimlerinde, Türk-ABD ilişkilerine sahip çıkan, ancak yolsuzluğa karışarak kendi kendilerini yıkan siyasi partilerin ortada bıraktıkları boşluk, kurnaz ve fırsat kollayan İslamcı AKP tarafından doldurulmuştur" şeklinde görüş belirtmişti. 

     
</TEXT>
</DOC>
