<DOC>
<DOCNO> 335170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy04.html </URL>
<DATE> 2005/04/20/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
'İmam Hatip mezunu başbakanı içine sindirememe' eleştiri sınırı içinde 
</HEADLINE>
<TEXT>

     Türkiye Barolar Birliği Başkanı Özdemir Özok'un, "İmam Hatip'te okumuş bir insanın Türkiye'de Başbakan olmasını hiçbir şekilde içime sindiremem" açıklamasının ardından, İmam Hatip Lisesi mezunlarının Özok'a açtığı manevi tazminat davaları reddedildi. Özok'un bu sözleri mahkemeler tarafından eleştiri sınırları içinde değerlendirildi. 
     Türkiye Barolar Birliği Başkanı Özdemir Özok'un "İmam Hatip'te okumuş bir insanın Türkiye'de Başbakan olmasını hiçbir şekilde içime sindiremem" sözleri üzerine, Başbakan Recep Tayyip Erdoğan, "Sivil toplum örgütleri bize sahip çıkmıyor" açıklamasını yapmıştı. Bunun üzerine, bazı sivil toplum örgütleri ve vatandaşlar, Özok hakkında manevi tazminat davası açmıştı. Açılan 50'ye yakın davanın birçoğu reddedildi. Davaların bir kısmı ise halen çeşitli mahkemelerde sürüyor. 
     
     "KONUŞMA ELEŞTİRİ SINIRLARI İÇİNDE" 
     Kadıköy İmam Hatip Lisesi mezunu Mehdi Barçın, Özdemir Özok hakkında açtığı 1 milyar liralık tazminat davasında, Fatih 3'üncü Asliye Hukuk Mahkemesi, Özok'un konuşmasının eleştiri sınırları içinde olduğunu belirterek, davanın reddine karar verdi. 
     Fatih 3'üncü Asliye Hukuk Mahkemesi Hakimi Hülya Aktaş, gerekçeli kararında, konuşmanın davalının Özdemir Özok 
     kendi görüş ve düşüncelerini açıklamasından ibaret olduğunu belirtti. Kararda, "Demokratik toplumlarda insan hak ve onurunu zedeleyici mahiyette olmadığı sürece kişisel eleştirileri bildirmek en doğal haklardandır. Başbakan olan kişinin İmam Hatip Lisesi'nden mezun biri olmasını içine sindirememesi eleştiri niteliğindedir" denildi. 
     
     DOLAYLI OLARAK ETKİLENEN DAVA AÇAMAZ 
     Yargıtay'ın yerleşik uygulamalarına göre, manevi tazminat talep edilmesi için onur kırıcı sözün kişiye yönelik olarak söylenmiş olmasının gerektiğini belirten Aktaş, konuşmada davalının Özdemir Özok Başbakana ilişkin eleştiride bulunduğuna dikkat çekti. 
     Kararda, bu nedenle, doğrudan doğruya davacıya yönelik sözlerin bulunmadığı, yansıma yoluyla sözden zarar görülmesinin dava konusu olamayacağı belirtilerek, tazminat talebinin reddine karar verildiği belirtildi. 
     
     ÖZOK NE DEMİŞTİ 
     Türkiye Barolar Birliği Başkanı Özdemir Özok, 16-19 Mayıs 2004 tarihlerinde düzenlenen İnsan Hakları Kurultayı toplantısında, "İmam Hatip'te okumuş bir insanın Türkiye'de Başbakan olmasını hiçbir şekilde içime sindiremem" demişti. 

ANKA 
     
</TEXT>
</DOC>
