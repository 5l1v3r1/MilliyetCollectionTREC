<DOC>
<DOCNO> 306676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/spor/spo03.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'dan Euro kuru 
</HEADLINE>
<TEXT>


Galatasaray Başkanı Özhan Canaydın'ın Eurocard projesi bugün hayata geçecek. Sarı - Kırmızılılar, gurbette yaşayan taraftarlara 65 ve 115 Euro ücretinde iki üyelik paketi sunacak 


Tanıtım Almanya'da 
BAŞKAN Özhan Canaydın'ın, göreve geldiği ilk günden itibaren en büyük hayali olan Eurocard projesi için bugün Almanya'da düğmeye basılacak. Gurbetçi taraftarlarla uzun vadeli bir işbirliğinin temelini atmayı hedefleyen Sarı - Kırmızılı yönetim, Eurocard projesinden yıllık 25 milyon dolarlık gelir bekliyor. Schalke ile bugün oynacak olan maçta detaylı bir tanıtım yapılacak. 

İki paket hazırlandı 
GALATASARAY Eurocard ile Avrupa'daki taraftarlarına 2 ayrı fiyatta paket seçeneği sunuyor. Fiyatı 65 Euro olan taraftar paketi üyelik kartı, taraftarlık sertifikası ve başkandan isime hitaben yazılan özel mektubu içeriyor. 115 Euro tutarındaki süper taraftar paketinde ise bunlara ek olarak bir resmi forma, atkı, bere, flama ve takım posteri bulunuyor. 

İndirimler yapılacak 
HER iki kart sahiplerine çeşitli indirim olanakları ve çekilişle verilecek özel haklar da sunulacak. Kart sahipleri takımlarının ev sahibi sıfatıyla bulunduğu tüm maçlarda bileti yüzde 10 indirimle satın alabilecek. Galatasaray Store mağazalarında ve kulübün aylık dergisine abonelikte de aynı indirim geçerli olacak. UEFA Başkanı Johansson'a da onur üyeliği verilecek. 

Rakip Schalke 

ASLAN, Antalya'daki ikinci yarı hazırlıklarını tamamladı ve Eurocard tanıtımı için dün Almanya'ya uçtu. Beş saat süren yorucu yolculuk sonrası Düsseldorf'a inen kafileyi kalabalık bir taraftar grubu karşıladı. Sarı-Kırmızılılar, çeşitli etkinliklerin düzenleneceği Auf Schalke Stadı'nda bugün TSİ 16.30'da Schalke ile hazırlık maçı yapacak. Schalke-Galatasaray karşılaşmasını Kanal D naklen ekranlara getirecek. 

Son söz Ali'nin 

GALATASARAY'IN, Ali Tandoğan'ın transferi için Gençlerbirliği Başkanı İlhan Cavcav ile anlaşma sağladığı iddia edildi. Futbol Şube Sorumluları'ndan Fatih Gökşen'in, dün Cavcav ile görüştüğü ve bonservis konusundaki pürüzleri çözdüğü öğrenildi. Sarı - Kırmızılılar'ın bu sıcak gelişmenin ardından Ali Tandoğan'ın menajeriyle temasa geçtiği bildirildi. Ali Tandoğan ile Galatasaray arasında 400 bin Euro'luk bir pürüz yaşandığı açıklandı. 

Yıldız yağacak 

100. yıl kutlamaları çerçevesinde yapılması planlanan yıldızlar karması maçında forma giyecek isimler belli olmaya başladı. Galatasaray Yönetimi'nin, Derwall ve Feldkamp'ın yanı sıra Simoviç, Prekazi, Stumpf, Götz, Rotariu, Popescu, Knupp, Saunders ve Kosecki gibi eski yıldızları İstanbul'a davet ettiği öğrenildi. Efsane golcü Tanju Çolak'ın ise Fenerbahçe'de de forma giydiği gerekçesiyle bu maçta yer almayacağı iddia edildi. 

Dünya'nın 7. harikası 

Hakan Şükür farkı 
SARI - Kırmızılı takımın yıldız ismi Hakan Şükür, dünyanın faal golcüleri listesinde 7. sırada yer aldı. Uluslararası Futbol Tarihi ve İstatistikleri Federasyonu'nun IFFHS , halen futbol oynayan oyuncuların sadece ulusal liglerde attığı golleri baz alarak yaptığı değerlendirmede, Milli futbolcu, 436 lig maçındaki 227 golüyle birçok yıldızı solladı. Brezilyalı Romario 573 maçta 463 golle listede ilk sırada, Fenerbahçeli Hooijdonk ise 12.sırada yer aldı 

Golcüler listesi İsim Maç Gol 1- Romario 573 463 2- Cardozo 432 306 3- Shearer 513 270 4- Chapuisat 495 235 5- Batistuta 415 233 6- Valenciano 417 233 7- Hakan Şükür 436 227 8- Şota 359 224 9- H.Larsson 357 219 10- S.Anderson 437 216 11- Borgetti 362 214 12- Hooijdonk 310 213 

</TEXT>
</DOC>
