<DOC>
<DOCNO> 340939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonsiy22.html </URL>
<DATE> 2005/05/09/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Kemal Derviş milletvekilliğinden istifa etti 
</HEADLINE>
<TEXT>

     BM Kalkınma Programı Başkanlığı’na seçilen CHP İstanbul Milletvekili Kemal Derviş, milletvekilliğinden istifa etti. 
     İstifa dilekçesini TBMM Başkanlığı’na gönderdiğini bildiren Derviş, 11 Mayıs Çarşamba günü TBMM Genel Kurulu’nda konuşmak için de söz istediğini ifade etti. 
     Kemal Derviş, Parlamento’da gazetecilerin sorularını yanıtlarken yeni görevine resmen Ağustos ayında başlayacağını bildirdi. Bazı hazırlık toplantılarına katılması gerektiğini, bir geçiş dönemi yaşanacağını ifade eden Derviş, bu olayın aslında birdenbire geliştiğini ve dolayısıyla biraz sürpriz olduğunu söyledi. 
     Derviş, BM Kalkınma Programı Başkanlığı’na seçilme süreciyle ilgili olarak, "Bu yarışta Türkiye vardı. Yarışı Türkiye’nin kazanması dünyada hoş oldu" dedi. Derviş, şunları kaydetti 
     "Ben kendimi, ’Türkiye için yarışıyorum’ diye hissettim. Diğer ülkeler de bunu hissettiler. Gerçekten saygın, deneyimli adaylar vardı. Çok şeffaf bir yarış oldu. 21. Yüzyılda bu tür atamaların veya seçimlerin kamuoyu önünde, dünyaya açık, bütün milletlere açık olması bence BM’nin güzel bir örneği. Çünkü her yerde böyle olmuyor. BM bu yöntemi geliştiriyor. Bence iyi bir yöntem, kolay bir yöntem değil. 
     Resmen imtihana giriyorsunuz. Fakat iyi oldu. Türkiye olarak çok sevindik. Dışişleri çok iyi çalıştı." Türkiye BM kalkınma teşkilatıyla yakın ilişki içinde olduğunu ifade eden Derviş, "Bunlar devam edecek. Ayrıca Türkiye BM teşkilatına ve ilkelerine hep saygı gösteren, sahip çıkan bir ülke oldu. Bu iktidar partisi içinde muhalefet partisi içinde böyle. BM dünyada dayanışmanın, dostluğun, kardeşliğin, ekonomik kalkınmanın ve meşruiyetin simgesidir. Türkiye geçmişte de ileride de çok destek veriyor. Neticede bizim Cumhuriyet olarak ilkemiz yurtta barış dünyada barış " diye konuştu. 
     Gelinen noktada milletvekilliğinden istifa etmesinin mecburiyet olduğunu dile getiren Derviş, "Bugün istifamı vermiş bulunuyorum. 
     Artık bu noktadan aktif bir siyasi kimlik doğru olmaz" dedi. 

     
</TEXT>
</DOC>
