<DOC>
<DOCNO> 324899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur49.html </URL>
<DATE> 2005/03/18/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Yangında evde mahsur kalan 4 yaşındaki çocuğu itfaiye kurtardı 
</HEADLINE>
<TEXT>

     Bolu'da alt katlarındaki dairede çıkan yangın nedeniyle evlerinde mahsur kalan 4 yaşındaki çocuk ve ailesini itfaiye ekipleri kurtardı. 
     Bolu'nun İhsaniye Mahallesi'nde Çelikbaş Apartmanı'nın 4. katında Fevzi Türkmen e ait evde, kimsenin olmadığı sırada henüz belirlenemeyen bir nedenle yangın çıktı. Aşağıdan gelen duman ve alevler nedeniyle 5. katta oturan Ayşen Özalp, 4 yaşındaki oğlu Umut Can, 13 yaşındaki kızı Ayşe ve misafiri Fatma Akdağ evin balkonunda mahsur kaldı. 
     Ayşen Özalp'in komşularından yardım istemesi üzerine olay yerine gelen Bolu Belediyesi itfaiye ekipleri, balkondaki 4 kişiyi kurtarmak için çalışma başlattı. 
     Getirdikleri aracın merdiveniyle 5'inci kata çıkan İtfaiye Müdürü Erol Yavuz, önce 4 yaşındaki Umut Can'ı kurtardı. Daha sonra Fatma Akdağ ile Ayşen ve kızı Ayşe Özalp itfaiye erleri tarafından kurtarıldı. 
     Bu sırada evde bir kanaryanın olduğunu öğrenen Yavuz, alevlerin arasına dalarak ''çıtır'' isimli kanaryayı da aşağıya indirdi. İtfaiye ekipleri yangını söndürdü. 
     Ayşe Özalp'in dumandan zehirlendiği belirlendi. Ayşe Özalp ve diğer 3 kişiye ilk müdahaleleri olay yerine gelen sağlık personelince yapıldı. 
     
</TEXT>
</DOC>
