<DOC>
<DOCNO> 321158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/siyaset/axsiy02.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş CHP'yi yok saymak için erken 
</HEADLINE>
<TEXT>


Kemal Derviş, istikrarı bozacak hiçbir hareketin içinde olmayacağını ve kişiler için çalışmayacağını söyledi 

EZELHAN ÜSTÜNKAYA Ankara 


Eski Gaziantep Büyükşehir Belediye Başkanı Celal Doğan'ın sol ve sağ aydınlarla görüşmesiyle başlayan yeni parti çalışmaları, CHP İstanbul Milletvekili Kemal Derviş cephesinde olumlu karşılanmadı. Kendisine yakın milletvekilleriyle görüşen Derviş, "CHP'yi yok sayarak düğmeye basmak için çok erken" dedi. 
Derviş ve Şişli Belediye Başkanı Mustafa Sarıgül cepheleri, yeni parti çalışmalarına temkinli yaklaşıyor. Milletvekilleriyle değerlendirme toplantıları yapan Derviş, ekonomik ve siyasi istikrarı bozacak hiçbir hareketin içinde olmayacağını belirtti. Derviş kişiler değil, ülke için çalışmalarda bulunacağını kaydetti. 
Sarıgül'ün Mersin mitingine katıldıkları gerekçesiyle CHP Yüksek Disiplin Kurulu'nun kınama cezası verdiği milletvekilleri ise, hukukçularla konuyu değerlendiriyor. Parti tüzüğü, kınama cezasına itiraz hakkı tanımıyor. Ancak kınama cezası, "parti yönetim organlarına bir yıl süresince seçilmeme, seçilmişse görevden alma" hükmünü içeriyor. Sarıgül'ü destekleyenler, bu durumun, "seçme ve seçilme hakkının kısıtlanması anlamına geldiği ve anayasaya aykırı olduğuna" dikkat çekerek, yargıya başvurulabileceğini belirtiyor. 


</TEXT>
</DOC>
