<DOC>
<DOCNO> 332624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo08.html </URL>
<DATE> 2005/04/12/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Devler Ligi'nde rövanş gecesi 
</HEADLINE>
<TEXT>

     Şampiyonlar Ligi’nde bu gece çeyrek final rövanş karşılaşmaları oynanacak. Günün en ilgi çekici düellosunda Bayern Münih, Chelsea’yi konuk edecek. İngiltere'de oynanan ilk maçta Chelsea, Alman rakibini 4-2 mağlup etmişti. 
     
     Juventus'un işi bu kez zor 

     Anfield'da oynanan ilk maçı üstün oyununa rağmen tek farkla kazanan Liverpool, Della Alpi'de tura daha yakın. Sezon başından beri en iyi yaptığı işi, 1-0'ı uygulamaya çalışacak Juventus'un işi bu kez zor. Önce beraberlik. 
     İlk maçta Jerzy Dudek'in sakatlıktan yeni çıkmış olması nedeniyle Carson forma giymişti. 1 numaralı kaleci bu kez oynayabilecek durumda. Hafta sonu M.City'ye karşı oynamayan Baros ve Hyypia Juventus'a karşı sahada olacaklar. Avrupa kupaları prosedürü, daha önce başka bir takımla kupalarda yer almış Fernando Morientes ve Mauricio Pellegrino'nun oynamasına imkan vermiyor. 
     Diğer tarafta Juventus'un en önemli problemi Zebina. Kesin olarak sahada yer alamayacak Zebina'nın yanısıra Ciro Ferreira ve David Trezeguet'nin problemleri de oynamalarına engel olabilir. Alessio Tacchinardi de cezalı. Hafta sonu dinlenen Emerson'unsa oynaması bekleniyor. 
     Önce milli maç arası, sonra da Papa'nın ölümüyle gelen bir haftalık boşluk İtalyan ekiplerine iyi gelmedi. Milan'la Inter'in birbiriyle oynayacak olması bu dezavantajı ortadan kaldırıyor, ama Juventus'un formda Liverpool'a karşı işi zor. 
     
     Inter'e mucize gerek 

     Gecenin bir diğer karşılaşması ise İnter-Milan arasında oynanacak. Milan ilk maçı 2-0 kazanmış ve büyük bir avantaj elde etmişti. 
     Hafta sonu Bologna'yı eksik bir kadroyla 1-0 yenen Inter'in Milan'ı elemesi için mucize gerek. Ama berabere kalması ya da tek farklı kazanması Milan'ı da üzmeyecektir. 
     İlk maçta Inter'in çok önemli oyuncularının sakat olması, Milan'ın rahat bir galibiyet almasına ve hatta yarı finali de büyük ölçüde garantilemesine neden oldu. Ama Mancini, bu kez ilk maçtaki kadar alternatifsiz değil. Türk futbolseverler yine Emre'yi izleyemeyecekler, Alvaro Recoba da yok, ama Adriano, Veron, Stankovic ve Favalli Milan'a karşı oynayabilecek durumdalar. 
     Hafta sonu sakatlığı nedeniyle Brescia'ya karşı forma giyemeyen Paolo Maldini, Inter'e karşı da yok. Kakha Kaladze'nin de maça yetişmesi zor. Brescia'ya karşı cezaları nedeniyle oynayamayan Brezilyalı Kaka ve Hollandalı Stam ise ilk 11'deki yerlerini alacaklar. 
     
     Lyon yarı finale doğru 

     İlk maçta otoritelerin kesin favori olarak gördüğü Lyon'un kendi evinde aldığı beraberlik, bu müsabakayı final maçı niteliğine dönüştürdü. PSV'ye 0-0 yetiyor, ama Kupa 1'in en golcü takımı Lyon, deplasmanda kazanabilir. 
     PSV'nin başarılı teknik patronu Guus Hiddink, hafta sonu rahat kazandığı Den Bosch sınavında hafif sakatlığı olan Koreli Ji-Sung Park'ı dinlendirdi. Bu maçta forma giymeyen Andre Ooijer ve Johan Vogell'le birlikte Park'ın da Lyon'a karşı oynaması bekleniyor. 19 yaşındaki yıldız Ibrahim Afellay da sakatlıktan kurtulduktan sonra ilk kez bu maçta forma giyebilir. PSV tam kadro. 
     Lyon'da ise çeşitli problemlerin geçmesine zaman tanımak isteyen Paul Le Guen, PSV'ye karşı ilk maçta şans verdiği 6 oyuncusunu, hafta sonu Nantes karşısında dinlendirdi. Şampiyonlar Ligi'nin flaş takımının PSV karşısına sorunsuz çıkması bekleniyor. 
     Şampiyonlar Ligi'nde haftanın maç programı ve ilk karşılaşmaların sonuçları şöyle 
     

Bugün Bayern Münih Almanya -Chelsea İngiltere 2-4 . Inter İtalya -Milan İtalya 0-2 .      

Yarın Juventus İtalya -Liverpool İngiltere 1-2 . PSV Eindhoven Hollanda - Lyon Fransa 1-1 .      
</TEXT>
</DOC>
