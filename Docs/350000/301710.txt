<DOC>
<DOCNO> 301710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur46.html </URL>
<DATE> 2004/12/28/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Çakıcı'nın tutukluluk halinin devamına karar verildi 
</HEADLINE>
<TEXT>

     Karagümrük Spor Kulübü Lokali'ne yönelik baskınla ilgili diğer 9 sanıkla birlikte yargılanan Alaattin Çakıcı'nın tutukluluk halinin devamı kararlaştırıldı. 
     İstanbul 9. Ağır Ceza Mahkemesi'ndeki duruşmaya, Tekirdağ F Tipi Cezaevi'nden getirildiği jandarmaya ait zırhlı araçta bir süre tutulduktan sonra yaklaşık 2 saat da nezarethanede bekletilen Alaattin Çakıcı ile diğer tutuklu sanıklar Cihan Çakıcı, Ahmet Çelik, Okan Erünal, Ömer Koç, Müştak Çimenci ve Erdoğan Öner katıldı. Tutuksuz sanıklar Mehmet Ali Okur ile Veysi Cirit'in gelmediği duruşmada, gıyabi tutuklu sanık Başar Barış Çakıcı ise yakalanamadığı için hazır edilemedi. 
     Mahkeme heyeti başkanının Yargıtay'ın bozma ilamına karşı diyeceklerini sorduğu Alaattin Çakıcı'nın avukatı Can Doğancan, dava dosyasının 7 klasör ve binden fazla sayfadan oluştuğunu, ayrıca Avusturya'nın iade kararının da henüz gelmediğini belirtti. 
     Çakıcı'nın bu davada yargılanıp yargılanamayacağının iade kararı gelmediği için henüz belirsiz olduğunu savunan Doğancan, kararın gelmesi ve dosyadaki incelemelerin tamamlanmasından sonra beyanda bulunacaklarını bildirdi. 
     Müvekkili hakkındaki mahkumiyet kararının Başar Barış Çakıcı'nın emniyet ifadelerine dayandığını söyleyen Doğancan, söz konusu ifadenin alındığı sırada Çakıcı'nın yanında avukat bulunmadığını öne sürdü. 
     Doğancan, ''Örneğin o sırada Berlusconi'nin de adı kullanılsaydı, sanık olarak burada görebilirdik. Bu ifadeler mahkumiyete yetersizlik teşkil etmektedir'' dedi. 
     Çakıcı'nın avukatlarından Mustafa Avlağı da, yeni TCK'da bazı suçların cezalarına ilişkin değişiklikler olduğunu hatırlatarak, dosyayı buna göre inceleyerek beyanda bulunacağını bildirdi. 
     Duruşmada söz alan sanıklar Müştak Çimenci ve Erdoğan Öner, mahkemenin daha önce verdiği kararda direnmesini istediler. 
     Sanıkların tutukluluk hallerinin devamını kararlaştıran mahkeme heyeti, dosyayı incelemek için avukatlara süre vererek duruşmayı erteledi. 
     
     YARGITAY'IN BOZDUĞU KARAR 
     Karagümrük Spor Kulübü Lokali'nin 26 Mart 2000 tarihinde basılarak 15 kişinin yaralanmasına ilişkin 24 sanığın yargılandığı İstanbul 1 No'lu DGM, 29 Kasım 2002 tarihli kararında, Alaattin Çakıcı'yı ''çıkar amaçlı suç örgütünün kurucusu ve lideri olmak'' suçundan 3 yıl 4 ay, ''talimat vermek suretiyle müessir fiile azmettirmek''ten dolayı da 1 yıl 8 ay 21 gün hapis cezasına çarptırmıştı. 
     Davanın diğer sanıklarından 17'si, 5 ay ile 14 yıl 10 gün arasında değişen çeşitli hapis cezalarına çarptırılırken, 4 sanık beraat etmiş, 2 sanığın dosyası ise ayrılmıştı. 
     Çakıcı'ya, ''çıkar amaçlı suç örgütünün kurucusu ve lideri olmak'' suçundan verilen 3 yıl 4 ay ağır hapis cezasını onayan Yargıtay 1. Ceza Dairesi, ''müessir fiile azmettirmek'' suçundan bir kez verilen cezayı ise yetersiz bularak hükmün 15 mağdur için ayrı ayrı kurulması gerektiği görüşüyle kararı bozmuştu. 
     Yüksek mahkeme, bazı sanıklar hakkındaki kararların da çeşitli gerekçelerle bozulmasına hükmetmişti. 
     
</TEXT>
</DOC>
