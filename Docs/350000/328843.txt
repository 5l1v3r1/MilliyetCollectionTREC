<DOC>
<DOCNO> 328843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun14.html </URL>
<DATE> 2005/03/31/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Dışişleri Bakanı Calmy-Rey'in Türkiye ziyareti İsviçre basınında 
</HEADLINE>
<TEXT>

     Zafer ATAMER CENEVRE, DHA 

      İSVİÇRE basını resmi bir ziyaret için Türkiye'de bulanan İsviçre Dışişleri Bakanı Micheline Calmy-Rey'in bugün Diyarbakır'a yapacağı gezinin ikinci plana atıldığını yazdı. 
     Tribune de Geneve gazetesi Calmy-Rey'in, Kürt konusu ve Ermeni sorunu konusunda hassas olan Ankara'yı incitmemeye özen gösterdiği yorumunda bulundu. Le Temps gazetesi de İsviçre Dışişleri Bakanlığı'nın bugüne kadar Diyarbakır'da faaaliyet gösteren sivil toplum örgütlerine 3.7 milyon İsviçre frangı yardımda bulunduğunu yazdı. Gazete, iki ülke ilişkilerinde 1993 yılında Avrupa'da yaşayan Kürtlerin Türkiye'nin Bern Büyükelçiliği önünde yaptığı gösteriyle başlayan soğukluğun giderilmeye çalışıldığını kaydetti. 
     
     GÜL-CALMY-REY GÖRÜŞMESİ SICAK GEÇTİ 
     İki ülke dışişleri bakanları Micheline Calmy-Rey ile Abdullah Gül arasındaki görüşmenin 'sıcak' geçtiği yönünde hem fikir olan İsviçre basınında iki ülkenin Kürt ve Ermeni soykırımına karşı farklı bakış açılarına sahip olmalarına rağmen ekonomik çıkarlar nedeniyle tarihi bir uzlaşma içinde oldukları yorumlarına yer verildi. İsviçre'nin Ortadoğu'daki en önemli pazarının Türkiye olduğuna dikkat çeken İsviçre basını, 2004 yılında Türkiye'ye 1,9 milyar İsviçre frangı tutarında ihracaat yapıldığını, bu rakamın 2003 yılına göre yüzde 17'lik bir artış gösterdiğini kaydetti. Türkiye'den yapılan ihracatın ise 512 milyon İsviçre frangını bulduğu belirtildi. 
     Rey Türkiye'ye teşekkür etmişti 
     Ramazan YAVUZ DHA 

      İSVİÇRE Dışişleri Bakanı Micheline Calmy Rey, Diyarbakır Büyükşehir Belediyesi'ni ziyareti sırasında, "Türk hükümetine reformlardan dolayı teşekkür etmek istiyorum. Türkiye'nin AB'ye girmesini istiyoruz'' diye konuştu. 
     Ankara'daki temaslarının ardından Diyarbakır'a gelen İsviçre Dışişleri Bakanı Micheline Calmy Rey, Büyükşehir Belediyesi önünde yöresel kıyafetli genç kız tarafından çicekle karşılandı. Konuk Bakan Calmy Rey, daha sonra Büyükşehir Belediye Başkanı Osman Baydemir'le makamında bir görüşme yaptı. Başkan Baydemir, Bakan Rey'e, "Şu anda Avrupa'nın en tarihi kentinde bulunuyorsunuz. Türkiye 1999 yılında önemli iki olay yaşadı. Bunlardan biri silahlı Kürt muhalefetinin ülke dışına çıkması, ikincisi ise Türkiye'nin AB birliği sürecine dahil olmasıydı. AB'nin aktif üyesi olduğumuzda da Diyarbakır Avrupa'nın en büyük tarihi kenti olacaktır. Bizim amacımız da Diyarbakır'ı Ortadoğu'nun kültür ve sanat merkezi durumuna getirmektir'' dedi. Başkan Baydemir, İsviçreli Bakan'a Diyarbakırlı kadınlar tarafından yapılan bir kilim, bir gümüş gerdanlık ve fular hediye etti. Bakan Calmy Rey de son dönemde yapılan reformları büyük bir memnuniyetle izlediklerini belirterek, "Türkiye'nin AB'ye girmesi, bölgeye çok büyük katkıda bulunacaktır. Gelişme sağlayacaktır. Türk hükümetine buradan reformlardan dolayı teşekkür etmek istiyorum. Türkiye'nin AB'ye girmesini istiyoruz'' diye konuştu. 
     
</TEXT>
</DOC>
