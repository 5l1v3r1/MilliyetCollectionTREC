<DOC>
<DOCNO> 304619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sondun12.html </URL>
<DATE> 2005/01/08/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İngiltere'de polis sahte tsunami yardım kampanyalarına karşı halkı uyardı 
</HEADLINE>
<TEXT>

     İngiltere'de polis, halkı sahte tsunami kurbanlarına yardım kampanyalarına karşı uyanık olmaya çağırdı. 
     Metro istasyonlarından alış-veriş merkezlerine, okul önlerinden sinema çıkışlarına kadar hemen hemen her yerde bir görevlinin para topladığı İngiltere'de, özellikle elektronik posta mesajları aracılığıyla para isteyenlerin kurumsal kimliklerinin iyi araştırılması gerektiği bildirildi. 
     Bu arada bazı internet korsanlarının da bilgisayar virüsleri yaratarak kendilerini bazı yardım organizasyonlarıyla bağlantılı göstermeyi başardıklarına dikkat çekilen uyarıda, ''bu, halkı yardım yapmaktan vazgeçirmemeli ama uyanık kılmalı'' denildi. 
     Güney Asya'daki tsunami felaketinde 440 İngiliz'in ölü ya da kayıp olduğu açıklandı. Bu sayının 2000'e kadar yükselmesinin beklendiği de bildirildi. 
     İngiltere'de tsunami felaketi kurbanları için toplanan yardım miktarının da 100 milyon sterlini aştığı belirtildi. 
     
</TEXT>
</DOC>
