<DOC>
<DOCNO> 300329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sontur20.html </URL>
<DATE> 2004/12/23/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Mahkemenin konsantrasyonu bozulunca... 
</HEADLINE>
<TEXT>

     Gaziantep'te Maarif Kavşağı'ndaki alt geçit çalışmaları nedeniyle çalışan iş makinaları, hakimin isteği üzerine iki saat süreyle çalışmaya ara verdi. 
     Gaziantep 1. Ağır Ceza Mahkemesi Başkanı Süleyman Köse, aşırı gürültü nedeniyle mahkemede konsantrasyonun bozulduğunu belirterek, adliye polisi aracılığıyla iş makinalarının durdurulmasını istedi. 
     Hakimin isteğini dikkate alan iş makinaları operatörleri, çalışmalarına duruşma bitene kadar ara verdi. 
     GASKİ Genel Müdürlüğü'nde görevli kazıcı ve kırıcı operatörü Mustafa Kalkan, AA muhabirine yaptığı açıklamada, iş makinalarından çıkan gürültü nedeniyle davaların görülemediğini, bu nedenle kendilerinden iki saat işe ara vermelerinin istendiğini söyledi. 
     Kalkan, mahkemelerin duruşmaların daha rahat bir ortamda görülebilmesi için hakimin isteğini uyguladıklarını belirterek, ''Hakimin, mahkemede rahatsız olunduğunu, gürültü nedeniyle konsantre olamadıklarını polisler aracılığıyla bildirmesi üzerine, duruşmalar bitene kadar, yaklaşık iki saat çalışmalara ara verdik'' dedi. 
     
</TEXT>
</DOC>
