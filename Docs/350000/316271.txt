<DOC>
<DOCNO> 316271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/guncel/axgun01.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Deli dana riskli etleri yemişiz 
</HEADLINE>
<TEXT>


1996 - 1997 yılları arasında Hollanda ve Fransa'dan deli dana riski taşıyan et ithaline izin veren bürokratlar, zamanaşımıyla kurtuldu. 4 eski Tarım Bakanı için söz Meclis'te 

ANKARA Milliyet 

Hollanda ve Fransa'dan 1996 - 1997 yılları arasında deli dana riski taşıyan et ve et ürünlerinin yurda sokulmasına izin vererek, halkın sağlığıyla oynadıkları öne sürülen 27 bürokrat hakkındaki soruşturma, zamanaşımıyla ortadan kaldırıldı. 4 eski Tarım Bakanı'nın, suçlu olup olmadığına da Meclis karar verecek. 
Tarım ve Köyişleri Bakanlığı Teftiş Kurulu hastalıkla ilgili hazırladığı raporu Nisan 2004'te Ankara Başsavcılığı'na sundu. Raporda, deli dana hastalığının BSE, Bovine Spongiform Encephaloty ortaya çıkmasıyla Uluslararası Salgın Hastalıklar Ofisi'nce yayımlanan bültenlerin takip edildiği, hastalığın görüldüğü ülkelerden canlı hayvan ve her türlü hayvansal ürünün ithalatının yasaklandığı vurgulandı. 
Bu çerçevede Fransa'dan et ithalatının 27 Mart 1996'da, Hollanda'dan 7 Nisan 1997'de yasaklandığı ifade edildi. 
Raporda, bazı firmaların, 1996 ve 1997'de deli dana hastalığı görülen Hollanda ve Fransa'dan, canlı hayvan ve et ürünlerini yurda getirdikleri, 650 baş gebe düvenin de bu sırada İzmir'den yurda sokulduğu kaydedildi. 
Teftiş Kurulu, etlerin ithaline izin verdikleri öne sürülen eski tarım bakanları Nevzat Ercan, İsmet Atilla, Musa Demirci ve Mustafa Taşar hakkındaki raporları Meclis'e gönderdi. 

Ceza almadılar 
Ankara Başsavcılığı da rapor doğrultusunda et ithalinde "görevi ihmalle" suçlanan 27 bürokrat hakkında, bakanlığın Nisan 2004'te verdiği izinle soruşturma başlattı. Bürokratlar, Danıştay'a itiraz etti. Savcılık, itirazlar sonuçlanıncaya kadar bir işlem yapamadı. Danıştay 1. Dairesi de 1996 - 1997 arasında işlenen "görevi ihmal" suçunun 5 yıllık zamanaşımı süresinin dolduğu gerekçesiyle bürokratlar hakkında verilen soruşturma izninin kaldırılmasına karar verdi. Başsavcılık da karar üzerine Aralık 2004'te soruşturmayı ortadan kaldırdı. 
Böylece, Fransa ve Hollanda'dan et ithaline izin vererek, halkın sağlığıyla oynadığı iddia edilen bürokratlar, ceza almadan kurtulmuş oldu. 
Eski Tarım Bakanı Musa Demirci, HaberTürk'e yaptığı açıklamada kendi döneminde deli dana yasağını delmek isteyenlerin olduğunu belirterek, "Bana baskı yapıldı. Üniversitede okuyan çocuklarımı tehdit ettiler. Dönemin İçişleri Bakanı Meral Akşener'e bildirdim. Çocuklarıma koruma verdiler" dedi. 

'Et ithalatı yapılmadı' 
Kendisinden sonraki bakanların da yasağı devam ettirdiğini savunan Demirci, "Canlı hayvan ve et ithalatı yapılmadı. Sanayide kullanılmak için iç yağ ithalatı yapılmıştır. Bu da raporlara uygundur" diye konuştu. 



</TEXT>
</DOC>
