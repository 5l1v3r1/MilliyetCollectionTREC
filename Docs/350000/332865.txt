<DOC>
<DOCNO> 332865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun17.html </URL>
<DATE> 2005/04/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Sudan'a rekor yardım 
</HEADLINE>
<TEXT>

     BBC 

      Dünyanın en varlıklı ülkeleri, Sudan'ın güneyinin yeniden inşası için dört buçuk milyar doları aşan bir yardım önerisinde bulundu. 
     Bu meblağ, Birleşmiş Milletler'in talep ettiğinin iki katından fazla. 
     Norveç'in başkenti Oslo'da düzenlenen konferansta alınan karar alkışlarla karşılandı. 
     Yardım talebinin 850 milyon dolarlık kısmı Amerika Birleşik Devletleri'nden geldi. 
     Washington, 900 milyon dolarlık ayrı bir yardım paketi için de Kongre onayı bekliyor. 
     Ancak Washington, tek başına yardımın yeterli olmadığı, Darfur'daki sorunun da çözülmesi gerektiği uyarısında bulundu. 
     Birleşmiş Milletler söz konusu yardımın acil olarak, iç savaş nedeniyle evlerinden olan yüz binlerce mültecinin barınma sorunu için kullanılacağını belirtti. 
     Uzmanlar meblağ beklenenden fazla olsa da, önemli olanın çabuk ulaşması olduğuna dikkat çekiyor. 
     Zira, Mayıs ayında yoğun yağışlar başlamadan önce, çiftçilerin tarlalarını ekmeleri gerektiği belirtiliyor. 
     Birleşmiş Milletler, uluslararası toplumun mali yardımları olmaksızın, Sudan'da barışın sürdürülemeyeceği uyarısında bulunmuş, Amerika Birleşik Devletleri de, gereken miktara ciddi bir oranda katkıda bulunacağını daha önce açıklamıştı. 
     Ancak, diğer bağışçı ülkeler gibi Washington yönetimi de, Sudan'ın batısındaki Darfur bölgesindeki şiddetin sona ermesinin, sürdürülebilir bir barış için önemli olduğuna işaret etmişti. 
     
</TEXT>
</DOC>
