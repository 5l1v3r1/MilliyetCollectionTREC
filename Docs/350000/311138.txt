<DOC>
<DOCNO> 311138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur43.html </URL>
<DATE> 2005/01/31/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Isparta'da suç örgütü çökertildi 
</HEADLINE>
<TEXT>

     Isparta'da çek-senet tahsilatı, tehdit, haraç alma, darp, ev kurşunlama gibi olaylara karıştıkları iddiasıyla 10 kişi yakalandı. 
     Isparta Emniyet Müdürlüğü Kaçakçılık ve Organize Suçlar Şube Müdürlüğü tarafından yapılan eş zamanlı operasyon sonucu, çek-senet tahsilatı, tehdit, haraç alma, darp, ev kurşunlama, baskı ve cebir uygulayarak sindirme eylemlerine karıştıkları belirlenen 10 kişilik şebeke yakalandı. 
     Polis, yapılan istihbarat çalışması sonucu şebekenin ele başı olduğu iddia edilen M.A'nın, yanında barındırdığı sabıkalı ve mekansız kişiler aracılığıyla çek-senet tahsilatı yaptırdığını belirledi. 
     Olayı derinleştiren ekipler, M.A'nın Gürcistan ve çevre ülkelerden fuhuş yaptırmak amacıyla getirilen kadınları, fuhuş sektörünü yöneten yabancı uyruklu bir kadın aracılığıyla dörderli gruplara ayırarak kadın satıcılarına teslim ettiği, fuhuş yaptırdığı ve fuhuştan elde edilen gelirleri örgüt adına faaliyet gösteren elemanlar arasında paylaştırdığını da belirledi. 
     Polis ayrıca, yakalanan kişilerin F.C. isimli bir kişinin evinin kurşunlanması, üç ayrı kişinin gasp edilmesi, iki kişiden silahlı tehditle para alınması, bir kişinin kendine ait dairesinin tapu senedinin zorla elinden alınması, aynı kişiye 5 milyar lira tutarında senet imzalatılması olaylarına karıştıklarını belirledi. 
     Polis, yakalanan kişilere ait ev ve işyerlerine yaptığı baskın sonucunda, değişik kişiler adına düzenlenmiş, bir kısmı açık meblağ yazılmamış 102 bin YTL tutarında 43 adet senet, 1 mesken tapu senedi, 6 ruhsatsız tabanca, 5 tüfek, 2 ses tabancası, 5 askeri amaçlı üretilmiş bıçak ile 133 fişek ele geçirdi. 
     Yakalanan 10 kişi, ifadelerinin alınmasından sonra, ''Cürüm işlemek için silahlı suç örgütü kurmak ve yönetmek'', ''Örgüte üye olmak'', ''Örgüt adına faaliyette bulunmak'', ''Teşekkül halinde insan ticareti yapmak'', ''Gasp, yağma, silahlı tehdit, ev kurşunlama'' ve 6136 sayılı yasaya muhalefet suçlarından adliyeye sevk edildi. 
     Aynı operasyonda, fuhuş amaçlı olarak Isparta'ya getirildikleri belirlenen 6 yabancı uyruklu kadın, ifadelerinin alınmasının ardından sınır dışı edildi. 
     
</TEXT>
</DOC>
