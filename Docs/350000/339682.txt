<DOC>
<DOCNO> 339682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sontur46.html </URL>
<DATE> 2005/05/04/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Cumhurbaşkanı MHK atamalarının da içinde bulunduğu 3 kanunu onayladı 
</HEADLINE>
<TEXT>

     Cumhurbaşkanı Ahmet Necdet Sezer, Merkez Hakem Kurulu’nun atamayla belirlenmesini öngören ve çeşitli kanunlarda değişiklik yapan kanunun da aralarında bulunduğu 3 kanunu onayladı. 
     Cumhurbaşkanlığı Basın Merkezi’nden yapılan açıklamaya göre, 40 sayılı "Çeşitli Kanunlarda Değişiklik Yapılmasına Dair Kanun", 42 sayılı "Türkiye Cumhuriyeti ile Fas Krallığı Arasında Gelir Üzerinden alınan Vergilerde Çifte Vergilendirmeyi Önleme ve Vergi Kaçakçılığına Engel Olma Anlaşmasının Onaylanmasının Uygun Bulunduğuna Dair Kanun" ile 43 sayılı "Türkiye Cumhuriyeti ile Lübnan Cumhuriyeti Arasında Gelir Üzerinden Alınan Vergilerde Çifte Vergilendirmeyi Önleme ve Vergi Kaçakçılığına Engel Olma Anlaşmasının Onaylanmasının Uygun Bulunduğuna Dair Kanun" yayımlanmak üzere Başbakanlığa gönderildi. 
     40 sayılı "Çeşitli Kanunlarda Değişiklik Yapılmasına Dair 
     Kanun", Merkez Hakem Kurulu’nun MHK atamayla belirlenmesini öngörüyor ve çeşitli kanunlarda değişiklik yapıyor. 
     Kanuna göre, sportif faaliyetlere, sporculara, spor kulüplerine, federasyonlara veya tesislere yapılacak harcamalar, sponsor tarafından bizzat karşılanacak veya sponsorluğu alanın banka hesabına yatırılacak. 
     Sponsorlara, ulusal ve uluslararası federasyonların reklam ve sponsorlukla ilgili hükümlerine aykırı olmamak şartı ile faaliyetin veya tesisin isim, reklam, tanıtım ve yayın hakları verilebilecek. 
     Böylece sponsorluk harcamalarına ilişkin belgelerin onay şartı kaldırılarak sponsorluk yapacakların, harcamaları bizzat yapması imkanı getiriliyor. Sponsorlara, sponsorluk yaptıkları faaliyetin veya tesisin, isim, reklam, tanıtım ve yayın hakları verilebilecek. 
     
     ÖZERKLİK 

     Federasyonların özerk olmak için özendirilmesi amacıyla gelirlerinde de düzenleme yapılıyor. 
     Buna göre, özerk federasyonların bütçesi katılım payı, tescil, vize, transfer, itiraz, ceza, yayın, sponsorluk, reklam, yardım, bağış ve benzeri gelirlerden oluşacak. 
     Genel Müdürlük, olimpik branşlarda federasyonun bir önceki yıl gerçekleşen gelirlerinin yüzde 75’i kadar, olimpik olmayan federasyonlara ise yüzde 50’si kadar yardımda bulunabilecek. 
     Yargıtay, Danıştay ve Sayıştay Başkan ve üyeleri ile adli ve idari yargı hakim ve savcıları, Gençlik ve Spor Genel Müdürlüğü ile özerk federasyonlar tarafından organize edilen sportif faaliyetlerde, yasada öngörülen veya özerk federasyonlar bünyesinde bulunan kurullarda görev alabilecek. 
     Genel Müdürlüğün mülkiyetinde veya kullanımında bulunan spor tesisleri veya taşınmazların kullanım veya intifa hakkı, spor federasyonlarına, en az üçü olimpik olmak üzere toplam altı spor dalında faaliyet gösteren ve liglere katılan spor kulüplerine, yerel yönetimlere, kamu kurum ve kuruluşlarına protokol ile bedelsiz devredilebilecek. 
     Futbol Federasyonu’nun görev alanını genişleten hüküm uyarınca, plaj futbolu gibi oyunlar da federasyonca düzenlenebilecek. 
     Türkiye Futbol Federasyonu Genel Kurulu’nu oluşturan üyelere Türkiye Futbol Vakfı Genel Başkanı da eklenerek, vakfın Genel Kurul’da temsili mümkün kılındı. 
     
     MHK’NİN OLUŞUMU 

     Merkez Hakem Kurulu, Futbol Federasyonu Başkanının teklifi ve Yönetim Kurulunun onayı ile biri başkan olmak üzere 9 üyeden oluşacak. 
     Aynı sayıda ve aynı usulle yedek üye seçilecek. Üyelerin 7’si faal olmayan hakemlerden, ikisi ise spor alanında en az 10 yıl mesleki deneyimi olan kişiler arasından belirlenecek. 
     Kurul, görevinde bağımsız olacak. Üyeler istifa etmedikçe veya çekilmiş sayılmadıkça yerlerine yenisi atanamayacak. 
     Merkez Hakem Kurulu üyeleri istifa etmiş sayılacak ve bu tarihten itibaren 7 gün içinde yeni Merkez Hakem Kurulu atanacak. 
     Futbol Federasyonu’nun bütçesinden en az yüzde 2 oranında pay, eğitim faaliyetlerinde kullanılmak üzere Merkez Hakem Kurulu’na verilecek. 
     Federasyonun gelirleri arasında yer alan futbol müşterek bahis oyunlarından kulüplere verilen isim hakkı, yüzde 18’den yüzde 15’e indirilecek. 
     Genel kurul delegeleri, toplantıda alınan kararlara karşı genel kurul tarihinden itibaren 30 gün içinde Ankara Asliye Hukuk mahkemelerinde iptal davası açabilecek. 
     
     FEDERASYON BAŞKANININ SEÇİMİ 

     Federasyon başkanı üst üste üç dönem seçilebilecek. Başkanın ölümü veya istifası durumunda üç ay içinde tekrar seçim yapılması şartı ile birinci başkan vekili yoksa ikinci başkan vekili, başkan vekillerinin olmaması durumunda da yönetim kurulunun kendi üyelerinden belirleyeceği kişi başkanlığa vekalet edecek. 
     Genel kurula altı aydan az bir süre kala yönetimdeki boşalmalar nedeniyle olağanüstü genel kurula gidilemeyecek. 
     Yönetim Kurulu, başkan tarafından önerilen Merkez Hakem Kurulu’nun başkanı ile asıl ve yedek üyelerini atayabilecek, başkan vekillerini de birinci ve ikinci başkan vekili olarak belirleyebilecek. 
     
     FEDERASYONUN GELİRLERİNDEN AKTARMALAR 

     Kanunla, Federasyonun yıllık toplam gelirinin belli bir bölümünün kulüpler ile ilgili kurum ve kuruluşlara aktarılması yeniden düzenleniyor. 
     Buna göre, Federasyonun yıllık toplam gelirinin en az yüzde 15’i her bütçe döneminde 31 Aralık tarihine kadar Federasyona sunulan ve Yönetim Kurulu tarafından kabul edilen projelerde kullanılmak üzere ikinci ve üçüncü liglerde takımı bulunan kulüplere verilecek. En az yüzde 15’i ise futbolla ilgili olmak kayıt ve şartı ile her bütçe döneminde 31 Aralık tarihine kadar Federasyona sunulan ve Yönetim Kurulu tarafından kabul edilen altyapı, eğitim veya tesis projelerinde kullanılmak üzere ilgili kurum, kuruluş ile spor kulüplerine, genel kurul kararı ile federasyonun kaynak kullandırılmasına ilişkin düzenlemesine uygun şekilde katılım payı karşılığı olarak kullandırılacak. 
     
     SEÇİLME ŞARTLARI 

     Genel Kurul tarafından seçilen organların başkan ve üyelerinin seçilme şartlarını da yeniden düzenleyen kanunla, bu görevler için yüksekokul mezunu olma koşulu getirildi. Federasyon kurullarında görev alacaklar için yüksekokul mezunu olma şartı aranmayacak. 
     Kanuna göre, Türkiye Futbol Federasyonu’nun kullanacağı logo ile Federasyon tarafından gerçekleştirilecek tüm faaliyetlerle ilgili logoların kullanım hakkı Federasyona ait olacak. 
     
     FANATİKLERE ÖNLEM 

     Spor Müsabakalarında Şiddet ve Düzensizliğin Önlenmesine İlişkin Kanun’da değişiklik yapan kanun, "Rakip takım ile taraftarları" ibaresini "Takımlar ve taraftarları" şeklinde değiştiriyor. Böylece çirkin ve kötü tezahüratta bulunma suçu, tüm takımlar ile tüm taraftarları kapsayacak. 
     Müsabaka alanına girmesi yasak olan kişiler, müsabakanın başlamasından iki saat önce bulunduğu yerin karakoluna giderek müsabaka süresince burada kalacak. Bu yükümlüğü yerine getirmeyenlere, 3 aydan 1 yıla kadar hapis cezası verilebilecek. 
     
     ÖZEL GÜVENLİĞE 4 YIL ERTELEME 

     Kanunla, 5149 Sayılı Spor Müsabakalarında Şiddet ve Düzensizliğin Önlenmesine Dair Kanun ile statların güvenliğinin özel güvenlik tarafından sağlanmasına ilişkin kulüplere verilen görevin yerine getirilmesi için tanınan ve 5 Mayıs’ta dolan süre 4 yıl, taraftar temsilcilerinin belirlenmesine ilişkin yükümlülüklerin yerine getirilmesi için tanınan süre de 1 yıl uzatılıyor. 
     Kanuna göre, bu sürelerin sonunda yükümlülüklerini yerine getirmeyenlere her sezon için En üst liglerdeki kulüplere 250 bin YTL, ikinci lig kulüplerine 100 bin YTL, üçüncü lig kulüplerine 10 bin YTL idari para cezası verilecek. 
     İl özel idareleri il sınırları içerisinde gençlik ve spora ilişkin hizmetleri de yerine getirecek. 
     
</TEXT>
</DOC>
