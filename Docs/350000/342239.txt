<DOC>
<DOCNO> 342239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonsiy26.html </URL>
<DATE> 2005/05/13/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
KESK Genel Kurulu'nda "Sayın Öcalan" krizi .. 
</HEADLINE>
<TEXT>

     KESK 2. Olağan Genel Kurulu’nda yaptığı konuşmada terör örgütü elebaşı Abdullah Öcalan’dan "Sayın Öcalan" diye bahseden DEHAP Genel Başkanı Tuncer Bakırhan’a DSP Genel Başkan Yardımcısı Hasan Macit, tepki gösterdi. 
     Bakırhan, Kocatepe Kültür Merkezi’nde düzenlenen genel kurulda yaptığı konuşmada, Çalışma ve Sosyal Güvenlik Bakanı Murat Başesgioğlu’nun konuşmasını eleştirdi. 
     Başesgioğlu’nun "bir sendika genel başkanı ya da toplumsal muhalefet yürüten bir temsilci gibi konuştuğunu" iddia eden Bakırhan, şu görüşleri savundu 
     "Dağlarda, ovalarda gecesiyle gündüzüyle eşit, özgürce gezilebilen, yaşam hakkına kastedilmeyen, Türkiye’nin imkan ve olanaklarının herkesçe eşit kullanıldığı konusunda Bakan’ın ifade ettiği görüşlere katılıyorum. Ancak, burada çelişkili bir durum var. 
     Bakan, bunları dile getirirken Şırnak’ta, Hakkari’de onbinlerce askerle gerçekleştirilen operasyonların bugün yeniden yaşandığını görüyoruz. Barış içinde yaşanabilir bir Türkiye’yi herkes gibi hükümet temsilcisi de istiyor. Ama pratikte çözüm üretemeyen hükümet, dışarıdan çözüm bekliyor." Avrupa İnsan Hakları Mahkemesi’nin AİHM terör örgütünün elebaşı Abdullah Öcalan’ın "adil yargılanmadığı" yönünde verdiği kararı da değerlendiren Bakırhan, "Sayın Öcalan’ın yeniden yargılanmasına yönelik bu kararı olumlu görüyoruz. Sayın Öcalan’ın yeniden yargılanması konusunda hükümetin gerekli adımları atması gerekiyor" dedi. 
     Daha sonra kürsüye gelen DSP Genel Başkan Yardımcısı Hasan Macit, Bakırhan’ın terör örgütü elebaşı Öcalan’dan "Sayın Öcalan" diye söz etmesine tepki gösterdi. 
     Macit, "sayın" diye hitap edilen bu kişinin terör örgütünün elebaşı olduğunu hatırlatarak, AİHM’in kararına karşı Türkiye Cumhuriyeti’nin yasalarını uygulamaya devam edeceğini kaydetti. 
     Macit’in bu sözleri üzerine salonda bulunan bazı kişilerce Kürtçe sloganlar atıldı. 
     
</TEXT>
</DOC>
