<DOC>
<DOCNO> 344073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonyas03.html </URL>
<DATE> 2005/05/19/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Kylie Minogue gelecek hafta ameliyat masasına yatıyor 
</HEADLINE>
<TEXT>

     Meme kanserine yakalanan Avustralyalı şarkıcı Kylie Minogue’un gelecek hafta ameliyat olacağı bildirildi. 
     Şarkıcının, ameliyata hazırlık amacıyla Avustralya’nın Melbourn kentinde bir dizi muayeneden geçtiği ve ameliyatın, Avustralya’nın tanınmış bir cerrahı tarafından yapılacağı belirtildi. 
     Ailesi ve Fransız sevgilisi Olivier Martinez'le birlikte Minogue'a destek olan yakınları ise, basına yaptıkları açıklamalarda güzel şarkıcının müziği bırakmayı düşündüğünü söyledi. 
     Minogue’un Avustralya turnesinin tanıtımını yapan "Frontier Touring" adlı şirket, 36 yaşındaki şarkıcının meme kanserine yakalandığı açıklanmıştı. 
     Şarkıcının kanser olduğu haberi dünyada büyük yankı uyandırırken, tüm gazete ve televizyonlar haberi duyurmuştu. Minogue'un tüm dünyada milyonlarca hayranı kanser haberini üzüntüyle karşılarken, destek olmak için ünlü yıldızın internet sitesine giren sevenleri siteyi kilitledi. 
     Avustralya Başbakanı John Howard, şarkıcıya geçmiş olsun dileklerini iletmişti. 
     

     
</TEXT>
</DOC>
