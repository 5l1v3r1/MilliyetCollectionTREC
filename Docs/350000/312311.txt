<DOC>
<DOCNO> 312311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun34.html </URL>
<DATE> 2005/02/04/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Irak'ta İtalyan gazeteci kaçırıldı 
</HEADLINE>
<TEXT>

     Bağdat'ta bir İtalyan kadın gazeteci kaçırıldı. 
     Polis kaynakları, kadın gazetecinin bugün, sokak röportajları yaparken kimliği bilinmeyen silahlı kişilerce kaçırıldığını bildirdi. 
     Il Manifesto gazetesi için çalışan Giuliana Sgrena'nın, olay sırasında bir Iraklı gazateciyle birlikte Bağdat Üniversitesi yakınında röportaj yaptığı kaydedildi. 
     
     HABER DOĞRULANDI 

     İtalya'nın Bağdat Büyükelçiliği'nde görevli Mainardo Bernedeli, İtalyan kadın gazeteci Giuliana Sgrena'nın Bağdat'ta kaçırıldığı haberini doğruladı. 
     Diplomat Bernedeli, İl Manifesto gazetesi için çalışan 56 yaşındaki Sgrena'nın Bağdat Üniversitesi yakınında kaçırıldığını söyledi, ancak ayrıntılı bilgi vermedi. 
     Irak polisi ise İtalyan gazetecinin Dicle nehri üzerindeki Cedriye köprüsü yakınında bir otomobilde silahlı 4 kişi tarafından kaçırıldığını belirtti. 
     Bu arada İtalyan ulusal haber ajansı ANSA, Sgrena'nın, Bağdat Üniversitesi yakınlarında Sünnilere ait bir camiye giderken kaçırıldığını duyurdu. Haberde, gazetecinin, El Kastl Camii'nde Felluceli mültecilerle röportaja gittiği ifade edildi. 
     Habere göre, silahlı kişilerce aracından zorla indirilen gazeteci, oteldeki bir arkadaşını arayarak yardım istemeye çalıştı. Oteldeki İtalyan gazetecinin telefonda silah sesleri duyması üzerine ilgili makamları bilgilendirdiği kaydedildi. 
     Sgrena, Irak'ta kaçırılan ikinci İtalyan gazeteci oldu. Daha önce serbest gazeteci Enzo Baldoni, Ağustos ortasında kaybolmuş, 26 Ağustos'ta öldüğü haberi gelmişti. 
     Irak'ta son olarak, Liberation gazetesi için çalışan Fransız kadın gazeteci Florence Aubenas, 5 Ocak'ta Bağdat'ta kaldığı otelden ayrıldıktan sonra kaybolmuştu. 
     
</TEXT>
</DOC>
