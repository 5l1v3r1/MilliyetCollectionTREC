<DOC>
<DOCNO> 333486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/ekonomi/eko01.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aynı dili konuşuyoruz mükemmel alışverişti' 
</HEADLINE>
<TEXT>


Dışbank'ı 985 milyon euroya satın alan Fortis'in CEO'su Votron, "Fiyat konusunda bence mükemmel bir alışveriş oldu. Bu bir 'kazan - kazan' durumu. Dışbank'ı aynı dili konuştuğumuz için seçtik" dedi 

EKONOMİ SERVİSİ 

Avrupa'nın önde gelen finans gruplarından Fortis'in Üst Yöneticisi CEO Jean - Paul Votron, Türkiye'nin 7'nci büyük özel bankası Dışbank'ı alarak, çok iyi bir alışveriş gerçekleştirdikleri, Türkiye'de pazar payı açısından beş yıl içinde iş hacimlerini iki katına çıkarmayı düşündüklerini söyledi. 
Fortis'in Dışbank hisselerini satın alması ile ilgili bir basın toplantısı düzenleyen Votron şöyle dedi 
"Sahip olduğu dinamik yapısı, nüfus potansiyeli, genişleyen orta sınıfı ve KOBİ'leri Türkiye'yi cazip bir pazar haline getiriyor. Biz Fortis'i büyütürken müşteriyi ilk sıraya koyduk. Hizmet kalitesi ve müşteriye yönelik olmak bizim dilimizdir. Dışbank'tan da, aynı dil konuştuğu için hoşlanıyoruz. Aynı dili konuşacağız. Dışbank aynı özelliklere sahip bir banka. Onun için bu bizi heyecanlandırıyor." 
Votron, bazı yorumlara göre teklifin 'biraz yüksek' olduğu yönündeki yorumları nasıl değerlendirdiğine ilişkin bir soruya da şu yanıtı verdi 
"Dışbank ile yaptığımız konuşmalar, son derece açık sözlü ve profesyoneldi. Ortak bir noktada, 985 milyon euroluk, gelecek için her iki tarafı da tatmin etti. Farklı değerlendirmeler her zaman olabilir. Biri 'çok az' der, diğeri 'çok fazla'... Biz, buna değdiği için ödeme yaptık. Bu şirketi gelecekte daha etkili bir kurum yapmak için yatırım yapmak istiyoruz. İki tarafın da kazandığı bir durum söz konusu. Yani kazan - kazan durumu..." 

'Dünya'da senaryo çok' 
Büyümek için ne şekilde yatırım yapacakları sorusuna ise Votron, "Bizler Türkiye'de 7. büyük özel bankayı almış bulunmaktayız. Bunu daha yükseğe çıkarmayı, daha fazla şube sayısına ulaşmayı istiyoruz. Pazar payı açısından beş yıl içinde iş hacmini iki katına çıkarmayı umuyoruz" diyerek yanıtladı. 

Sigortacılık gündemde 
Votron, sigortacılık alalında da önemli işleri bulunan grubun, Türkiye'de bu alanda da büyümeyi düşünüp düşünmediğine ilişkin bir soruyu yanıtlarken de Fortis'in bu konuda büyük deneyim sahibi olduğunu, bu konuda, neler yapılabileceğini 'oturup gözden geçireceklerini ve harekete geçeceklerini' söyledi. 

'Dışbank'ta mevduat yaparız' esprisi 'Dışbank'ı dünyaya açıyoruz' diyen Votron, küçük hissedarlara yönelik çağrıya ilişkin bir soruyu "Bizim kültürümüz insanlara, hissedarlara saygıdır. Temettü dağıtan ve bunu seven bir şirketiz. Bu yıl 2 milyar euro gibi bir temettü dağıtacağız" dedi. 
Fortis Finans Yöneticisi Gilbert Mittler ise, "Bütün hissedarlara aynı fırsatı sunmak istiyoruz. Parayı mı alırlar, başka bir Fortis yatırımına mı girerler, Dışbank'ta hissedar olarak mı kalmak isterler Bu onların kararı'' dedi. 
Doğan Holding CEO'su Tufan Darbaz da, 'gelen paranın ne şekilde kullanılacağı' sorusu üzerine esprili bir şekilde, "Dışbank'ta mevduat olarak değerlendireceğiz" dedi. 

'Bir marka etrafında tanıtım daha kolay' Banka isminin değişip değişmeyeceği sorusuna da Votron, "Dışbank'ı dünyaya açıyoruz. Fortis, 53 ülkede var. Biz şuna inanıyoruz ve dünyadaki felsefemiz şu bir marka etrafında olmalı. İşte o zaman o marka için uluslararası alanda reklam yapabilirsiniz, uluslararası medyayı, yerel medyayı kullanabilirsiniz. Tek bir kimlik etrafında dünyayı bağlayabilir ve ürünlerinizi sunabilirsiniz. Fortis'i Türkiye'de insanların tanıyacağı bir marka haline getireceğiz" diye yanıt verdi. 

'Başkaları da gelir, çünkü kapınız açık' Votron, Türkiye girmelerinden sonra başka yabancı yatırımcıların da Türkiye'ye ilgisinin artacağını vurgulayarak, şunları kaydetti 
"Türkiye, pek çok ülkenin olabileceğini düşündüğümüz bir ülke. Yatırımcılara kapılarınızı açıyorsunuz. Fortis, yasa koyucu ve iş yapılan alanlardaki kontrol mekanizmalarıyla çok takdir görecektir. Küresel bir oyuncuyuz ama Türkiye'de yerel olarak saygı gören bir oyuncu olmak istiyoruz." 


</TEXT>
</DOC>
