<DOC>
<DOCNO> 334954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonyas12.html </URL>
<DATE> 2005/04/19/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Narenciyenin küçük mücevheri Kamkat 
</HEADLINE>
<TEXT>

     Minyatür bir portakalı andıran ve kabuğuyla birlikte yenilen kamkat meyvesinin, içerdiği yüksek C vitaminiyle gribi önlediği bildirildi. 
     AA muhabirinin aldığı bilgiye göre, ''Kumkuat'' olarak da bilinen kamkat, narenciye bitkileri arasında, yaklaşık 1-2 santim boyunda olması ve zengin besleyici özelliğinden dolayı ''küçük mücevher'' olarak adlandırılıyor. 
     Çukurova Üniversitesi Ziraat Fakültesi Bahçe Bitkileri Bölümü Öğretim Üyesi Prof. Dr. Turgut Yeşil, dünyada kabuğu ile beraber yenilen tek narenciye çeşidi olan bu meyvenin en çok ABD, İspanya, İtalya ve İsrail'de yetiştirildiğini, Türkiye'de ise yaklaşık 30 yıldır bulunduğunu söyledi. 
     Kamkatın, temmuz ayı sonlarına doğru çiçek açtığını ve meyve oluşturmasının ağustos sonu ile eylül ayı içerisinde olduğunu ifade eden Yeşil, ''İri zeytin büyüklüğündeki meyveleri, nisan ya da mayıs ayında yeme olgunluğuna erişir. Meyve koparılmasa da bir yıl bitki üzerinde kalabilir ve aynı lezzetle yenebilir. Diğer narenciye çeşitlerine göre de soğuğa daha dayanıklıdır'' dedi. 
     
     SÜS BİTKİSİ OLARAK DA KULLANILIYOR 
     Yeşil, kamkatın, diğer narenciyeler gibi acı olmadığı için genelde kabuğu ile birlikte taze meyve olarak yendiğini kaydederek, ''C vitamini bakımından zengin olan kamkat, kabuğu ile beraber yenildiğinde gribal enfeksiyonları önlemede önemli rol oynamakta. Reçel ve marmeladı yapıldığı gibi, pasta yapımında da kullanılmaktadır'' dedi. 
     Kamkatın önemli özelliklerinden birinin de süs bitkisi olarak kullanılması olduğunu belirten Yeşil, ''1 yaşından itibaren meyve vermeye başlayan kamkat bitkisi, 150 santimetreye kadar uzayabiliyor. Bu nedenle süs bitkisi olarak evlerin balkonlarında, çevre düzenlemesinde, yazlık bina ve villaların bahçelerinde kullanılabilir'' diye konuştu. 
     Yeşil, ÇÜ Sub-Tropik Bitki Araştırma Merkezi'nde yetiştirdikleri kamkat fidanlarının 25 ile 50 milyon arasında değişen fiyatlarla satıldığını kaydederek, bitkinin daha çok süs bitkisi olarak kullanılmak üzere alındığını, ancak besleyici değerinin anlaşılmasıyla tüketiminin artacağını ifade etti. 
     
</TEXT>
</DOC>
