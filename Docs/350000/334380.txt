<DOC>
<DOCNO> 334380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun05.html </URL>
<DATE> 2005/04/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
NASA, kişisel araç trafiği için "hava otoyolu" tasarladı 
</HEADLINE>
<TEXT>

     NASA'nın milyonlarca insanın, kendi şahsi hava taşıtlarıyla bir yerden bir yere gitmelerine olanak sağlayan ve ''Hava Otoyolu'' adı verilen bir bilgisayar sistemi tasarladığı bildirildi. 
     Amerikan CBS televizyonunda yer alan bir habere göre, 130 milyon dolarlık bir program kapsamında tasarlanan sistem, hava taşıtlarına uçuş trafiğini düzenleyecek bir bilgisayar sistemi yerleştirilmesini temel alıyor. 
     Haberde, uydu ve GPRS teknolojilerini kullanan sistem sayesinde pilotların, tıpkı bir video oyunu izler gibi büyük ekranda diğer hava taşıtlarıyla aralarındaki mesafeyi görebileceği ve gidilecek noktaya kadar diğer hava taşıtlarıyla çarpışmanın önleneceği belirtildi. 
     Sistemin ulaşım araçları teknolojisi bakımından yeni bir çığır açacağı belirtilirken, mucitlerin bu altyapıyı kullanacak kişisel hava araçlarını geliştirmeye başladıkları kaydedildi. 
     Bu mucitlerden birinin bu hafta 500 bin dolarlık Lemelson-MIT ödülünü alacak olan Woody Norris olduğunu belirten CBS, Norris'in AirScooter adı verilen hava taşıtının bu yıl içinde satışa sunulacağını bildirdi. 
     Haberde, 3 bin metre yükseklikte saatte yaklaşık 90 kilometre yol alarak, 2 saat uçabilen bu hava taşıtının 50 bin dolara satılacağı, bu araçların 120 metre irtifada uçması halinde ise pilot lisansı gerektirmediği ifade edildi. 
     Uzmanlar hava taşıtlarının 10-15 yıl piyasaya sürüleceğini belirtirken, bu araçların öncelikle ordu, polis ve sınır güvenlik birimleri tarafından kullanılması bekleniyor. 
     
</TEXT>
</DOC>
