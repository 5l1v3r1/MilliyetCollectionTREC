<DOC>
<DOCNO> 334413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun39.html </URL>
<DATE> 2005/04/18/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Avrupa basını KKTC seçimleri için ne yazdı 
</HEADLINE>
<TEXT>

     KKTC'de Mehmet Ali Talat'ın zaferiyle biten Cumhurbaşkanlığı seçimi Batı medyasında da geniş yer buldu. 
     Fransa'da yayımlanan gazeteler, KKTC'de yapılan cumhurbaşkanlığı seçiminin sonucunu, ''Kıbrıs'ın birleşmesini savunan aday kazandı'' yorumuyla okuyucularına duyurdu. 
     Le Figaro gazetesi, ''Birleşme Savunucu Kazandı'' başlığıyla verdiği haberde, Mehmet Ali Talat'ın ilk turda oyların yüzde 55.6'sını alarak cumhurbaşkanı seçildiğini yazdı. 
     Liberation gazetesi de ''1974 yılından bu yana bölünmüş adanın birleşmesinin savunuculuğunu yapan Talat'ın seçimleri kazandığını'' belirtti. 
     
     ALMANYA 

     Alman Der Tagesspiegel gazetesi, KKTC cumhurbaşkanlığı seçimini Talat'ın kazanmasıyla Kıbrıs'ta yeni bir dönemin başladığını yazdı. 
     Talat'ın, seçimi kazandıktan sonra Rum kesimine, yeniden birleşmek için müzakereler yapma çağrısında bulunduğu ifade edilen haberde, ''Seçimler, bu göreve yeniden aday olmayan KKTC Cumhurbaşkanı Rauf Denktaş'ın 81 uzun kariyerinin de sonu anlamına geliyordu'' denildi. 
     Haberde, Kıbrıs'ın BM planı doğrultusunda yeniden birleşmesinin, adadaki Türklerin aksine, AB üyesi Kıbrıslı Rumların ''hayır'' demesi nedeniyle başarısızlığa uğradığı hatırlatıldı. 
     
     BELÇİKA 

     Belçika'nın yüksek tirajlı gazetelerinden ''Le Soir'', KKTC'de yapılan cumhurbaşkanlığı seçimine ilişkin haberinde, ''Birleşme İçin Oy'' başlığını kullandı ve Mehmet Ali Talat'ı ''Adanın birleşmesinin avukatı'' olarak nitelendirdi. 
     Haberine, ''Rauf Denktaş sayfası çevrildi. Bu ülkenin tarihinde önemli bir dönüm noktası söz konusu'' ifadesiyle başlayan gazete, Denktaş'ın siyasi arenayı terk etmeyeceğini, ''kurt siyasetçi'' olarak nitelendirildiğini, partiler üstü kalarak muhalefete yerleşeceğini yazdı. 
     Rauf Denktaş'ın 40 yıldır istikrarlı ve taviz vermeyen tavrıyla başarı gösterdiğini, Kıbrıslı Türklerin bir azınlık oluşturmadıklarını, adada iki farklı ulus bulunduğunu savunduğunu anlatan gazete, Talat'ın zaferinin bir sürpriz olmadığını ifade etti. 
     Mehmet Ali Talat'ın birleşmeden ve AB ile bütünleşmeden yana olduğunu, seçimlerden hemen sonra Tasos Papadopulos'u müzakere masasına çağırdığını belirten ''Le Soir'', yeni cumhurbaşkanının hedefinin, Türkiye ile AB arasında müzakerelerin başlayacağı 3 Ekim'e kadar Rumlarla kalıcı bir çözüm bulma ortamı yaratmak olduğunu belirtti. 
     ''İzole edilmiş bir devletin başkanı'' ve ''manevra alanı kısıtlı olan'' Talat'ın uluslararası topluma ve Kıbrıslı Türklere çeşitli sözler veren AB'ye güvendiğini anlatarak, Talat'ın Kıbrıslı Türklere yapılan haksızlıklara ilişkin sözlerine yer veren gazete, şimdi en zor meselenin Papadopulos'un ikna edilmesi olduğu üzerinde durdu. 
     
     AVRUPA BİRLİĞİ 

     Bu arada, AB Komisyonu, KKTC'de yapılan Cumhurbaşkanlığı seçiminin sonucunu memnuniyetle karşıladığını bildirdi. 
     Yapılan açıklamada, Kıbrıs'ın bütünleşmesinden ve AB'ye tam katılımdan yana olan Mehmet Ali Talat'ın Cumhurbaşkanı seçilmesiyle, soruna kalıcı çözüm için BM çerçevesinde müzakerelere yeniden başlanması yönünde uygun bir ortamın yaratılması beklentisi dile getirildi. 
     Komisyon, seçim sonuçlarının, Kıbrıs Türk halkının çözümden ve AB'ye katılımdan yana olduğunu gösterdiğini belirtti. 
     AB Komisyonu, Kıbrıs sorununun çözümüne katkıya hazır olduğunu tekrarlayarak, Kıbrıslı Türklere yönelik 259 milyon avro yardım niyetinden ve ticaretin kolaylaştırılması amacıyla alınması öngörülen özel önlemlerden söz etti. 
     Kuzey Kıbrıs'ın ekonomik izolasyondan çıkarılmasına yardımcı olmak amacıyla alınacağı belirtilen önlemler ve Komisyon önerileri, Kıbrıs Rum kesimi ve bazı üye ülkelerin olumsuz tavrı nedeniyle AB Konseyi'nin onayından geçmiyor. Komisyon, Konsey'in bu tavrını eleştirirken ''çaresizlik'' mesajları veriyor. 
     
</TEXT>
</DOC>
