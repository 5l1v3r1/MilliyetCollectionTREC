<DOC>
<DOCNO> 300316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sontur06.html </URL>
<DATE> 2004/12/23/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Köpek yüzünden cinayet 
</HEADLINE>
<TEXT>

     Recep İSTEK KAYSERİ, DHA 

KAYSERİ'nin Talas İlçesi'nde çobanlık yapan 35 yaşındaki Murat Erdoğan, köpeklerini kovalayan inşaat bekçisi 55 yaşındaki İlyas Karakoç'u tabancayla öldürdü. 
     Talas İlçesi Şakşak Bağları mevkiinde koyun otlatan çoban Murat Erdoğan'ın sürüsünde bulunan iki köpek, dün saat 15.30 sıralarında aynı bölgedeki inşaatın bekçisi İlyas Karakoç'a ait köpekle boğuşmaya başladı. Köpeklerin boğuştuğunu gören İlyas Karakoç taşlarla köpekleri kovalamaya başladı. Bu sırada çoban Murat Erdoğan, İlyas Karakoç'a müdahale ederek tartışmaya başladı. Tartışmanın büyümesi üzerine Murat Erdoğan yanında taşıdığı ruhsatsız tabancayla İlyas Karakoç'a ateş etti. Göğsünden tek kurşun yarası alan İlyas Karakoç olay yerinde hayatını kaybetti. 
     Olayın ardından kaçan çoban Murat Erdoğan ise polis ekiplerinin takibi sonucu yakalandı. Olayla ilgili çok yönlü soruşturma başlatıldı. 
     
</TEXT>
</DOC>
