<DOC>
<DOCNO> 318815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sondun21.html </URL>
<DATE> 2005/02/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Bağdat'ın güneyinde 1 asker öldü, 7 kişi yaralandı... 
</HEADLINE>
<TEXT>

     Irak'ın başkenti Bağdat'ın güneyinde bomba yüklü araçla bugün düzenlenen saldırıda, 1 Irak askerinin öldüğü, 7 kişinin yaralandığı bildirildi. 
     Polisten yapılan açıklamada, yerel saatle 11.20'de TSİ 10.20 Kerbela yolu üzerinde düzenlenen saldırıda 1 askerin öldüğü, 5'i asker toplam 7 kişinin yaralandığı belirtildi. 
     Hastane yetkilileri de yaralı askerlerden birinin durumunun ağır olduğunu kaydetti. 
     
     EL HURRA MUHABİRİ SALDIRIDA YARALANDI 
     Bu arada, Arapça yayın yapan Amerikan televizyonu El Hurra'nın muhabirinin dün Bağdat'ın güneyindeki İskenderiye'de uğradığı silahlı saldırıda ağır yaralandığı bildirildi. 
     Hastane yetkilileri tarafından bugün yapılan açıklamada, televizyon kanalının aracının silahlı saldırıya uğradığı, muhabir Muhammed Şerif Ali'nin ağır yaralandığı, olayda aracın sürücüsünün öldüğü belirtildi. 
     Aynı kaynaklar, muhabirin başkentteki bir hastaneye nakledildiğini de kaydetti. 
     Aynı kanalın bir muhabiri ile 4 yaşındaki oğlu 9 Şubat'ta Basra'da kimliği belirsiz kişilerin saldırısında öldürülmüştü. 
     Arapça ''özgür'' anlamına gelen El Hurra kanalı, ABD'nin Ortadoğu ve Yakındoğu'daki imajını iyileştirmek ve Katar'dan yayın yapan El Cezire ile merkezi Dubai'de bulunan El Arabiya'nın bölgedeki etkisini azaltmak amacıyla 2004'te kurulmuştu. Kanal, Amerikan Kongresi tarafından finanse ediliyor. 
     
</TEXT>
</DOC>
