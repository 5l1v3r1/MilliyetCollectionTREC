<DOC>
<DOCNO> 331659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/spor/spo15.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Harbi futbol 
</HEADLINE>
<TEXT>


HAKAN DİLEK 


Siyaset kirletiyor sokağı. Sokak eğlenemiyor artık. Eğlencelik durumlardan kastım bir futbol maçındaki eğlenceli nümayiş örneğin yalandan sürtüşme, tatlı tatlı atışma... Siyasetin ve uzantılarının dilimizin tadını kaçırdığı doğrudur. Ciddi nümayişler çağındayız çünkü. Yanı başımızda bombalanan kentler, bayraklar üzerine kurulan hamaset - ki bayrak yüreğimizdir bizim unutulmaya- 'bayrak yakıyorlar yetişin ' nidaları 'bayraksevicilerin ' moral bozucu görüntülerini çıkarıyor ortaya. Şiddetle besleniyor elleri sokağın. 
Sokak güzeldir oysa... Gelip geçerken adımızın anlamını buluruz sevdiğimiz sokaklarda, yaşamımızın gölgesiyle yürürüz hayatımızı, o sokaklardan yürürüz stadyumlara, 'bunlar hayatlarımız' deriz, 'içinde hiçbir şey yok öykülerimizden başka...' Gönderimize çekilen bir bayrak gibi durur hayatımız o sokaklarda. 

Oynayan kazansın 
Sokak tribüne böyle taşındı mı tadına doyulmaz kalabalıkların. Ama siyaset futbolun önüne geçiyor. Bu nedenle hep birlikte göndere çekilen bayrağı gözyaşları içinde izleyeceğimiz bir duruma-onu hamasetin bunaltan ellerinden alacak doğru yerine oturtacak-, bir galibiyete, iyi bir sonuca, bir başarıya ihtiyacımız var. İlk öne geçme adımını yazın oynayacağımız milli maçta atabiliriz diye düşünüyorum 'Bir sağanak patlasa, bir yağmur boşansa, bitse bu kirli yapışkanlık' diye düşünüyorum. 
Futbola iyi futbola ihtiyacımız var. Harbi futbola. Bütün becerisini oyunun estetiğine, güzelliğine hürmeten iyi futbola katkıda bulunmak için ortaya koyacak genç insan topluluklarına ihtiyacımız var. 
Yaşananların ardından mutedil bir duruşla elini göğsüne götürüp "Olur be kardeşim " diyecek topçulara harbi topçulara ihtiyacımız var. Harbiden ama 
İyi oynayan kazansın... 




</TEXT>
</DOC>
