<DOC>
<DOCNO> 347746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun08.html </URL>
<DATE> 2005/06/01/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
ABD ordusunda 2004'te taciz ve tecavüz suçlarında patlama yaşandı 
</HEADLINE>
<TEXT>

     Irak ve Afganistan’da savaş durumunda olan Amerikan ordusundaki cinsel taciz, saldırı ve tecavüz suçlarının 2004 yılında önceki iki yıla göre büyük artış gösterdiği bildirildi. 
     Amerikan Fox televizyonunda yer alan bir habere göre, 2004 yılında sayıları 1700’ü bulan bu tür vakalar yüzünden, ABD Savunma Bakanlığı ordudaki cinsel taciz, saldırı ve tecavüzleri önlemek konusunda yeterli önlemleri almamak konusunda sert bir dille eleştiriliyor. 
     Tecavüz, ahlakdışı saldırı ve bu tür eylemlere teşebbüs vakasının 1700 olduğunu kaydeden Fox, bu vakalardan 1275’inin kurbanlarının da 
     bir asker olduğunu, bu vakaların 1305’inde ise askerlerin sadece saldırgan konumunda bulunduğunu bildirdi. ABD Savunma Bakanlığı Pentagon istatistiklerine dayanan haberde, son yıllarda savaşçı ordu birliklerine lojistik destek ve geri hizmet sağlayan destek birimlerinde görev alan kadın askerlerin sayısındaki artışın, bu tür saldırı ve tacizlerde de artışa yol açtığı ifade edildi. 1991’deki Körfez Savaşı’nda 35 bin kadın asker görev alırken, Irak’ta devam etmekte olan savaşta ise bugüne kadar yaklaşık 100 bin kadın askerin görev yaptığı kaydedildi. Bu arada, 2004 yılında Amerikan ordusunda gerçekleşen 1700 cinsel saldırı vakası hakkında açılan soruşturmalardan 1232’sinin tamamlandığı, bunun sonucunda 393 saldırgan hakkında idari cezalardan ve ordudan atılmaya kadar varan cezalar verildiği ifade edildi. Habere göre, delil yetersizliğinden dolayı 351 vaka konusunda herhangi bir ceza verilmezken, 278 vakada ise kurban saldırganı teşhis edemedi. Amerikan ordusunda 2003 yılında 1012, 2002 yılında ise 901 tecavüz, cinsel taciz, ve saldırı gerçekleştiği belirtilirken, 2004 yılındaki artışta kurbanların maruz kaldıkları cinsel saldırıları rapor etme konusunda daha bilinçli hale gelmelerinin de rolü olduğu ileri sürüldü. Haberde, orduda cinsel saldırı, taciz ve tecavüz suçlarının sadece Amerikan ordusuna özel bir durum olmadığı belirtilerek, kadın askerlerin görev yaptığı Kanada, İsrail ve Hindistan ordularında da benzer vakaların meydana geldiği ifade edildi. 
     
</TEXT>
</DOC>
