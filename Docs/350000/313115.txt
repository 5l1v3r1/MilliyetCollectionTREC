<DOC>
<DOCNO> 313115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/soneko04.html </URL>
<DATE> 2005/02/07/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Avrupa'ya ihracat kara saplandı 
</HEADLINE>
<TEXT>

     Antalya'dan Avrupa'ya yaş sebze meyve götüren TIR'lar, Edirne'nin Keşan ilçesi yakınlarında şiddetli kar yağışının yolları kapaması nedeniyle mahsur kaldı. 
     Antalya Yaş Sebze Meyve İhracatçı Birlikleri Başkanı Mustafa Satıcı, Edirne'nin Keşan ilçesi yakınlarında kar yüzünden yolların ulaşıma kapanması nedeniyle yaklaşık 10 kilometrelik araç kuyruğu oluştuğunu söyledi. 
     Satıcı, Antalya'dan başta Yunanistan olmak üzere çeşitli Avrupa ülkelerine giden 100'den fazla yaş sebze ve meyve yüklü TIR'ın yolda mahsur kaldığını belirtti. 
     
     "Antalya'dan ihracat durdu" 
     Yetkililerin de yolları açmak için gayret göstermediğini iddia eden Satıcı, şöyle konuştu "Keşan tarafında 10 kilometre uzunluğunda yol kardan dolayı kapalı. Yol üç, dört gündür kapalı duruyor. 100'den fazla TIR var... 
     "Kimse bir şey yapmıyor. İhracat aksıyor hem de insanlar yollarda mahsur kalıyor. İpsala'daki yetkililer de bir şey yapmıyor. Antalya'dan ihracat durdu." 
     
     "Yollar açılmazsa büyük sıkıntı olur" 
     Kar nedeniyle yolların ulaşıma açılmaması halinde hem Avrupa hem de Türkiye piyasasının sıkıntıya gireceğini belirten Satıcı, "eğer yollar açılıp TIR'lar Avrupa'ya gidemezse, büyük sıkıntı yaşanır... 
     "Bir iki hafta Yunanistan ve Balkan ülkeleri ile Avrupa bir hayli sıkıntı yaşayacak. Yolların açılması için harekete geçilmeli" dedi. 
     
</TEXT>
</DOC>
