<DOC>
<DOCNO> 310123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/spor/spo01.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Arat gözdağı verdi 
</HEADLINE>
<TEXT>


Yeniden başkan adaylığı için ısınan Hasan Arat, Fulya projesi için tek maddeli genel kurulun şart olduğunu belirtti, "Yoksa o genel kurul başlarına yıkılır" dedi 

HAKAN CAN 


'Toplumu oyalamasınlar' 
BEŞİKTAŞ'TA 2007'deki seçim çalışmaları için yeniden kolları sıvayan Hasan Arat, yönetimin özellikle Fulya projesi konusunda kafalardaki soru işaretlerini gidermesi gerektiğini söyledi. Arat, "Mali Genel Kurul'dan sonra 'tek maddelik Genel Kurul' yapma mecburiyetleri var. Fulya için toplumu oyalama yoluna gitmesinler. Yapmadıkları takdirde, o Genel Kurul başlarına yıkılır" dedi. 

'Kadro yenilensin' 
BAŞKAN Yıldırım Demirören'in ekibini kuvvetlendirmesi gerektiğini kaydeden Hasan Arat sözlerine şöyle devam etti "Ben her şeyi yıkıp - yakmak taraftarı değilim. Verilen sözler varsa, bunlar yerine getirilsin. Kadrosu yenilensin. Beşiktaş'a gerçekten faydalı olabilecek kadrolar kursun. İktidar - muhalefet gibi görünenlerden kadrolar kursun, A.Ş.'ye ayrı kadro oluştursun. Beşiktaş'ta o çarpıklık da var". 

'140 milyon uçtu' 
MEVCUT gelirlerin tüketildiğini savunan Hasan Arat, "2002-2004 yılları arasında televizyon geliri, halka arz, Nihat Kahveci, İlhan Mansız, sponsorlardan gelirler, 10 milyon dolar gişe geliri gibi rakamları topladığımızda 140 milyon dolarlık kaynak heba edilmiş" açıklamasını yaptı. Eski yönetici, "Aynı zihniyet tarafından 4 yılda 130-140 milyon dolar harcanmış" ifadesini kullandı. 

İlginç tablo 
ÇARPICI açıklamalar yapan Hasan Arat, "Artık kimseye belden aşağı vurulmasın. Bana yapılanları anlatsam kitap olur" yorumunu yaptı. Arat, yönetimin en büyük hatasını ise, "Juanfran, Carew ve Del Bosque için harcanan toplam para 25 milyon dolar. Fulya Projesi'nin maliyeti ise 50 milyon doları tutuyor. Yani Fulya'nın yarısı, bu üçlüye verilen parayla yapılabiliyordu" sözleriyle özetledi. 

Kalmak için çok uğraştı 

ORHAN YILDIRIM 

VİCENTE del Bosque, yönetim ile yapılan son toplantıda Şampiyonlar Ligi sözünü vermesine rağmen bileti kesildi. Devre arasında Türkiye Kupası'nın alınacağı konusunda garanti veren İspanyol hocanın, Beşiktaş'ın İnönü'de Konya'ya elenmesinin ardından tutunacağı dal da kalmadı. Yıldırım Demirören'in bu maç sonrası Kıvanç Oktay kanalıyla Bosque'nin istifası için nabız yoklattığı öğrenildi. 
TECRÜBELİ teknik adamın gitmeye niyeti olmaması üzerine Demirören, Bosque ile yollarını ayırdı. Bosque, "Bunlar futbolda olağan şeyler. R.Madrid ve Barcelona örnekleri ortada. Takımı ikinci yapabilirim" demesine rağmen gönderildi. İspanya'da Radyo EFE'ye konuşan Bosque, "Başkan dışardan gelen ağır eleştirilere daha fazla direnemedi. Bu kararına saygı duyuyorum. Böyle olmasını istemezdim" dedi. 


</TEXT>
</DOC>
