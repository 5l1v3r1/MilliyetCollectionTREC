<DOC>
<DOCNO> 330710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko09.html </URL>
<DATE> 2005/04/06/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Oyuncak devi Toys R Us'tan 5 yöneticisine milyon dolarlık prim 
</HEADLINE>
<TEXT>

     Bülent Keneş AA 

Temmuz ayında bir konsorsiyuma satılacak oyuncak devi Toys R Us, 2004 yılı son çeyreğinde gösterdikleri performanstan dolayı beş yöneticisine toplam 6,1 milyon dolarlık prim verdi. 
     Bu yılkı prim miktarının, önceki yıl beş yöneticiye verilen miktardan yüzde 47 oranında fazla olduğu belirtilirken, prime gerekçe teşkil eden 2004 yılı dördüncü çeyreğine dair şirket rakamlarının ise henüz açıklanmadığı ifade edildi. 
     En fazla prim 2,3 milyon dolarla şirket üst düzey yöneticisi John H. Eyler Jr.'a giderken, Eyler'in geçen yıl da 990 bin dolarlık prim aldığı kaydedildi. Wal-Mart'tan sonra ABD'nin en fazla oyuncak satan ikinci şirketi durumundaki Toys R Us'ın Temmuz ayında devredilmek üzere yürütülen pazarlıklarında 6,6 milyar dolara anlaşılmıştı. 
     Prim alan diğer yöneticiler arasında 1,26 milyon dolarla Babies R Us başkanı Richard L. Marke, 991 bin 186 dolarla yönetici Christopher K. Kay, 980 bin 700 dolarla ABD oyuncak mağazaları başkanı John Barbour ve 578 bin 431 dolarla da pazarlama müdürü James E. Feldt bulunuyor. 
     
</TEXT>
</DOC>
