<DOC>
<DOCNO> 339146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sondun07.html </URL>
<DATE> 2005/05/03/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Irak'ta kocasını kaybeden İngiliz kadın Blair sorumlu 
</HEADLINE>
<TEXT>

     Irak politikası nedeniyle eleştirilen İngiltere Başbakanı Tony Blair, genel seçimlere iki gün kala, Irak’ta kocası öldürülen bir İngilizin açıklamalarıyla tekrar hedef gösterildi. 
     24 yaşındaki kocası Anthony John Wakefield’i, Irak’ın güneyindeki 
     Amarah’ta bir saldırıda kaybeden Ann Toward, eşinin ölümü nedeniyle Blair’i suçladı. 
     Toward, ITV’ye yaptığı açıklamada, kocasının ölümünden Tony Blair’in sorumlu olduğunu söyledi ve "Askerleri Blair gönderdi. Bunu yapmamalıydı. Eğer yapmasaydı bugün çocuklarımın babası burada olacaktı" dedi. 
     İngiltere’de perşembe günü yapılacak genel seçimlerde İşçi Partisi’nin lideri Başbakan Tony Blair, üçüncü kez yönetime gelmek için mücadele edecek. Muhalefet partileri tarafından, Irak politikası nedeniyle eleştirilen ve İngiltere’nin Irak savaşına dahil olma gerekçeleri konusunda yalancılıkla suçlanan Blair, dış siyasette izlediği yol nedeniyle seçimler öncesinde puan kaybetti. 
     İngiltere, Irak’ta 8 bin kadar asker bulunduruyor. Şu ana kadar Irak’ta 87 İngiliz askeri öldürüldü. 
     
     1 AMERİKAN ASKERİ VE 12 DİRENİŞÇİ ÖLDÜRÜLDÜ 
     Öte yandan, Irak’ın başkenti Bağdat’taki uluslararası havaalanı yakınlarında dün gece düzenlenen bombalı saldırıda 1 Amerikan askerinin öldüğü, birinin yaralandığı bildirildi. 
     Amerikan ordusundan yapılan yazılı açıklamada, el yapımı bombayla düzenlenen saldırının devriye gezen Amerikan askerlerini hedef aldığı belirtildi. 
     Öte yandan, dün Suriye sınırı yakınlarındaki El Kaim kentinde çok uluslu gücün düzenlediği bir operasyonda Ürdünlü militan Ebu Musab Zerkavi’nin grubundan olduğu sanılan 12 direnişçinin öldürüldüğü bildirildi. 
     Amerikan ordusundan yapılan açıklamada, operasyonda 1 direnişçi, 6 yaşındaki Iraklı kız çocuğu ve 6 koalisyon askerinin yaralandığı kaydedildi. 
     
</TEXT>
</DOC>
