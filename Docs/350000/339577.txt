<DOC>
<DOCNO> 339577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy19.html </URL>
<DATE> 2005/05/04/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Hükümetten Sezer'e TBMM şamar oğlanı değil... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Cumhurbaşkanı Ahmet Necdet Sezer’i siyaset kurumunu hafife almakla suçlarken, "Siyaset kurumu, her gelenin tokat attığı bir kurum değildir. TBMM şamar oğlanı değildir. Buna hepimiz tepki göstermeliyiz" şeklinde konuştu. 
     TBMM Plan ve Bütçe Komisyonu’nda, Cumhurbaşkanı Ahmet Necdet Sezer’in, "Gelir İdaresi Başkanlığının Teşkilat ve Görevleri Hakkındaki Yasanın, atamalarda Cumhurbaşkanını by- pass eden 28’inci maddesi yeniden görüşülerek kabul edildi. 
     AKP’li Zekai Özcan, Müsteşar, Genel Müdür, Teftiş Kurulu Başkanı ve Birinci Hukuk Müşaviri dışındaki görevlilerin atamalarının Cumhurbaşkanına gitmesine gerek olmadığını belirtirken AKP Nevşehir Milletvekili Osman Seyfi, Cumhurbaşkanlığı makamının sembolik olduğunu, söyledi, "Cumhurbaşkanına hükümete fren olma görevini kim vermiştir" dedi. 
     CHP İstanbul Milletvekili Ali Kemal Kumkumoğlu ise 365 milletvekili var diye bir iktidar partisinin herşeyi yapamayacağını belirtirken, hükümetin Cumhurbaşkanı Sezer’in atamadığı bürokratlara vekaleten görev verdiğini söyledi. 
     
     AKP’Lİ UZUNKAYA CUMHURBAŞKANI-HÜKÜMET ARASINDA KRİZ OLUR 

     AKP Samsun Milletvekili Musa Uzunkaya, Cumhurbaşkanı ile ters düşen hükümetlerin sadece AKP hükümetleri olmadığını söylerken "Vekiller asıldır dediğimiz bu denklemde, ’hükümetin vekaleten yaptığı atamaları atamadan saymıyorum’ demek, hükümetin icraatlarını tanımamak, hükümet ile Cumhurbaşkanının arasında bir krize neden olur bundan da Cumhurbaşkanı sorumlu olur" dedi. 
     
     ŞAMAR OĞLANI 

     Devlet Bakanı ve Başbakan Yardımcısı Mehmet Ali Şahin, anayasada Cumhurbaşkanının yürütme yetkisinin, iktidara doğrudan müdahele, yönetim yetkisini paylaşma, siyasalın yönetimini engelleme yetkisi vermediğini vurguladı. Şahin, anayasanın atama kararlarının hangisinin Cumhurbaşkanına gidip gitmeyeceğini belirlemediğini, hangi kamu görevlilerinin üçlü kararnameyle atanacağının veya atanmayacağını belirleme yetkisinin yasama organına bırakıldığını kaydetti. 
     
     "SİYASET KURUMU HAFİFE ALINIYOR" 

     Bakan Şahin, komisyondaki görüşmelerde CHP’lilerin "iktidar partisi Cumhurbaşkanının makamını hafife alıyor" dediklerini de anımsatarak, "Bizim bir siyasi partinin milletvekili veya vatandaş olarak yürürlükte kaldığı sürece anayasayı, anayasal kurumları herhangi bir kişiyi hafife almamız düşünülemez. Bu geri gönderme gerekçesiyle hafife alınan birşey var. Siyaset kurumu, Meclis’in ve milletin iradesi hafife alınıyor" dedi. 
     
     "YARGIÇLIK GÖREVİ İLE CUMHURBAŞKANLIĞI FARKLI" 

     Şahin, siyasetçilerin kontrol altına alınması gereken insanlar olarak görüldüklerini kaydetti. Siyasetçilerin tek başlarına iktidar olurlarsa hata yapacakları anlayışı olduğunu belirten Şahin, şöyle devam etti 
     "Ben de hata yaparım ama anayasa bunu denetleme görevini yargıya vermiştir. Cumhurbaşkanına kuşkusuz makamı nedeniyle derin saygımız vardır. İdarenin her türlü işlemi yargının denetimindedir. Cumhurbaşkanı hiç kuşkusuz yargıçlıktan geliyor. Uzun süren hukuki geçmişi vardır. 
     Anayasa Mahkemesi’nde de bu görevi yaptı. Ancak yargıçlık görevi ile Cumhurbaşkanlığı görevi farklıdır. Sayın Cumhurbaşkanı, Cumhurbaşkanlığı görevi ile yargıçlık görevini aynı zamanda yapıyor. Sayın Cumhurbaşkanı belki bunun farkında değil." 
     
     HER GELENİN TOKAT ATTIĞI 

     Bakan şahin, CHP’lilere, "Bugün biz iktidarız, yarın siz olabilirsiniz. Bizim amacımız siyasi iradeyi korumaktır. 
     "Siyaset kurumu, her gelenin tokat attığı bir kurum değildir. Türkiye Büyük Millet Meclisi Başkanı’nın dediği gibi, Türkiye Büyük Millet Meclisi şamar oğlanı değildir. 
     Buna hepimiz tepki göstermeliyiz. Bunda parti ayrımı yapılmamalı. Herkes Meclis’e sahip çıkmalıdır" şeklinde konuştu. 
     Kabul edilen maddeyle Gelir İdaresi başkan yardımcıları, daire başkanları, vergi dairesi başkanları ve gelir kontrolörlerinin Başkanın önerisi üzerine Maliye Bakanı tarafından atanması öngörülürken, Cumhurbaşkanına bu atamalarda imza yetkisi tanınmıyor. 

ANKA 

     
</TEXT>
</DOC>
