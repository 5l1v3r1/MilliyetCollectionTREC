<DOC>
<DOCNO> 327630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sonyas03.html </URL>
<DATE> 2005/03/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Britney eşini yatak odasından 'kovdu' 
</HEADLINE>
<TEXT>

     Nafiz ALBAYRAK BOSTON, DHA 

      AİLESİNİN tüm itirazlarına rağmen geçen kasımda dansçısı Kevin Federline ile evlenen Britney Spears eşine yatak odası yasağı koydu. Çift Malibu'daki 8 yatak odalı malikanelerinde, birbirine en uzak odalarda yatmaya başladı. Britney ve Federline'ın çok sık kavga ettikleri ve evliliklerinin kötü gittiği iddia ediliyor. 
     ABD'de yayınlanan Star dergisinin haberine göre, her fırsatta çocuk sahibi olma isteğini dile getiren Britney ile çocuk fikrine sıcak bakmayan dansçı kocası arasında bu nedenle bir anlaşmazlık var. 
     Popüler çiftin yakın arkadaşları evliliklerinin her gün daha fazla çatırdağını açıkladı. Kevin Federline'in, sürekli Britney hakkında kendilerine dert yandığını söyleyen arkadaşları, "Britney'in kaprisleri ve bitip tükenmek bitmeyen istekleri Kevin'i çok bunalttı. Motorsiklete binmesine, bizle görüşmesine, evden bir dakikalığına bile yalnız çıkmasına, herşeyine karışıyor. Kevin de kontrol edilmeyi sevmediği için, kedi köpek gibi kavga ediyorlar" diye konuştu. 
     Çifte yakın kaynaklar pop müziğin ünlü yıldızı Britney Spears'in, evlendikten sonra yaklaşık 7 milyon dolara aldığı malikaneyi de eşine karşı "Evi senin için, çocuklarımızı büyüteceğimiz evimiz olsun diye aldım. Ama beni hep yalnız bırakacaksan ne anlamı var" diyerek kullandığını söylüyor. 
     Çiftin arkadaşları dansçı Kevin Federline için de "Pahalı oyuncaklara alışkın olduğu için sesini çıkaramıyor. Sabrı taşarsa şaşmayız. Bebek sorunu buzdağının yalnızca su üstündeki yüzü" yorumunu yaptı. 
     
     Britney Spears garson olacak 

     Öte yandan, DANSÇI Kevin Federline ile evlendikten sonra, anne olmak için müzik kariyerine bir süre ara verdiğini açıklayan 'pop müziğin prensesi' Britney Spears, bu yaz garsonluk yapmaya hazırlanıyor. 
     Babası Jamie Spears'in, California eyaletine bağlı Venice kentinde işlettiği 'JJ' adlı fast-food lokantasında, üstünde önlükle şimdiden meyve suyu ve sos karışımlarını öğrenmeye başlayan Spears'in haftada 2 gün burada çalışacağı belirtildi. Geçtiğimiz pazar gününü lokantanın mutfağında geçiren ünlü yıldız, çalışırken giyeceği üniformayı da kendisinin tasarlayacağını söyledi. 
     Britney'in babasının iş ortağı Joseph Nejman da, Britney'in haftada 2 gün lokantalarında çalışacağını doğrulayarak, "Geçen hafta sonu, işi öğrenmek için mutfaktan çıkmadı, ancak, Britney meyvesuyu karışımlarının nasıl yapıldığını öğrenmenin yerine, çalışırken nasıl bir üniforma giyeceği konusunda daha heyecanlı görünüyordu" diye konuştu. 
     
</TEXT>
</DOC>
