<DOC>
<DOCNO> 338514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sontur36.html </URL>
<DATE> 2005/04/30/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
"Dünden bugüne Ermeni Meselesi'' konferansı İzmir'de yapıldı... 
</HEADLINE>
<TEXT>

     Türk Tarih Kurumu Başkanı Prof. Dr. Yusuf Halaçoğlu, Ermeni sorununu, bilimsel araştırmaların sonuçlarına göre hareket eden siyasetçilerin çözeceğine inandığını bildirdi. 
     1. Dünya Harbinde Ermeni Çeteleri Tarafından Katliama Uğramış Mağdurlar Derneği tarafından İzmir'de düzenlenen ''Dünden Bugüne Ermeni Meselesi'' konulu konferansta konuşan Halaçoğlu, Ermeni diasporasının 1960 yılından sonra çok etkili bir faaliyet yürüttüğünü söyledi. 
     Türkiye'nin buna son 5 yılda başlatılan bir çalışmayla karşı koymasının çok zor olduğunu belirten Halaçoğlu, ''1-0 mağluptuk ama şimdi 2-1 galibiz. Türkiye son zamanlarda yaptığı atakla dünyayı şaşırtmıştır. Çok önemli bir çıkış yapmıştır. Tarih komisyonu kurmakla ve her şeye açık olduğumuzu bildirmekle telaşlandıklarını çeşitli kaynaklardan öğreniyoruz'' dedi. 
     Halaçoğlu, 5 yıl önce bir çalışma başlattıklarını, 1. Dünya Savaşı'na taraf olan ülkelerin bütün arşivlerini, misyoner arşivlerini, uluslararası yardım kuruluşlarının arşivlerini taradıklarını ve 50 bin belgenin kopyalarını aldıklarını ifade ederek, şöyle devam etti 
     ''Osmanlı arşivlerinin ayıklandığını söylüyorlar. Peki biz de ABD, İngiliz, Fransız, Rus arşivlerine bakarız dedik. Çarpıcı, kendi iddialarını yalanlayıcı, iddialarını dayanaksız bırakan kanıtlara, belgelere ulaştık. Suriye'ye tehcir edilen Ermenilerden 52 bini kayıp. Bunlar hastalık, açlık ve benzeri olaylar sonucu ölmüş. 6 bin 500 ile 8 bin arasında saldırı sonucu ölmüş olanlar var. Toplarsak 60 bin yapar. Bu sayı 70-80 bin olsun. 1.5 milyon rakamı nereden çıktı Bu sayıyı tutturmak için her gün 8 bin kişi öldürüp, bunları gömmeniz lazım. Bu da 5 bin toplu mezar demektir. Bir de Kafkasya bölgesinde 300 bin kişi hastalıktan ölmüş. Bir kere iddiaları matematiksel olarak tutmuyor. Biz varsa toplu mezarınız gösterin açalım dedik. Ama Türk tarafının toplu mezarlarını bulduk. Biz 523 bin kişiyi ad ad söyleriz. Peki bu rakamı nasıl söylüyorlar Ortak belleklerine yerleşmiş.'' Bu tarihi yanlışlara karşı çıkmanın, doğruları dünyaya anlatabilmenin yolunun sivil toplum kuruluşlarını etkin kılmaktan geçtiğini kaydeden Halaçoğlu, ancak bu konudaki araştırmaları dünyaya yayacak Türkiye'deki sivil toplum kuruluşlarının üzerine ölü toprağı serpilmiş gibi davrandığını söyledi. 
     Halaçoğlu, gelecek günlerde önemli sivil toplum kuruluşlarını Ankara'da toplayacaklarını bildirdi. 
     
     ''SORUNU BİLİMSEL ARAŞTIRMALARA DAYANARAK, SİYASETÇİ ÇÖZER'' 

     ''Biz tarihimizle yüzleşeceğiz. Siz yüzleşebilecek misiniz dedik'' diyen Halaçoğlu, ''İşte Başbakanımız 'Hodri Meydan' dedi. ABD'deki Taşnak, Hınçak arşivlerini açın da görelim '' diye konuştu. 
     Ermeni sorununun salt bilimsel çalışmayla çözülmeyeceğini belirten Halaçoğlu, ''Sorunu bilimsel araştırmaların sonuçlarıyla hareket eden siyasetçiler çözer. Bu çalışmaların sonuçlarını rehber edinen siyasetçiler çözebilir. Biz de bu yola girdik. Tarihçilerden oluşan komisyon kurduk. Onların verdiği bilgi, belgelerle siyasetçiler çözer dedik'' dedi. 
     
     VALİ GÖKSU ''BÜYÜK ERMENİSTAN 500 YILLIK HAYALLERİ'' 

     İzmir Vali Yusuf Ziya Göksu da, Türkiye'nin kurulduğundan bu yana yıkılmak, parçalanmak için önemli faaliyetlere hedef olduğunu söyledi. 
     Göksu, şunları kaydetti 
     ''Ne Ermeni meselesi, ne soykırımı ne de kan davası vardır. Dış ve iç güçler bizi bölmeye parçalamaya çalışıyor. Osmanlı, tebalarına önem vermiş, onlara yönelik sosyal adaleti sağlamak için çaba sarf etmiş ve hatta onların içlerinden en üst düzeylerde devlet memurluklarına getirmiştir. Peki soykırım nasıl mümkün olur Katledilenlerin mezarları nerede Belge de yok.'' 1960 ve 1970'lerde Ermeni teröristlerin çok sayıda Türk diplomatını, emniyet mensubunu şehit ettiğini hatırlatan Göksu, şunları söyledi 
     ''500 yıllık hayalleridir. Kars ve Erzurum bölgelerini alarak büyük Ermenistan'ı gerçekleştirmek istiyorlar. Ama biz güçlü bir devletiz. Önemli hasletlere sahibiz. Dış ve iç mihrakların bizi bölmeye, parçalamaya güçleri yetmeyecektir. Sağduyulu ve soğukkanlı olmalıyız. Birlik ve beraberliğimizi korumalıyız.'' 1. Dünya Harbinde Ermeni Çeteleri Tarafından Katliama Uğramış Mağdurlar Derneği Başkanı Muzaffer Okumuş, Prof. Dr. Yusuf Halaçoğlu'na bir plaket verdi. 
     
</TEXT>
</DOC>
