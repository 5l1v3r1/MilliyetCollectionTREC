<DOC>
<DOCNO> 349743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonspo21.html </URL>
<DATE> 2005/06/07/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
M. United'ın yeni patronu Glazer, 3 oğlunu yönetim kuruluna atadı 
</HEADLINE>
<TEXT>

     Dünyanın en zengin kulübü olan Manchester United'i geçen ay satın alan ABD'li işadamı Malcolm Glazer, 3 oğlunu kulübün yönetim kuruluna atadı. 
     İngiltere Premier Ligi'nde sezonu üçüncü sırada tamamlayan Manchester United Kulübü'nü 16 Mayıs'ta hisselerin yüzde 75'inden fazlasını satın alarak ele geçiren Glazer, yönetim kuruluna 3 oğlunu atayarak kulüp yönetiminde operasyon başlattı. 
     Kulüpten borsaya gönderilen açıklamada, yönetimde başkan olarak görev yapan Roy Gardner ve üyelerden Ian Much ve Jim O'Neill'in istifalarıyla boşalan koltuğa Joel, Bryan ve Avram Glazer'in getirildiği belirtildi. 
     Geçen ay içinde yaklaşık 1.5 milyar dolar vererek kulübün yüzde 76.2'ini alan Malcolm Glazer, 22 Haziran'a kadar Manchester United'in tamamını satın almak istediğini ve kulübü borsadan çekme niyetinde olduğunu duyurmuştu. 
     Amerikan futbolu takımlarından Tampa Bay Buccaneers'in de sahibi olan Glazer'ın 2 oğlu Joel ve Bryan Glazer, bu kulüpte başkan yardımcılığı yaparken, diğer oğlu Avram Glazer, aile şirketlerinin yönetimini yürütüyor. 
     
</TEXT>
</DOC>
