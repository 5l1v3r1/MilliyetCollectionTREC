<DOC>
<DOCNO> 335973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur07.html </URL>
<DATE> 2005/04/22/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Çanakkale Boğazı'nda bir tanker karaya oturdu, boğaz kapatıldı 
</HEADLINE>
<TEXT>

     Çanakkale Boğazı Kilitbahir önlerinde dümen arızası yapan, demir atmasına rağmen sürüklenmeye başlayan Keymen Adaları bandıralı ''Chinook'' adlı tanker, Kilitbahir İskelesi'ne çarpmak üzereyken kayalıklara bindirdi. 
     A.A muhabirinin, Gemi Trafik Hizmetleri VTS yetkililerinden edindiği bilgiye göre, Ukrayna'dan Cenova'ya giden gaz-oil yüklü 189 metre boyunda 24 bin grostonluk tanker, Çanakkale Boğazı'nın en dar yeri olan Kilitbahir önlerinden geçtiği sırada dümen arızası yaptı. 
     Demir atmasına karşın akıntının hızıyla sürüklenmeye başlayan akaryakıt yüklü tanker, Kilitbahir İskelesi'ne çarpmak üzereyken gemideki kılavuz kaptanın müdahalesiyle hız keserek karaya oturdu. 
     Gemi kaptanının telsizle durumu VTS istasyonuna bildirmesinin ardından boğazdan geçiş yapan gemiler, dikkatli olmaları konusunda sık sık uyarıldı. 
     Yetkililer, gemi kaptanının yardım talebinde bulunmadığını, olası bir tehlikeye karşı ''Söndüren-6'' adlı römorkör ile Kıyı Emniyeti ve Gemi Kurtarma Bölge Müdürlüğü'ne ait botun bölgeye sevk edildiğini kaydettiler. 
     Olayın ardından Çanakkale Boğazı'nın çift taraflı olarak deniz trafiğine kapatıldığı bildirildi. 
     
     TANKER KAPTANI HALEN KURTARMA TALEBİNDE BULUNMADI 

     Çanakkale Boğazı Kilitbahir önlerinde saat 01.30'da dümen arızası yaptıktan sonra, demir atmasına rağmen sürüklenerek, karaya oturan Keymen Adaları bandıralı "Chinook" adlı tankerin kaptanı, halen kurtarma talebinde bulunmadı. 
     Denizcilik Müşteşarlığı Çanakkale Bölge Müdürlüğü yetkililerinden alınan bilgiye göre, Ukrayna'dan Cenova'ya giden gaz-oil yüklü 189 metre boyunda, 24 bin grostonluk tanker, Çanakkale Boğazı'nın en dar yeri olan Kilitbahir önlerinden geçtiği sırada dümen arızası yaparak, demir atmasına karşın sürüklenerek, Kilitbahir İskelesi'ne çarpmak üzereyken gemideki kılavuz kaptanın müdahalesiyle hız keserek karaya oturdu. Kazanın ardından gemi kaptanının halen kurtarma talebinde bulunmadığını belirten yetkililer, geminin kaptanı ile armatöründen gelecek talep doğrultusunda çalışmalara başlanabileceğini bildirdiler. 
     Yetkililer, Çanakkale Boğazı'nın transit gemi geçişlerine halen kapalı olduğunu, Kıyı Emniyeti ve Gemi Kurtarma Bölge Müdürlüğü'ne ait kurtarma botlarının bölgede bekletildiğini belirttiler. 
     
</TEXT>
</DOC>
