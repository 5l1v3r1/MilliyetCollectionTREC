<DOC>
<DOCNO> 318561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonsiy05.html </URL>
<DATE> 2005/02/25/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
10 soru, 10 yanıtta öğrenci affı 
</HEADLINE>
<TEXT>

     Öğrenci affı nasıl işleyecek 

SALİHA ÇOLAK Ankara 
     
     Kim yararlanacak 
     - Üniversitelerin hazırlık ve diğer sınıflarında ön lisans ve lisans düzeyinde öğrenim yapan öğrencilerden 29 Haziran 2000'den itibaren, kendi isteğiyle ilişiği kesilenler dahil, her ne sebeple olursa olsun atılan öğrenciler yararlanacak. 
     
     Nasıl affedilecek 
     - Af tanımına uyan öğrencilere, üniversiteleriyle ilişiklerinin kesilmesine neden olan bütün dersler için bir öğretim yılı devam ve 3 sınav hakkı verilecek. Öğrenciler, daha önce başarısız oldukları dersler programdan çıkarılmışsa, bu derslerin yerine kurumlarınca belirlenecek başka derslerden sınava girecek. Sınavlarda başarılı olmaları halinde öğrenciliğe intibakları yapılacak. 
     
     Devamsızları kurtaracak mı 
     - Uygulamalı eğitim - öğretim yapan okullardan ayrılan öğrencilere devam edemedikleri dersler ve uygulamalar için devam imkanı sağlanacak. Bu öğrenciler için öngörülen sınav süreci, ilgili yönetmeliklerdeki devam şartını tamamladıktan sonra başlayacak. 
     
     Sınıfta kalan yararlanacak mı 
     - Sınıf geçme sistemi uygulayan yükseköğretim kurumlarında en çok 3 dersten başarısız olup bir üst sınıfa geçemeyen öğrencilere üst sınıfa devam etme ve alt sınıfta başarısız oldukları dersler için 3 sınav hakkı tanınacak. 
     Not ortalaması sebebiyle sınıf geçemeyen öğrencilere de, bir üst sınıfa devam etme ve istedikleri 3 dersten not yükseltmek için bir sınav hakkı getirilirken, mezun olamayan öğrenciler de istedikleri 3 dersten not yükseltmek için bir sınav hakkından yararlanacak. 
     
     Okulu uzatıp atılan kurtaracak mı 
     - Üniversitede, Yükseköğretim Kanunu'nda öngörülen azami öğrenim sürelerini doldurduktan sonra ilişiği kesilen öğrencilere de alamadıkları dersler için bir defaya mahsus olmak üzere 1 yıl devam etme ve sınav hakkı verilecek. 
     
     Askerliği gelen ne yapacak 
     - Başvuru süreleri içinde askerlik zamanı gelenler, teklifin öngördüğü hakları kullandıkları takdirde tecilli sayılacak. Askerlik görevini yapmakta olanlar, terhislerinden sonraki 2 ay içinde müracaat edebilecek. 
     
     Mahkumlar yararlanabilir mi 
     - Gözlem altında veya tutuklu bulunanlar, bu durumlarının sona ermesini izleyen 2 ay içinde başvurdukları takdirde haklarını kullanabilecek. 
     
     Lisansüstü öğrenci yararlanacak mı 
     - Lisansüstü öğrencilerine başarısız oldukları dersler ve yeterlilik için 2 sınav hakkı, yüksek lisans öğrencileri için 1 yıl, doktora öğrencileri için 2 yıl tez hazırlama süresi verilecek. Doktora yeterlilik sınavına girebilmek için yabancı dil sınavında başarısız olanlara da 2 sınav hakkı tanınacak. 
     Sanatta yeterlilik ve tıpta uzmanlık alanlarında başarısız olanlara başarısız oldukları derslerden laboratuar veya uygulamalı derslere devam ve eksik rotasyonlarını tamamlamaları koşuluyla 2 sınav hakkı tanınacak. 
     
     Yurtdışından diploma alanlar kapsamda mı 
     - Yurtdışında denkliği kabul edilen üniversitelerden mezun olanlar için yapılan seviye tespit sınavında başarısız olanlar için de ek bir sınav hakkı verilecek. 
     
     Başvuru ne zaman 
     - Aftan yararlanmak isteyen öğrenciler, kanunun yayımı tarihinden itibaren 2 ay içinde ilgili yükseköğretim kurumuna başvuracak. Kanunun yayımı için Cumhurbaşkanı Ahmet Necdet Sezer tarafından onaylanması gerekecek. CHP'nin, "Af olduğundan, nitelikli çoğunluk bulunmadığı için yasa geçmiş sayılmaz" tezine rağmen AKP'nin daha önceki öğrenci aflarında nitelikli çoğunluğun aranmadığına dikkat çekmesi, yasanın onaylanarak kısa sürede yürürlüğe gireceği beklentisine neden oldu. 
     
</TEXT>
</DOC>
