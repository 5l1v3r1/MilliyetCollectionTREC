<DOC>
<DOCNO> 314551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonyas06.html </URL>
<DATE> 2005/02/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
"Samanyolu", "Nasıl Geçti Habersiz" şarkılarının bestecisi yoğun bakımda 
</HEADLINE>
<TEXT>

     Burak GEZEN ÇANAKKALE, DHA 

      ÇANAKKALE'de yaşayan ve şeker hastalığı nedeniyle geçen ay sağ ayağı kesilen ünlü besteci 72 yaşındaki Teoman Alpay yoğun bakıma alındı. 
     Şeker hastalığına bağlı kangren nedeniyle sağ ayağı 25 Ocak'ta kesilen ve halen SSK Hastanesi Dahiliye servisindeki özel odada tedavisi süren ünlü bestekar Teoman Alpay, aniden rahatsızlanınca dün gece genel yoğun bakım servisine alındı. Doktorlar, ünlü bestekarın kalp ve solunum yetmezliği nedeniyle yoğun bakıma alındığını açıkladı. 
     SSK Hastanesi Başhekimi İsmail Temiz, "Teoman Alpay 22 Ocak'ta hastanemize yattı. 25 Ocak'ta şeker hastalığına bağlı olarak ayağı kesildi. Bir süredir tedavisi sürüyordu. Ancak kalp ve solumunum yetmezliği rahatsızlıkları gelişti. Şuuru bazen kapanıyor, bazen açılıyor. Durumu şu an ciddi görünüyor. Elimizden gelen herşeyi yapıyoruz'' dedi. 
     Hastaneye yattığı günden bu yana, Başbakan Yardımcısı Abdüllatif Şener başta olmak üzere Vali Süleyman Kamçı, Belediye Başkan Vekili avukat Muharrem Erkek, Onsekiz Mart Üniversitesi Rektörü Prof.Dr. Ramazan Aydın ünlü bestekarı hasta yatağında ziyaret etti. 
     Teoman Alpay, dillerden düşmeyen Samanyolu', At Kadehi Elinden', Kıskanırım Seni Ben', Nasıl Geçti Habersiz', Gökyüzünde Yalnız Gezen Yıldızlar' ve Kalbimi Kıra Kıra' gibi şarkıların bestecisiydi. 
     
</TEXT>
</DOC>
