<DOC>
<DOCNO> 330194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonyas09.html </URL>
<DATE> 2005/04/04/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Semra Hanım fiyaskosu .. 
</HEADLINE>
<TEXT>

     'Gelinim olur musun' yarışmasıyla ünlenen Semra Türk, dansöz Tanyeli ve şarkıcı Fatih Ürek'le Türkiye turuna çıktı. Oğlu Ata'nın evlenmek istediği Sinem'e cephe almasıyla, agresif tutumlarıyla dikkat çeken, reytinglerde başbakan Recep Tayyip Erdoğan'ı bile geride bırakan ve 'Türkiye'nin kaynanası' ilan edilen Semra Hanım'ın Balıkesir programı fiyaskoyla sonuçlandı. 
     Cumartesi Bursa'da yaklaşık 100 - 150 kadınla bir araya gelen Semra Türk, Balıkesir'de de beklediği ilgiyi bulamadı. Semra Hanım'ın Balıkesir Ekilmiş Tesisleri'ndeki birkişilik ücreti 25 YTL olan programına yaklaşık 100 kadın katıldı. 600 kişilik salonda masalar boş kaldı. Kadınlar, saat 13.00'te başlaması gereken programın tam üç saat geç başlamasını çatal ve bıçaklarını masalara vurarak protesto etti. Ekilmiş'in solisti Turan ve Gülçin şarkı söyleyerek kadınları oyalamaya çalıştı. 
     Gecikmeli olarak kadınların karşısına çıkan Semra Türk, "Daldan dala diyerek Balıkesir'e geldik'' diye söze başladı. Balıkesir'de akrabalarının olduğunu belirten Semra Türk, "Tüm kızları seviyorum. Ancak, iki oğluma alma olanağına sahip değilim. Oğullarıma iki gelin düşüyor, ben de onları seçe seçe alacağım inşallah'' dedi. 
     Tüm sorulara açık olduğunu söyleyen Türk, Sinem'i insan olarak sevdiğini belirtirken, "Gelinim olması ise mümkün değil. Ama bugün Semra Hanım olmasaydı Sinem, Sinem olmasaydı, Semra Hanım olmazdı'' diye konuştu. Semra Türk, bir amcanın kendisiyle evlenmek istediğini söyleyen Ekilmiş Tesisleri'nin sahibi idris Ekilmiş'in, "Yeniden evlenmeyi düşünüyor musunuz '' sorusuna, "O amcamıza selam söylüyorum, kendisine hayırlı kısmetler diliyorum. Ben üç çocuğumla ebediyen evliyim'' karşılığını verdi. 
     Hemşireden Semra Hanım'a Senin gibi hastaların tedavisi yok .. 
     Şenol AYDIN DHA 

GEBZE'de önceki gün bir düğün salonunda düzenlenen sadece kadınlara yönelik eğlence programına konuk olan Kaynana Semra Yücel ağır eleştirildi. Programa katılan kadınlardan hemşire Neriman Yanık, Semra Yücel'e hasta' olduğunu söyleyerek "Sizin gibi hastaların tedavisi yok'' dedi, alkışlandı. 
     Semra Yücel, salonu dolduran yaklaşık 250 kadının sorularını yanıtladı. Verdiği pratik yanıtlarla zaman zaman alkış alan Semra Yücel, bir soru üzerine, gelinde bazı özelliklerin olması gerektiğini söyleyince, salondaki kadınlar da kaynanaların da bazı özelliklerinin olması gerektiğini söyledi. 
     Sohbet sırasında söz alan ve hemşire olduğu öğrenilen Neriman Yanık. Semra Yücel'e ekranlarda yeterince boy gösterdiğini söyleyince tartışma çıktı. Semra Yücel, "Ben buraya sizlerle buluşmaya geldim. Vampirellalarla uğraşmaya değil'' deyince, hemşire Yanık, "Türkiye'nin bu kadar sorunları varken, korkuyorum biz sizi siyasette de göreceğiz. Ben 12 yıllık hemşireyim. Sizin gibi hastaların tedavisi yok'' karşılığını verdi. 
     Hemşire Yanık ayakta alkışlanırken, "Sohbet bitti'' diyen Semra Yücel salonu terk etti. 

     
</TEXT>
</DOC>
