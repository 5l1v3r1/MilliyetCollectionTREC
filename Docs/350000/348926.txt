<DOC>
<DOCNO> 348926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonspo11.html </URL>
<DATE> 2005/06/04/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Milli futbol hakemi Özdemir'e jubile... 
</HEADLINE>
<TEXT>

     Milli Futbol Hakemi Kadir Özdemir, yarın Adana Demirspor ve Anadoluspor minikler futbol takımları arasında yapılacak final maçıyla faal hakemliği bırakacağını söyledi. 
     Özdemir, AA muhabirine yaptığı açıklamada, hakemliğe 1989 yılında başladığını, 13 yıldır klasman hakemi olarak A ve B kategorilerinde başarıyla görevler yaptığını söyledi. 
     42 yaşında olduğunu ve yönetmelik gereği yaştan dolayı hakemliği 
     bırakmak zorunda kaldığını belirten Özdemir, gözlemcilik yaparak futbol yaşantısını sürdüreceğini kaydetti. Adana İl Hakem Kurulu Başkanı Fahri Durmuş da, yaştan dolayı hakemliği bırakmak zorunda kalan Kadir Özdemir’in hem Adana hem de Türkiye için kayıp olduğunu ifade etti. Durmuş, kentteki spor kulübü yöneticileri, hakem ve bölge antrenörleri ve spor medyasının katılacağı bir kokteyl düzenleyip, Özdemir’e plaket vereceklerini de bildirdi. 
     
</TEXT>
</DOC>
