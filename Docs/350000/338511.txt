<DOC>
<DOCNO> 338511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sontur33.html </URL>
<DATE> 2005/04/30/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
THY, Sabiha Gökçen'den tarifeli seferlere başladı 
</HEADLINE>
<TEXT>

     Ulaştırma Bakanı Binali Yıldırım, Atatürk Havalimanı'ndaki yoğunluğa dikkati çekerek, ''Artık Atatürk Havalimanı tek bir tarifeli seferi dahi kaldıracak durumda değildir. Bundan sonra sefer yapmayı planlayanların, Sabiha Gökçen Havaalanı'nı mercek altına almalarını, çalışmalarını burası için yoğunlaştırmalarını bekliyorum'' dedi. 
     Türk Hava Yolları'nın THY Sabiha Gökçen Uluslararası Havaalanı'nda tarifeli uçuşlara başlaması nedeniyle düzenlenen törende konuşan Yıldırım, 2001 yılının ocak ayında açılan Sabiha Gökçen Havaalanı'nın aradan geçen süre içinde istenilen düzeyde çalıştırılamadığını belirtti. 
     Milyonlarca dolar harcanarak yapılan bu havaalanının daha etkin kullanılması için geçen yıl Temmuz ayında Milli Savunma Bakanlığı, Savunma Sanayi Müsteşarlığı ve Ulaştırma Bakanlığı arasında yapılan bir protokolle önemli bir adım attıklarını anlatan Yıldırım, bunun meyvelerini de kısa sürede aldıklarını ve bu işletmenin 1-2 ay içinde zarar etmekten kurtularak kendi maliyetlerini karşılar hale geldiğini kaydetti. 
     Hava taşımacılığında Türkiye'de son 1.5 yılda çok büyük değişimler olduğunu ve gerek iç, gerekse dış hatlarda önemli oranlarda yolcu artışı gerçekleştiğini dile getiren Yıldırım, geçen yıl yolcu artışı miktarının iç hatlarda yüzde 62, dış hatlarda ise yüzde 30'a yakın olduğunu vurguladı. 
     
     ''GEREKEN TEDBİRLERİ ALMAK ZORUNDAYDIK'' 
     Bakan Yıldırım, bu senenin ilk aylarında da geçen yılın rakamlarına oranla yüzde 30-40'lık bir artış olduğunu belirterek, şunları söyledi 
     ''Bu, ülkemiz ve turizm adına çok sevindirici bir gelişmedir. Ancak böyle tahminleri, hedefleri alt üst eden artışların, beraberinde bazı sıkıntı ile darboğazları getirdiğini de gözden uzak tutmamamız lazım. Artık Atatürk Havalimanı'nda hesaplar tutmamaya başladı. Yapılan trafik hesapları alt üst olmuş durumda. Bunların, yaklaşan yoğun sezonda da Türk turizmini olumsuz etkilememesi, ülkemize gelen ve giden insanların sıkıntı çekmemesi için gereken tedbirleri almak zorundaydık. Bu tedbirleri almaya devam ediyoruz. Bunun sonucunda ortaya çıkan da bu tesisin daha aktif kullanılması gerekliliğidir.'' Yıldırım, Sabiha Gökçen Havaalanı'nın ilk açılışında THY tarafından bir süre İstanbul-Ankara seferlerinin yapılmaya çalışıldığını, ancak Ocak ayında başlayan bu seferlerin Nisan ayında son bulduğunu hatırlatarak, bu kez aynı şeylerin yaşanmamasını temenni ettiğini, ciddi bir kuruluş ve milli bayrak taşıyıcısı olan THY'nin istikrarını burada da devam ettirmesini beklediğini kaydetti. 
     THY'nin Sabiha Gökçen Havaalanı'ndan tarifeli seferlere başlamasıyla Anadolu Yakası'nda oturan insanların trafik sıkıntısını daha az çekerek havayolunu kullanabileceklerini dile getiren Yıldırım, ''Adana'ya gidecek bir teyzeyle sohbet ettik. Hayatından oldukça memnun. Hem yakın, hem fiyatı daha ucuz'' şeklinde konuştu. 
     
     İÇ HATLAR PROJESİ 
     İç hatlar projesinin 20 Ekim 2003 tarihinde başladığını ve bu seferlerle günümüze kadar iç hatlarda toplam 7,5 milyon yolcunun fazladan taşındığını ifade eden Yıldırım, bu taşınan yolcunun en az yarısının da uçağa yeni binen kişilerden oluştuğunu söyledi. 
     Yıldırım, amaçlarının, ülkenin genel ekonomik değerlerinin düzelmesine paralel olarak bu ülkenin her köşesinde ekonomik ve ticari faaliyetleri artırmak olduğunu dile getirerek, toplam ekonomik faaliyetler içerisinde yüzde 15 payı olan ulaştırmanın altyapısını iyileştirmenin en temel görevleri arasında bulunduğunu kaydetti. 
     Binali Yıldırım, bunu gerçekleştirdikleri zaman, hem zamandan tasarrufun sağlanmış olacağını, hem de insanları gidecekleri yere daha kısa zamanda ulaştırıp, daha fazla iş yapma kabiliyetini kazandırmış olacaklarını belirtti Sabiha Gökçen Havaalanı'ndan tarifeli sefer yapmaya karar veren THY yetkililerini kutlayan Yıldırım, şunları söyledi 
     ''Buradan başlayacak seferler İstanbul halkına ayrı bir kolaylık, bilhassa Anadolu yakasında yaşayanlar için önemi bir avantaj sağlayacak. Bu seferlerin kısa sürede diğer havayolu şirketleri tarafından da diğer illere doğru yaygınlaştırılması çağrısı yapıyorum. Artık Atatürk Havalimanı tek bir tarifeli seferi dahi kaldıracak durumda değildir. Bundan sonra sefer yapmayı planlayanların, Sabiha Gökçen Havaalanı'nı mercek altına almalarını, çalışmalarını burası için yoğunlaştırmalarını bekliyorum.'' 
     
</TEXT>
</DOC>
