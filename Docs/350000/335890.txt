<DOC>
<DOCNO> 335890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/soneko39.html </URL>
<DATE> 2005/04/22/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Alışveriş Merkezi ödülleri sahiplerini buldu... 
</HEADLINE>
<TEXT>

     Uluslararası Alışveriş Merkezleri Konseyi'nin ICSC ''Avrupa Alışveriş Merkezleri'' ile ''Solal Pazarlama'' ödülleri sahiplerini buldu. 
     ICSC Dünya Zirvesi sırasında açıklanan Avrupa Alışveriş Merkezleri ödülleri, her yıl en iyi yeni ve yeniden düzenlenmiş veya genişletilmiş alışveriş merkezine veriliyor. 
     Avrupa Alışveriş Merkezleri Ödülleri'nde bu yıl birinciliği Almanya'dan Olympia Alışveriş Merkezi ve Kamp Promenade, Polonya'dan Stary Browar ve İngiltere'den Bullring paylaştı. 
     ''Leasing desteği'' kategorisinde birinciliği Almanya'dan CenrtO Oberhausen alırken, aralarında Türkiye'den Olivium'un da bulunduğu çeşitli ülkelerden 12 alışveriş merkezi liyakat ödülüne layık görüldü. 
     Danimarka'dan Fields Alışveriş Merkezi ''Alışveriş tarlaları'' projesi ile ''Satış promosyonu'' kategorisinde birinciliği elde etti. 
     Şehir merkezlerini yeniden canlandırmaya yönelik kamu ve özel sektör arasındaki etkin işbirliğini desteklemek amacıyla ilk kez verilen ReStore ödülünü ise, ''Klanderij Centre''ın geliştirilmesini sağlayan Hollanda Enschede Belediyesi ile Foruminvest BV-Prowinko Groep konsorsiyumu aldı. 
     Geliştirdikleri yaratıcı ve etkin pazarlama kampanyaları ile iş dünyasında kabul görmüş alışveriş merkezlerine verilen ICSC Avrupa Solal Pazarlama Ödülleri de belirlendi. 
     ''Hızlandırılmış tepki merkezi'' projesi ile İngiltere'den Meadwhall Alışveriş Merkezi ''verimlilik'' ödülünü alırken, ''Açılış, yeniden düzenleme ve genişleme'' kategorisinde Danimarka'dan Fields Alışveriş Merkezi birinci oldu. 
     ''Toplum ilişkileri, tüketici reklamları ve satış promosyonu'' dallarında liyakat ödülleri verilirken, birinciliğe layık proje bulunamadı. 
     
</TEXT>
</DOC>
