<DOC>
<DOCNO> 306530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur07.html </URL>
<DATE> 2005/01/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Saldırıya uğrayan hemşire N.T yaşadıklarını anlattı... 
</HEADLINE>
<TEXT>

     İSTANBUL Milliyet 

Okmeydanı'nda saldırıya uğrayan hemşire N.T, tutuklanarak cezaevine gönderilen Abdullah Kalafat'ın kendisine saldıran kişi olmadığını söyledi. 
     CNN TÜRK'ün sorularını cevaplayan N. T, saldırgan olduğu iddiasıyla tutuklanan ancak DNA testi uyuşmayan Abdullah Kalafat için, "Bana saldıran bu değil" dediği halde gözaltına alındığını ve tutuklandığını öne sürdü. N.T, tecavüzden kurtulduğu saldırının üzerinde derin izler bıraktığını söyledi. Şoku atlatmaya çalıştığını belirten N.T, "Tek hatam o gün oradan geçiyor olmam" dedi. N. T, saldırıdan sonra, önce çalıştığı hastaneye ardından da üzerindeki kan ve sperm örneklerinin alınması için arkadaşlarıyla Adli Tıp Kurumu'na gittiğini söyledi. 
     
     Saldırganı çok kolay tanıyabilirim 

     Adli Tıp Kurumu'nun yaptığı DNA incelemesinde T'nin üzerindeki kan ve sperm analiziyle tutuklanan Kalafat'ın DNA sonuçlarının birbirini tutmadığı açıklandı. CNN TÜRK'e konuşan N. T, "Ben o kişiye çok üzüldüm. Bana gösterdiklerinde defalarca o kişi değil dedim" dedi. T, "Yüzyüze Teşhis Tutanağı"nı polis zoruyla imzaladığını, ifadenin ilk bölümlerini okuduğunu, alt kısımlarını okumadan imzaladığını öne sürdü. 
     Hemşirelik Yüksek Okulu'nda yüksek lisans eğitimi alan N. T, "Bana Kalafat'ı gösterdiklerinde defalarca 'bu adam değil' dedim. 'Bana saldıran daha uzun boyluydu' dedim. Ama tekrar getirilince, test yapılması için imza attım" diye konuştu. Saldırganı çok kolay bir şekilde tanıyacağını da söyleyen N. T, onu ellerinden bile tanıyabileceğini ifade etti. 
     
</TEXT>
</DOC>
