<DOC>
<DOCNO> 307665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/guncel/agun.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik kanunu, Müdür Bey'in keyfine keder 
</HEADLINE>
<TEXT>


Trafikten Sorumlu Emniyet Genel Müdür Yardımcısı Bolcu, yağmurda gündüz far yakmanın zorunlu olmadığını, "keyfe keder" olduğunu savundu. Trafik Kanunu ise tam aksini söylüyor 

İSTANBUL Milliyet 

Trafikten Sorumlu Emniyet Genel Müdür Yardımcısı ve Karayolları Trafik Güvenliği Kurulu Başkanı Abdullah Bolcu, yağışlı havalarda gündüz saatlerinde far yakılması zorunlu olduğu halde, başta trafik polisleri olmak üzere birçok kamu aracının kurala uymadığını ortaya koyan Milliyet'in dünkü manşetiyle ilgili ilginç bir yorumda bulundu. Trafik Kanunu'nun 64. maddesinde açıkça yer alan ve para cezası öngören uygulamanın zorunlu olmadığını savunan Bolcu, "Bu vatandaşın keyfine kederdir" dedi. 

İskandinav kanunuymuş 
TRT FM'in dün sabah yayınına konuk olan Bolcu, uygulamanın İskandinav ülkelerinde sürekli kanunla uygulandığını, Türkiye'de ise sürekli aşırı sis ve yağış olmadığı için böyle bir zorunluluk olmadığını öne sürdü. Bolcu, "Bu vatandaşın keyfine kederdir... Böyle bir zorunluluk yoktur. Avrupa'nın çoğu ülkesinde de zorunluluk söz konusu değildir" diye konuştu. 
Bolcu, buna rağmen sürücülerin sağanak yağış ve sisli havalarda farlarını yakmalarını önemsediklerini belirterek, "Tüm sürücülerin birbirini rahatlıkla görmesi açısından çok mutlu eder bizi" şeklinde konuştu. 

'Sürücü karar verir' 
Daha sonra Milliyet'e açıklamada bulunan Bolcu, kanunda gündüzleri görüşü azaltan sisli, yağışlı havalarda, yakını gösteren ışıkların yakılması gerektiğinin yer aldığını söyledi. Bolcu, "Burada dikkate alacağımız nokta, görüş mesafesinin uygun olup olmadığıdır. Görüş mesafesinin azalmadığı yağmurlu havalarda far yakmak zorunda değiliz. Sürücü, yağmurdan ya da sisten görüşü azaldıysa, 10 - 15 metre ilerisini göremiyorsa far yakmak zorunda. Burada görüş mesafesinin uygun olup olmadığına elbette sürücü kendisi karar verecek" dedi. 

Vali Güler Far yakılmalı 

İSTANBUL Valisi Muammer Güler, sorularımız üzerine şu açıklamayı yaptı "Görüş mesafesi düşünce mutlaka farlar yakılmalı. 64. maddeyle ilgili geçtiğimiz yıl 4 bin ceza uygulandı. Biz tüm kamu personelinin kurala uyması için gerekli uyarıları zaman zaman yapıyoruz. Ben konunun gündeme taşınmasıyla uyarımı yineledim. 64. madde uyarınca denetimler sürecek." 

Kanun aynen böyle diyor 

TRAFİK Kanunu'nun 64. maddesinin 2. bendindeki zorunluluk şöyle "Geceleri, yerleşim birimleri dışında karayollarındaki karşılaşmalarda, bir aracı takip ederken, bir aracı geçerken yan yana gelinceye kadar ve yerleşim birimleri içinde, gündüzleri ise görüşü azaltan sisli, yağışlı ve benzeri havalarda yakını gösteren ışıkların yakılması." Kurala uymamanın, 92 YTL 40 kuruş cezası var. 


</TEXT>
</DOC>
