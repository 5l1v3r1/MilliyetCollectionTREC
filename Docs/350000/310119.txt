<DOC>
<DOCNO> 310119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/spor/axspo03.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aman Usta yapma 
</HEADLINE>
<TEXT>


Futbol Şube Sorumlusu Fatih Gökşen'in, olası tepkilerden çekinip, Konya'ya giden Suat Usta'dan kendilerine karşı oynamamasını istediği ortaya çıktı 

M.ALİ SABUNCU 


Konyaspor kızgın 
GALATASARAY kanadından, Konyaspor maçında oynamaması konusunda Suat Usta'ya telkinde bulunulduğu ortaya çıktı. Konyaspor'un Basın Sözcüsü Bahattin Kayapınar, sezon sonuna kadar kiraladıkları genç oyuncunun kendilerine gelip, Futbol Şube Sorumlusu Fatih Gökşen tarafından arandığını ilettiğini açıkladı. Karapınar, "Biz de kendisini arayıp, neden futbolcuya bu şekilde bir istekte bulunduğunu sorduk" dedi. 

"Zorda kalırız" 
KONYASPORLU yönetici, Gökşen'in "Zaten 100. yılımızda bütün oklar üstümüzde. Suat iyi oynarsa camiaya karşı zor durumda kalırız" savunmasını yaptığını açıkladı. Baliç'i satın aldıkları için böyle bir durumun söz konusu olmadığının altını çizen Karapınar, Teknik Direktör Saffet Susiç'in Suat Usta'nın psikolojik durumunu da göz önüne alarak, kendisini maç kadrosuna almaktan vazgeçtiğini bildirdi. 

Hakan Yakın kapıdan döndü 

ZAFER ATAMER 

İSVİÇRE'NİN Basel takımında iki kez şampiyonluk yaşamasının ardından yıldızı parlayan, daha sonra Stuttgart'ta kötü bir dönem yaşayan Hakan Yakın'ın, Arjantin'e transferi gerçekleşmeyince, soluğu Galatasaray'da aldığı gün yüzüne çıktı. Gurbetçi oyuncunun, Stuttgart'ta yedek kalmasının altında da "Beni burada kimse kesemez" sözlerinin hocasının kulağına gitmesinin yattığı öğrenildi. 
ALMANYA'DAKİ mutsuz günlerinin ardından Boca Juniors Başkanı Mauricio Macri ile görüşen Hakan Yakın, Teknik Direktör Jorge Benitez'den veto yiyince Arjantin defterini de başlamadan kapatmak zorunda kaldı. Benitez, "Hakan'ın problemli bir oyuncu olduğunu öğrendim. Bu nedenle transferine karşı çıktım" diye konuştu. 

Çifte darbe 

Hakan grip 
GALATASARAY, deplasmandaki Konyaspor maçının hazırlıklarını tamamlayarak, dün akşam Konya'ya uçtu. Son antrenmanda sakatlıkları süren Hasan, Orhan ve Cafercan yer almadı. Hasan Şaş'ın en az iki hafta daha sahalardan uzak kalacağı açıklanırken, Hakan Şükür'ün de ağır grip olması Hagi'yi iyice sıkıntıya soktu. 

Yakın kadroda 
HAKAN'A serum ve ilaç tedavisi uygulandığı, durumunun maç saatinde kesinlik kazanacağı bildirildi. Hagi, cezalı Sabri'nin yanı sıra, sakat Orhan'ı da kadroya almadı. Rumen hoca, eksikler nedeniyle yeni transfer Hakan Yakın'ı da kafileye dahil etti. Bu arada Petre, Spartak Moskova ile anlaştı. 


</TEXT>
</DOC>
