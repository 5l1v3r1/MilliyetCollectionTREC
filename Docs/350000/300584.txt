<DOC>
<DOCNO> 300584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy06.html </URL>
<DATE> 2004/12/24/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Gül Türkiye artık dönüşü olmayan bir yola girmiştir 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin 17 Aralık'ta AB'den müzakere tarihi aldığını hatırlatarak, ''Bundan sonraki dönemde çok büyük bir istikrar dönemi vardır'' dedi. 
     Dışişleri Bakanı ve Başbakan Yardımcısı Gül, Türk Sanayicileri ve İşadamları Derneği'nin TÜSİAD bugün yapılacak Yüksek İstişare toplantısı öncesi Hilton Oteli'nde verdiği kokteyle katıldı. 
     Kokteylde bir konuşma yapan Bakan Gül, Türkiye'nin 17 Aralık'ta AB'den müzakere tarihi aldıktan sonra TÜSİAD ile bu kokteylde biraraya geldiklerini söyledi. 
     Bakan Gül, AB süreci içerisinde hükümetin sivil toplum örgütleri ile çok yakın bir işbirliği içerisinde olduğunu, TÜSİAD'ın da bu doğrultuda önemli çabalar sarf ettiğini ve büyük katkılar sağladığını söyledi. Bu çabalarından dolayı TÜSİAD Başkanı ve üyelerine teşekkür eden Gül, bundan sonraki dönemlerde de bu çalışmaların devam edeceğini söyledi. 
     TÜSİAD'ın AB ile müzakerelerin başlamasının ne kadar önemli olduğunun farkında olan çevrelerden olduğunu belirten Gül, Türkiye'nin bu konuda 40 yıllık çalışmalarının neticesini 17 Aralık'ta aldığını bildirdi. 
     Türkiye'nin AB ile 3 Ekim'de müzakerelere başlayacağını ifade eden Gül, Türkiye'nin yeni bir fırsat kazandığını bildirdi. 
     AB ile müzakerelere başlayan ülkelerin başından ne geçtiyse, bu süreçte Türkiye'nin başından da aynı şeylerin geçeceğini vurgulayan Gül, ''Bunlar, zorluklar olduğu gibi çok büyük avantajlar da getirecektir. Önümüzdeki aylarda Türkiye çok olumlu gelişmelerle karşı karşıya kalacaktır. Bundan sonraki dönemde çok büyük bir istikrar dönemi vardır'' diye konuştu. 
     
     DÖNÜŞÜ OLMAYAN YOL 

     Bu istikrar döneminin Türkiye'yi öncelikli bir ülke haline getirdiğini anlatan Gül, bunun getirdiği ekonomik cazibenin de çok büyük olacağını ifade etti. 
     Gül, bütün bunların hep beraber yaşanacağını da belirterek, Türk milletinin ve Türk halkının bunun faydalarından istifade edeceğini kaydetti. 
     Türkiye'nin önündeki sürecin bundan sonra müzakere ile ilgili olduğunu belirten Gül, bu süreç içerisinde çok büyük işbirliğine ihtiyaç bulunduğunu söyledi. 
     Hükümetin bu süreci bir taraftan siyasi partiler ve TBMM ile ve diğer taraftan sivil toplum örgütleri ile başarılı bir şekilde götüreceğine de değinen Bakan Gül, bundan emin olduğunu söyledi. Gül, ''Türkiye artık dönüşü olmayan bir yola girmiştir'' dedi. 
     17 Aralık'ta beklenenin tersi gelişmelerin de olabileceğine dikkat çeken Bakan Gül, ancak bunun olmadığını belirterek, önümüzdeki yılların Türkiye için başarılarla dolu olması temennisinde bulundu. 
     TÜSİAD'ın verdiği kokteyle Dışişleri Bakanı ve Başbakan Yardımcısı Abdullah Gül'ün yanı sıra Devlet Bakanı ve Başbakan Yardımcısı Abdüllatif Şener, Devlet Bakanı Ali Babacan ve Beşir Atalay, Milli Eğitim Bakanı Hüseyin Çelik, Kültür ve Turizm Bakanı Erkan Mumcu, DSP Genel Başkanı Zeki Sezer, Merkez Bankası Başkanı Süreyya Serdengeçti, ATO Başkanı Sinan Aygün, TÜSİAD Yönetim Kurulu üyeleri, işadamları ve çok sayıda bürokrat katıldı. 
     
</TEXT>
</DOC>
