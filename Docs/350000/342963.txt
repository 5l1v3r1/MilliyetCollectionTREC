<DOC>
<DOCNO> 342963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/soneko24.html </URL>
<DATE> 2005/05/16/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Babacan Serbest kur rejiminden asla dönüş olmayacak 
</HEADLINE>
<TEXT>

     Devlet Bakanı Ali Babacan, bu yıl için enflasyon hedefinin yüzde 8 olduğunu, ancak şimdiden piyasa beklentilerinin yüzde 7.6’yı gösterdiğini bildirdi. 
     Babacan, "Finansal İstikrar ve Basel II’nin Etkileri" konulu uluslararası konferansta yaptığı konuşmada, Türkiye’nin son yıllarda çok önemli değişim sürecinden geçtiğini, bu değişimin çok yakından takip edilmesi gerektiğini söyledi. 
     Babacan, siyasi reformların ağırlıklı olarak Kopenhag Kriterleri çerçevesinde gerçekleştirildiğini vurgulayarak, Türkiye’nin içinden geçtiği reform sürecini sadece Türkiye için değil tüm dünyadaki değişim için de önemli gördüklerini ifade etti. 
     Türkiye’nin AB’ye katılımının AB’nin istikrarı ve güvenliği için büyük önem taşıyacağını vurgulayan Babacan, şunları kaydetti 
     "Tam üyelik müzakerelerine başlama hakkı almış Türkiye, artık bundan önceki hiçbir dönemiyle mukayese edilemeyecek bir sürece girmiştir. Siyasi istikrar, ekonomik istikrar için olmazsa olmaz bir şarttır. Siyasette fırtınaların estiği, bir siyasi krizden diğerine sürüklenen bir ülkede ekonomik, finansal istikrarı, fiyat istikrarını aramak beyhude. Türkiye son 2.5 yılda tek parti hükümetinin sağlamış olduğu güçlü bir siyasi istikrara kavuşmuştur. Bizim için önemli olan uzun vadede bu istikrarın sürdürülmesi ve kalıcı olmasıdır. Bu noktada AB sürecini çok önemsiyoruz. AB süreci, Türkiye’deki uzun vadeli siyasi istikrarın garantisini oluşturacak" 
     
     ENFLASYON, BEKLENENİN ALTINDA 
     Ali Babacan, 30 yılı aşkın süredir Türkiye’de tek haneli enflasyon görülmediğini hatırlatarak, "Bu yıl hedefimiz yüzde 8. Ancak şimdiden piyasa beklentileri yüzde 7.6’yı gösteriyor. Bütçe açığının GSMH’ye oranı konusunda da bu yılı yüzde 4 küsurlarla bitiriyoruz, gelecek yıl yüzde 3’ün altına iniyoruz. Gelecek yıl Türkiye ilk Maastricht Kriteri’ni tutturmuş oluyor" diye konuştu. 
     Borcun GSMH’ye oranı konusunda da Türkiye’nin çok kısa bir sürede 2. Maastricht Kriteri’ni tutturmuş olacağını, bunun arkasından 
     enflasyon ve faizlerin görüleceğini, böylece AB’ye tam üye olmadan çok önce Türkiye’nin avro bölgesine girmeye hak kazanmış bir ekonomik göstergeler setine sahip olacağını söyledi. Türkiye’nin tam üyeliği ile ilgili siyasi karar zamanı geldiğinde pek çok göstergesi açısından çok güçlü bir ekonomiyi temsil edeceğini ifade eden Babacan, "Bırak Avrupa’ya yük olmayı, Avrupa’nın yükünü almaya hazır bir ülke haline gelecek" dedi. Babacan, büyüme beklentisinin yüzde 5.5 civarında olduğunu, bundan yüksek rakamları telaffuz eden bağımsız analiz yapan kuruluşlar da bulunduğunu ifade ederek, şöyle devam etti "Bu ekonomik başarıların arkasındaki, Türkiye’den beklenilenin ötesindeki gelişmenin tek kaynağı, tek kelimeyle ifade etmem gerekirse, güvendir. Türkiye’de sermaye hareketi serbesttir. Tartışmaya dahi açmayacağımız bir konudur serbest kur rejimi... Türkiye’de asla ve asla başka bir rejime dönüşüm olmayacaktır. Temel politikalar konusunda tartışmaya dahi girmeyiz. " Artık yerli ve yabancı firma arasında bir ayırım olmadığını, bu durumun bankacılık sektörü için de geçerli bulunduğunu kaydeden Babacan, gelinen noktada finansal istikrara güçlendirilerek devam edilmesinin önemli olduğunu vurguladı. Kamu kesiminin borçlanma gereği azaldıkça bankacılık sisteminde reel sektör için daha fazla kaynağın açığa çıktığını belirten Babacan, Türkiye’de geçmişte yarı yarıya olan TL ve yabancı para miktarının bugün yüzde 70’inin YTL ve yüzde 30’unun da yabancı para olduğunu, Türkiye’nin önemli bir ters para ikamesi sürecinden geçtiğini ifade etti. Babacan, bankacılıkta aracılık maliyetlerini tedricen düşüreceklerini, 2007 yılı sonu itibariyle bütçe ile ilgili çok ciddi bir zorlukla karşılaşmamaları halinde bunları sıfırlamayı arzu ettiklerini söyledi. Bankacılık sektörünün toplam aktiflerinin GSMH’ye oranının yüzde 70’ten yüzde 200’e çıkmaması için fazla bir neden bulunmadığını ifade eden Babacan, "Bu üç misli bir bankacılık sektörü demektir. Daha büyük bir bankacılık sektörü daha fazla sermaye isteyecektir. Türkiye de bu sermayeyi bulamayabilir. Uluslararası sermaye, bankacılık sektörünün gelişmesi için büyük avantaj" diye konuştu. 
     
</TEXT>
</DOC>
