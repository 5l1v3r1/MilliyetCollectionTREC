<DOC>
<DOCNO> 331054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun42.html </URL>
<DATE> 2005/04/07/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Danimarka'da savaştan kaçan 10 bin çocuğa kötü muamele 
</HEADLINE>
<TEXT>

     Ülkelerinden 1945 yılının mart ve mayıs ayları arasında kaçarak Danimarka'ya sığınan yaklaşık 10 bin Alman çocuğuna ''insanlık dışı'' muamele edildiği bildirildi. 
     Kopenhag Üniversitesi'ne Kirsten Lylloff imzasıyla sunulan doktora tezinde, savaştan kaçan Alman çocuklarının Danimarka'da gördüğü muamelenin ''insanlık dışı'' olduğu görüşü savunuldu. En küçüğü 3 yaşında olan çocukların iki yıl boyunca sıkı şekilde denetlenen kamplara yerleştirildiği kaydedilen teze göre, dikenli tellerle çevrili kamplarda çocuklara yeterince yiyecek, içecek ve giysi verilmedi. 
     Almanya'ya giren Rus birliklerinden kaçan çocuklara yapılan muamele, tezde ''Danimarka'da çağın en büyük insani felaketi'' olarak nitelendirildi. 
     Tezini hazırlarken esas itibarıyla yazılı kaynaklara ve tanık ifadelerine dayandığını belirten yazar, ''Danimarkalıların nefret duygularının kurbanı olan Alman çocuklarının, ebevynlerinin günahlarını pahalıya ödediklerini'' vurguladı. 
     Bir gazeteye verdiği demeçte, Danimarka'da okutulan tarih kitaplarında, savaş sonunda Almanlara iyi muamele edildiğinin anlatıldığına dikkat çeken yazar, ''Bu bahis yeniden yazılmalı, zira hakikat hiç de öyle değil'' dedi. 
     
</TEXT>
</DOC>
