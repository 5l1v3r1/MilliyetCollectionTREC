<DOC>
<DOCNO> 314840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/yazar/sazak.html </URL>
<DATE> 2005/02/13/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Yoksul, mutlu, şık 
</HEADLINE>
<TEXT>


Zorla güzellik olmaz ama DİE anketiyle mutlu olunur. Devlet İstatistik Enstitüsü'nün halkımıza Sevgililer Günü Armağanı gibi gelen 'mutluluk anketi', 20 milyondan fazla insanın yoksulluk sınırının altında yaşadığı Türkiye'de, nüfusun yüzde 58'inin hayatından memnun olduğunu ortaya çıkardı. 
DİE Başkanı Ömer Demir, ankete gösterilen tepkileri, 'Türk insanına mutluluk çok görülüyor' diye yanıtlamış 
Aylık geliri 320 milyon liranın altında olanlarda bile mutluluk oranının yüzde 41.9 olarak çıktığı bir ülkede 'Marxist, Leninist, hatta Maoist' teorilerin niye tutmadığı anlaşılıyor. Siz devrimleri, 'mutlu azınlık' karşısında, yoksulluk ve açlık sınırında yaşadığını varsaydığınız kitleler üzerine inşa ederseniz... Halkımıza güvenip sokağa çıkarsanız, cezaevini boylamasanız bile, 'romantik bir isyancı' olmanın ötesine geçemezsiniz. DİE anket yapana dek kendini gizleyen 'mutlu insanlar cenneti'nde etkili bir düşünür, iyi bir şair, halktan yana bir politikacı olabilirsiniz ama 'ezilen sınıflar'ın haklarını koruma ve eşitlik adına asla iktidara gelemezsiniz. 
Keşke DİE, onca yıldır fiyat analizi yapmak yerine, Türk halkının ne ölçüde 'kaderci ve kanaatk r' olduğunu, açlıktan sürünse de 'mutlu olmayı bildiğini' zamanında açıklasaydı. Geçmiş siyasi iktidarlar, halkın 'önceliği' olmayan konularda boş yere kendilerini paralamazlardı Seçim kaybetmezlerdi. 
'Sizi hayatta en çok ne mutlu eder ' 
Ankete katılanların sıralaması şöyle 
Sağlık 67.1 , sevgi 14.6 . Başarı ve para eşit ağırlıkta 6.1 . Halkımız, işinden, eşinden, komşuluk ilişkilerinden gayet memnun gözüküyor. Gelin-kaynana yarışmalarıyla eğleniyor 
Bakmayın, hırsızlık, kapkaç, soygun, çete gibi haberlere. Kentte yaşayanların yüzde 62'si güvenlikten memnun. Asayiş berkemal. Türkiye'de, insanları Arjantin gibi sokağa dökeceğinden kaygı duyulan, ekonominin dibe vurduğu, bankalardan milyarlarca doların hortumlandığı 2001 Şubat krizinin etkileri de sıfırlanmış. Halkımız kişisel durumunu 5 yıl önceyle karşılaştırdığında yüzde 43.4 daha da gelişmiş buluyor. 
2005'te 'Aynı olacak, daha iyi olacak' diyenlerin oranı yüzde 80'lere çıkıyor. AB'ye üyelik konusunda çıkan yüzde 70'lik desteğin bu iyimserliğe pozitif katkı yaptığı anlaşılıyor. 
Kardan, yağmurdan, trafikten, Beşiktaş'ın durumundan, küresel ısınmadan, silahsızlanma sorunlarından, Orhan Pamuk'un demeçlerinden yakınma halindeki bir toplumda, DİE 'mutlu çoğunluğu' örnekleyen 6 bin 714 kişiyi nereden bulmuş 
Anketin asıl başarısı budur. 
Yoksul, mutlu ve Sevgililer Günü'ne hazır, şık bir toplum. 
'İki gönül bir olunca samanlık seyran olurmuş ' 
Sağ olasın DİE... 



</TEXT>
</DOC>
