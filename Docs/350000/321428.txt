<DOC>
<DOCNO> 321428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun12.html </URL>
<DATE> 2005/03/07/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Fransa'da Sarkozy'nin 'Türkiye'siz Avrupa' formülüne ezici destek 
</HEADLINE>
<TEXT>

     Saadet ORUÇ PARİS, DHA 

FRANSA'da bugün yapılan iktidardaki Halk Hareketi İçin Birlik Partisi UMP Kongresi'ne Türkiye'nin AB üyeliği damgasını vurdu. Kongre'de yapılan oylamada, 'AB Anayasası'na 'evet', Türkiye'ye 'imtiyazlı ortaklık' görüşüne yüzde 90 oranında destek çıktı. 
     Cumhurbaşkanı Jacques Chirac'a rağmen partiye hakim olduğunu herkese kanıtlamak amacıyla bugün 2000 parti üyesini toplayan UMP Başkanı Nicholas Sarkozy, genel kurulu Türkiye'nin AB üyeliğine yönelik itirazıyla açtı. Eğitim, iş yasaları gibi iç siyaset konularına da değindiği konuşmasında Sarkozy, AB Anayasası'na "Hayır" deme haklarının bulunmadığının altını çizerek, "Türkiye'siz bir Avrupa" istediklerini vurguladı. "29 Mayıs'ta yapılacak olan referandum, Fransa'nın davasıdır" diyen Sarkozy, katılımcıların alkışları arasında "Bana göre, Türkiye, özel ortak olarak Avrupa ile birlikte olacaktır, ancak Avrupa'ya entegre olma durumunda değildir" diye konuştu. Sarkozy, bu ifadesiyle, geçen yıl Chirac tarafından yapılan "Türkiye'nin AB'de yeri vardır" açıklamasına zıt bir tutum ortaya koydu. 
     Fransa, AB Anayasası için referandum tarihini 29 Mayıs olarak belirlemişti. Bu tarihe kadar, Türkiye'nin AB üyeliğiyle ilgili tartışmaların devam etmesi bekleniyor. Sarkozy'nin Chirac'a attığı genel kurul 'çalımının' ardından, gözler, Türkiye'nin AB üyeliğini destekleyen Elysee Sarayı sakinine döndü. 
     
</TEXT>
</DOC>
