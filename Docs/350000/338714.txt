<DOC>
<DOCNO> 338714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sontur18.html </URL>
<DATE> 2005/05/01/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
1 Mayıs kutlamalarında sendika Başkanları neler söyledi 
</HEADLINE>
<TEXT>

     Türk-İş Genel Başkanı Salih Kılıç, Türkiye'de artık IMF ve Dünya Bankası'nın değil, işçinin sesine kulak verilmesi gerektiğini dile getirerek, ''Bu gidişata dur demenin zamanı geldi. Örgütlenerek sesimizi yükseltmemize ihtiyaç vardır'' dedi. 
     DİSK, KESK, Türk-İş ve Hak-İş'in de aralarında bulunduğu 1 Mayıs Tertip Komitesi'nce Kadıköy İskele Meydanı'nda düzenlenen mitingde konuşan 1 Mayıs Tertip Komitesi Başkanı Musa Çam, bugünün emekçilerin namusu ve onuru olduğunu ifade etti. 
     1 Mayıs'ı korumak için bugün ülkenin dört bir yanında yüzbinlerin, milyonların alanlarda olduğunu belirten Çam, 1 Mayıs'ı onur ve namusunu sonuna kadar koruyarak devraldıkları gibi sonraki nesillere devredeceklerini söyledi. 
     Türk-İş Genel Başkanı Salih Kılıç da dünyanın gözleri önünde işgaller yaşandığını ifade ederek, ''Bütün dünyaya sesleniyorum işgalci güçler Ortadoğu'dan çekilmelidir'' dedi. 
     Türkiye'deki üreten kesimin durumunun pek iç açıcı olmadığını vurgulayan Kılıç, Türkiye'nin IMF ve Dünya Bankası'nın ekonomik politikalarının kıskacı altında işsizlik ve yoksullukla boğuştuğunu savundu. 
     Kılıç, özelleştirme adı altında Petkim, Telekom, limanlar ve madenler gibi Türkiye'nin karlı kuruluşlarının çok uluslu şirketlere peşkeş çekilmeye çalışıldığı öne sürerek, bunları yapanların tarihi vebal altında olduklarını söyledi. 
     Türkiye'de artık IMF ve Dünya Bankası'nın değil, işçinin sesine kulak verilmesi gerektiğini dile getiren Kılıç, ''Bu gidişata dur demenin zamanı geldi. Örgütlenerek sesimizi yükseltmemize ihtiyaç vardır'' diye konuştu. 
     
     HAK-İŞ GENEL BAŞKANI USLU 
     Hak-İş Genel Başkanı Salim Uslu da son günlerde Türkiye'de yeni gerilim odaklarının açıldığını, toplumsal barışın dinamitlenmeye çalışıldığını ifade ederek, ''ülkenin bölüneceği ve rejimin elden gideceği paronayaları ile demokrasinin yeniden tehdit altına alındığını'' söyledi. 
     Yapay gündemlerle sözümona siyasi alana ve özünde de demokrasiye yönelik sortiler yapıldığını savunan Uslu, ''Biz bu filmi 27 Mayıs'ta, 12 Mart'ta, 12 Eylül'de, 28 Şubat'ta da gördük. Artık yeni kurtarıcılar istemiyoruz. Rejimi, ülkeyi korumak adına haklara, özgürlüklere, demokrasiye dokunulmasına izin vermeyeceğiz. Türkiye'nin çağdaşlaşma yolundan alıkonmasına, hangi gerekçeyle olursa olsun itirazımız var'' dedi. 
     Uslu, demokrasinin eksik ve defolu olduğu ülkelerde temel haklara saygı duyulmadığını, çalışanların haklarının verilmediğini ve gelişmediğini dile getirerek, bu açıdan önce demokrasiye, dayanışma gücüne ve birlikteliğe sahip çıkacaklarını vurguladı. 
     
     DİSK VE KESK GENEL BAŞKANLARI 
     DİSK Genel Başkanı Süleyman Çelebi ise Türkiye'de sorunların çok olduğunu, ancak ümitsiz olmadıklarını söyledi. 
     Çelebi, ''AK Parti'nin yaldızları bir bir dökülüyor. AK Parti'nin ekonomik politikaları halka işsizlik ve yoksulluktan başka bir şey getirmiyor'' dedi. 
     Süleyman Çelebi, Türkiye'de sahte tutucu ve şoven politikalara pirim veren muhalefetin geliştirildiğini de savundu. 
     İncirlik Üssü'nün kullanılmasına karşı çıkacaklarını belirten Çelebi, savaş çığırtkanlığı yapanlara karşı barışı savunacaklarını kaydetti. 
     Bugün işçi sınıfının uğradığı haksızlıkların temelinde 12 Eylül Anayasası'nın yattığını dile getiren Çelebi, ''25. yılında 12 Eylül hukukunun ortadan kalkması için mücadelemizi yükselteceğiz. Sorumlularından hesap soracağız'' dedi. 
     KESK Genel Başkanı Sami Evren de 12 Eylül Anayasası'nın artık değişmesi, darbecilerin yargılanması ve yeni darbe mesajı verenler hakkında da soruşturmalar açılması gerektiğini savundu. 
     Evren, ''Hala Genelkurmay muhtıra veriyor. Bize muhtıra veremezsiniz. Demokrasiye sahip çıkacağız'' diye konuştu. 
     Irak'ta halen işgal güçlerin bulunduğunu söyleyen Evren, hükümetin ABD'ye destek anlamına gelen politikalarından vazgeçmesi ve İncirlik Üssü'nü ABD'ye kullandırmaması gerektiğini anlattı. 
     Özelleştirme konusuna da değinen Evren, ''Özelleştirmelere karşı mücadelemizi genel grevlerle karşılamak zorundayız'' dedi. 
     
     MİTİNGDEN NOTLAR 
     Konuşmaların ardından sanatçı Edip Akbayram'ın bir konser verdiği miting, daha sonra katılımcıların dağılımıyla sona erdi. 
     Bu arada, miting alanının sağ tarafında konuşlanan DEHAP'lıların bulunduğu bölümde, terör örgütü elebaşı Abdullah Öcalan lehine sloganlar atıldı ve posteri açıldı. 
     Hak ve Özgürlükler Cephesi üyeleri ise alana siyah pantolon, beyaz gömlek, kırmızı fular ve yıldızlı siyah bereli kıyafet ve ellerinde büyük kırmızı bayraklar taşıyarak girdiler. Yine aynı grup içinde yer alan ve çoğunluğu başlarına kırmızı bant bağlayan kadınlardan oluşan grup da Trabzon'daki olayları gösteren fotoğraf ve ''Provokatörler tutuklansın'' yazılı dövizler taşıdılar. 
     Feministler de alanın renkli gruplarındandı. Feministler, ''Pornografi tecavüzün paraya çevrilmiş halidir'' yazılı dövizlerle dikkat çektiler. 
     Miting sırasında sık sık ''İşçi sınıfı savaşacak, sosyalizm kazanacak'', ''Bu ülke, bu halk satılık değil'', ''Yankee İncirlik'ten defol'', ''NATO'ya hayır'', ''Yaşasın işçilerin birliği'', ''Direne direne kazanacağız'', ''Zafer direnen emekçinin olacak'', ''Katil ABD Ortadoğu'dan defol'' şeklinde sloganlar atıldı. 
     Mitinge, sendikaların yanı sıra CHP, SHP, İşçi Partisi, ÖDP, SDP, EMEP, TKP, DEHAP ile İHD, TÜKODER ve bazı sivil toplum örgütlerinin de katıldığı görüldü. 
     
</TEXT>
</DOC>
