<DOC>
<DOCNO> 320714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonsiy12.html </URL>
<DATE> 2005/03/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Çelik Öğrenci affı önümüzdeki hafta gündemden düşecek 
</HEADLINE>
<TEXT>

     Milli Eğitim Bakanı Hüseyin Çelik, ''öğrenci affı'' konusunun gelecek hafta toplumun gündeminden düşeceğini söyledi. 
     Eğitim-Sen Genel Başkanı Alaattin Dinçer, çeşitli nedenlerle üniversitelerle ilişiği kesilen 3 öğrenci ile Milli Eğitim Bakanı Hüseyin Çelik'i makamında ziyaret etti. 
     Dinçer, hangi nedenle olursa olsun eğitim hakkını kaybeden öğrencilere yeniden bu hakkın verilmesini başından beri savunduklarını ve savunmaya da devam edeceklerini kaydetti. ''Öğrenci affı''na ilişkin yasa çıkarken hukuksal boşluk bırakılmaması konusunda uyarılarda bulunduklarını söyleyen Dinçer, ''Belli çevrelerin hassasiyetlerinin bulunduğunu belirterek, geri dönme riskini dile getirmiştik, Anayasa Mahkemesi'nden de dönebileceği yönünde uyarılarımızı yapmıştık'' dedi. 
     Yasanın Cumhurbaşkanı Ahmet Necdet Sezer tarafından TBMM'ye iade edildiğini anımsatan Dinçer, yasanın yeniden ele alınarak bir an önce çıkarılması gerektiğini kaydetti. 
     ''Bu konu siyasilerin pinpon topu olmasından çıkarılmalıdır'' diye konuşan Dinçer, herkesin sorunu çözmede samimi ve içten olmasını istedi. Dinçer, ''Hiçbir güç hangi nedenle olursa olsun eğitim hakkının kullanılmasını engellememelidir'' dedi. 
     
     ÇELİK'İN SÖZLERİ 
     Milli Eğitim Bakanı Hüseyin Çelik, af konusu gündeme geldiğinde bir öğretim üyesi olarak bunun zamanlaması ve toplumsal talebinin araştırılması gerektiği yönünde açıklamada bulunduğunu anımsattı. 
     Bu nedenle YÖK'e bir yazı yazarak 2000 yılından bu yana üniversitelerden kaç öğrencinin kaydının silindiğinin sorulduğunu ifade eden Çelik, YÖK'ten gelen yazıda bu sayının yaklaşık 677 bin civarında olduğunun bildirildiğini, af konusunun ciddi anlamda toplumsal bir talep olduğunu gördüklerini belirtti. 
     Bazı muhalefet milletvekillerinin de ''af yasası'' konusunda istemde bulunduklarını kaydeden Çelik, yasanın teklif olarak TBMM Genel Kurulu'na geldiğini, ancak Cumhurbaşkanı Sezer tarafından esasa yönelik olarak değil ancak usul yönünden iade edildiğini anımsattı. Anayasa hukukçusu olmadığı için iade gerekçesi konusunda görüş belirtemeyeceğini anlatan Çelik, ''Yasal boşluk olmaması için gerekenler yapıldı. TBMM Kanunlar Daire Başkanlığı nitelikli çoğunluk gerekmiyor dedi. O gün birleşimi yöneten TBMM Başkan Vekili de nitelikli çoğunluğun gerekmediğini ifade etti'' dedi. 
     Milli Eğitim Bakanı Çelik, gelecek hafta ''Öğrenci affı''nın TBMM'de ele alınacağını belirterek, ''Bu konu önümüzdeki hafta toplumun gündeminden düşecektir. Bu mesele bitecektir'' diye konuştu. 
     
</TEXT>
</DOC>
