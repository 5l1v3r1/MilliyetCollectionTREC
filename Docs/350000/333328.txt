<DOC>
<DOCNO> 333328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko34.html </URL>
<DATE> 2005/04/14/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Unakıtan En büyük tasarrufu kamuda faizleri düşürerek yapabiliriz 
</HEADLINE>
<TEXT>

     Maliye Bakanı Kemal Unakıtan, Türkiye'de faizlerin düşmeye devam ettiğini ve artık hakkı olan faizin ödendiğini bildirdi. 
     Millet olarak en büyük tasarrufun, kamuda faizleri düşürmek suretiyle yapılabileceğine işaret eden Unakıtan, ''nominal olarak ilk defa faizleri 2005 yılında düşürdük. İyi bir performansla inşaallah, daha az faiz ödeyerek bu yılı kapatabileceğimizi tahmin ediyorum'' dedi. 
     Bakan Unakıtan, düzenlediği basın toplantısında, 2005 Mart ayı ile Ocak-Mart dönemi bütçe uygulama sonuçlarına ilişkin bilgi verdi, değerlendirmelerde bulundu. 
     Unakıtan, rakamlar ışığında bütçe açığının düşürülmesinde çarpıcı bir başarı kaydedildiğini vurgularken, geçen yılın aynı dönemine göre Ocak-Mart döneminde bütçe açığının nominal bazda yüzde 57.1 azaldığını, faiz dışı fazlanın ise yüzde 13.7 oranında arttığını belirtti. Bakan Unakıtan, şöyle devam etti 
     
     ''2B'DE TÜRKİYE KAYNAK MEYDANA GETİREBİLSEYDİ...'' 

     ''Efendim nominal olarak borçlar artıyor. Artar tabii. İki kere iki dört. Cebinizdeki paradan daha fazla harcamak için, başkalarından borç alacaksınız. O bakımdan bütçe açığının azaltılması fevkalade önemli. Nominal olarak senin borçlanma gereğini düşürüyor. Bütçe açığı sıfırlandığında, diyeceksiniz o zaman benim borç bulma gereğim yok . 
     2B'de orman vasfını yitirmiş arazilerin satışı Türkiye bir kaynak meydana getirebilseydi, benim borç almaya ihtiyacım yok, aksine mevcut borçların bazılarını öderim diyebilecekti ki, bu da ekonominin istikrarı ve faizlerin düşmesi açısından oldukça önemli bir hadiseydi. Neyse o günleri de görürüz inşaallah.'' 
     
     MALİ DİSİPLİN 

     Takip edilen mali disiplinle, bütçe açıklarının minimize olma yolunda olduğunu ifade eden Bakan Unakıtan, 2005 yılında gösterilen performansın mali disiplinin tesis edilmesi konusunda önemli bir fikir verdiğini söyledi. 
     Yatırım ödeneklerinde daha fazla miktarın serbest bırakıldığını ve tarımsal destekleme ödemelerinde geçen yılki düzeyin üstüne çıkıldığına işaret eden Unakıtan, ondan dolayı yatırımlarda sıkıntı görünmediğini kaydetti. 
     
     VERGİ GELİRLERİ, ÖNGÖRÜLENİN ÜZERİNDE ARTTI 

     Vergi gelirlerinde yüzde 17.7 artış öngördüklerini, ancak tahsilatta yüzde 20.8 artış gerçekleştirildiğini açıklayan Maliye Bakanı Unakıtan, bunun, kurumun geçici vergi tahsilatındaki olumlu performansından kaynaklandığını söyledi. Unakıtan, devamla şöyle konuştu 
     ''Basit usule tabii mükelleflerin 2004 yılına ait beyanları yüzde 109 tahakkuk artışı olduğunu göstermektedir. Bu çok enteresan. Artık Türk milleti yavaş yavaş vergi ödemeye karar veriyor. Bu onun göstergesi. Bu iyileşmeler gittikçe daha artacaktır. 
     Kamoyundaki bilinçlenme, bu neticeleri getirmekte. Tabii kayıtdışı ekonomiyle yaptığımız mücadelenin de bir neticesidir bu. Türk milletinin bu mücadeleden başarıyla çıkması gerekmektedir. kayıtdışı fevkalade önemlidir. Mart 2005 döneminde verilen yıllık gelir vergisi beyanlarına bakıldığında, yüzde 33 oranında bir tahakkuk artışı görülüyor. Yani enflasyon oranına göre oldukça büyük bir artış. Ekonomide performans, geçen yılın aynı döneminden yüksek.'' 
     
     ÖDEME EMİRLERİ e HALE GELİYOR, POSTADAN KAR EDİLİYOR 

     Unakıtan bu arada, e-beyanname uygulamasındaki başarının ardından, ödeme emirlerinin de elektronik ortama taşınacağını söyledi. 
     Ödeme emirlerinin iadeli taahhütlü postayla veya bazen memur gönderilerek elden alındığını hatırlatan Unakıtan, zaman ve maliyet sorunlarının ortadan kaldırılması ve evrak sayısının azaltılması amacıyla elektronik ortamda ödeme emri gönderilmesi uygulamasının, 1 Nisan'da yürürlüğe girdiğini bildirdi. 
     Bu sistemle sadece posta maliyetinden 2 milyon YTL tasarruf sağlanacağını vurgulayan Unakıtan, zaman ve emek kaybının da önleneceğini anlattı. 
     
     İLAÇLARA AİT REÇETELERİN KONTROLÜ 

     Unakıtan, kamu personeli ve aile fertlerinin eczaneden temin edecekleri ilaçlara ait reçetelerin kontrolünde kullanılacak ve Ankara Muhasebe Müdürlüğü'nde pilot uygulama çalışması devam eden sistemin, 15 Nisan'dan itibaren Ankara'da görevli memurların tamamı için uygulanmaya başlanacağını açıkladı. 
     Unakıtan'ın verdiği bilgiye göre aynı sistem, 2005 sonu itibariyle de, konsolide bütçeye tabii kurumlarda çalışan memurların tamamı için Türkiye genelinde uygulanmaya başlanacak. 
     Bakan Unakıtan, ''böylece ilaçlarla ilgili usulsüz ödemelerin yolu kapatılacaktır. Ayrıca sayman kontrol süreci de kısaltılacağından, eczanelere yapılan ödemeler hızlanacaktır. Bu da eczacılarımıza müjde'' diye konuştu. 

     
</TEXT>
</DOC>
