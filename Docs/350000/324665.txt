<DOC>
<DOCNO> 324665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/yazar/gunes.html </URL>
<DATE> 2005/03/18/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
TL'nin cazibesi azalıyor 
</HEADLINE>
<TEXT>


Ay başındaki Merkez Bankası'nın 2.4 milyar dolarlık döviz alım müdahalesi kurda sınırlı bir etki yaratsa da, hemen ardından uluslararası piyasalardaki değişen hava kuru çok daha fazla sıçratınca birçokları şaşırdı. Çünkü çıkan sıcak para MB'nin aldığından daha azdı. Oysa bu gayet anlaşılabilir bir durum Merkez Bankası döviz fazlalığını ortadan kaldırınca kur küçük bir taleple yükselebilir hale geldi. Nitekim öyle de oldu. 
Uluslararası piyasalardaki değişime gelince. Görünen şu ABD Merkez Bankası FED'in faiz artırımını görüşeceği 22 Mart'taki Açık Piyasa Komitesi toplantısı yaklaşıyor. Bu nedenle yatırımcılar gelişmekte olan ülke piyasalarındaki satışlarını yoğunlaştırıyor. Biz de Brezilya ya da Rusya gibi bundan nasibimizi aldık. 
ABD'de yüksek cari ve dış ticaret açıklarının sonucu olarak doların güçsüz konumunu sürdürmesi, iç talepteki canlanmayla enflasyon baskısı endişesi yaratıyor. Yatırımcılar da enflasyonla ilgilenen FED'in, bundan sonra güçlü faiz politikasına yöneleceği korkusuyla gelişmekte olan piyasalardaki ağırlıklarını gözden geçiriyor. 
Daha önceki toplantılarda olduğu gibi, FED'in 22 Mart'ta çeyrek puanlık faiz artırımı kararı alması bekleniyor. Nitekim, ABD Hazinesi geçen haftaki ihalesinde 3 ay vadeli 20 milyar dolarlık bono ihraç ederken, iskonto yüzde 2.735 ile son 3 buçuk yılın en yüksek seviyesine çıktı. ABD Hazinesi'nin 6 ay vadeli 18 milyar dolarlık ihalesinde ise bir önceki haftada yüzde 2.935 olan iskonto oranının yüzde 3'e yükseldiği gözlendi. 
Hafta başında ABD'nin ödemeler dengesi rakamları açıklandı. ABD'ye kasım ayında 89.3 milyar dolar, aralıkta ise 60.7 milyar dolar net sermaye akışı gerçekleşmişti. Analistler, ocak ayı için ABD'ye 60 milyar doların üzerinde net sermaye akışı açıklanması durumunda doların diğer paralar karşısında bir miktar güçlenmesini bekliyordu. Nitekim öyle oldu. Ocakta 91.5 milyar dolar sermaye girişi oldu. Buna rağmen, dolar sanıldığı kadar değer kazanmadı. 
Burada iki önemli nokta var. Birincisi, ABD'de canlanmanın ne kadar hızlı gerçekleşeceği. İkincisi de, dünyada bazı temel malların, başta petrolün fiyatı. Gerek Ortadoğu'da düştüğü konum, gerekse dünyadaki petrol fiyatları nedeniyle ABD ekonomisi çok hızlı toparlanamayabilir. Bu bilgiler de bizi, dolar ile euro arasındaki tercihte, dolara itibar etmemizi zorlaştırıyor. Gerçi ABD'de faizlerin artacağı beklentisiyle doların güç kazanacağını düşünen analist de az değil. 
ABD'de toparlanma hızlı olmaz, yani faizler da yavaş artarsa, gelişmekte olan ülkelerden çıkış da hızlanmaz. Mesela TL'den çıkış çok hızlı olmayabilir. Ancak bir yandan cari işlemler açığı, diğer yandan da dış borçların ödeme takviminin yaklaşması karşısında, Türkiye'de döviz dengeleri değişebilir. Bu da TL'de reel faizlerin yüzde 8'e düştüğü bir ortamda yatırımcı davranışını değiştirebilir. Özellikle yatırımcı eurotahvile geçip, yüzde 8'den fazla getiri alıyorsa, kur tercihleri gözden geçirilebilir. 
Kısacası, hassas bir denge oluştu. Döviz kurunda, yakın gelecekte çok hızlı değişiklikler görünmese de, orta vadede TL cazibesini yitirmeye başladı denebilir. 



</TEXT>
</DOC>
