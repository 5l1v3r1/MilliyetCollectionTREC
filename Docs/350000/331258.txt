<DOC>
<DOCNO> 331258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonyas14.html </URL>
<DATE> 2005/04/07/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Mısırın 'imdat' çağrısı 
</HEADLINE>
<TEXT>

     Bilimsel araştırmalar, mısır bitkisinin, haşere saldırısına uğradığında bir koku salgılayarak ''imdat çağrısında'' bulunduğunu ortaya koydu. 
     İsviçre'nin Neuchatel Üniversitesi'nden araştırmacılar, zararlı haşaratla mücadele kapsamında yaptıkları çalışmalar ışığında, ''Diabrotica Virgifera'' adı verilen larvaların mısır köklerini yiyerek ekine büyük zarar verdiklerini, ancak mısırın buna karşı bir ''silahının'' bulunduğunu belirledi. 
     İngiliz ''Nature'' dergisinde sonuçları yayımlanan araştırmalar, saldırıya uğrayan mısırın kendine has bir koku yayarak bu larvaların doğal düşmanları olan iplik kurtlarını nematodları çağırdığını, bunların da larvaları zehirleyip öldürdüğünü gösterdi. 
     Araştırmanın başında bulunan Ted Turlings, ABD'de yetiştirilen bazı mısır türlerinin bu savunmayı yapamadığını, bu yeteneği doğal seleksiyon sürecinde kaybetmiş olabileceklerini belirtti. 
     Turlings, sonuçların biyoloji alanında yeni perspektifler açacağını da kaydetti. 
     
</TEXT>
</DOC>
