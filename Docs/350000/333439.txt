<DOC>
<DOCNO> 333439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sontur32.html </URL>
<DATE> 2005/04/14/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Kovaladıkları kişilerin peşinden karakolu basıp polisleri bıçakladılar 
</HEADLINE>
<TEXT>

     Manisa'nın Turgutlu İlçesi'nde, kovaladıkları kişinin karakola sığınmasının ardından ellerinde bıçaklarla içeri giren 2 kişi, kendilerine engel olmak isteyen 3 polis memurunu bıçakla yaraladı. 
     Alkollü oldukları belirlenen bu kişiler güçlükle etkisiz hale getirildi. Alınan bilgiye göre, Şehit Mahmut Tuğrul Polis Karakolu'na, darp edilmiş halde gelen Hasan Akgün, Selahattin Y. 22 ve Kamuran K. tarafından dövüldüğünü ve bu kişilerin kendisini öldürmek istediğini ileri sürerek, yardım istedi. 
     Akgün'ün ardından elinde bıçakla karakola giren Kamuran K, bağırarak Akgün'e saldırdı. Polisler, Hasan Akgün'ü koruma altına alırken, diğer yandan da Kamuran K'yı etkisiz hale getirmek istedi. Kamuran K, önce kendisine müdahale eden polis memuru Ramazan Sert'i bacağından bıçakladı. 
     Arbede sırasında elinde bıçakla karakola giren Selahattin Y. de Kamuran K'yı etkisiz hale getirmeye çalışan polislere saldırdı. 
     Boğuşma sırasında, polis memurları Ergin Şahin ve Rafet Aşçıbaş da bıçakla hafif yaralandı. 
     Kamuran K. ve Selahattin Y, karakola çağırılan takviye ekiplerin de müdahalesiyle etkisiz hale getirilirken, arbede sırasında karakoldaki bazı eşyalar zarar gördü. 
     Kamuran K'nın üzerinde 2, Selehattin Y'nin üzerinde ise 1 bıçak ele geçirildi. 
     Gözaltına alınan bu kişilerin alkollü oldukları belirlenirken, tedavi altına alınan polislerin durumunun iyi olduğu bildirildi. 
     
</TEXT>
</DOC>
