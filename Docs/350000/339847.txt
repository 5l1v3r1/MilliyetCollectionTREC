<DOC>
<DOCNO> 339847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/soneko20.html </URL>
<DATE> 2005/05/05/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
ETISALAT Türk Telekom ihalesi için Avea'ya açıklık getirilmeli 
</HEADLINE>
<TEXT>

     Türk Telekom ihalesinde teklif vermeye hazırlanan bir konsorsiyumda yer alan Emirates Telecommunications Corporation ETISALAT International Üst Yöneticisi Obaid Saeed Bin Mes’har, ihalede son teklifi verebilmeleri için Avea’nın pozisyonu konusunda açık bir yanıta ihtiyaçları bulunduğunu söyledi. 
     Türk-Arap Ekonomi Forumu’nda Türk Telekom ihalesine ilişkin soruları yanıtlayan Mes’har, dünya çapında yayılmayı düşündüklerini, Türkiye’nin de büyük bir pazar olduğunu söyledi. 
     Türk Telekom’u çok karlı, etkileyici bir şirket olarak niteleyen Mes’har, ihaleyi kazanmak için son dakikaya kadar çabalarını sürdüreceklerini bildirdi. Mes’har, Türk Telekom’un hem sabit hat operatörü, hem mobil şirket ortağı olmasının kendilerine çekici geldiğini ifade etti. 
     Ancak, Avea’nın durumunu öğrenmek istediklerini belirten Mes’har, Avea’nın ortağı İtalyan şirketinin ihaleyi kazanması halinde bir sorun olmadığını, ancak kaybederse ve kendileri kazanırsa, hisseleri İtalyan şirketinden almak zorunda kalacaklarını, bunu istemediklerini belirtti. 
     İki operatörün bir şirketi yönetemeyeceğini anlatan Mes’har, şöyle konuştu 
     "Bir gemide iki kaptan olmaz. Özelleştirme otoritesiyle görüşüyoruz. Avea’nın pozisyonu ile ilgili net olarak gelmelerini istedik. Son teklifi vermemiz için Avea’nın pozisyonu ile ilgili açık bir yanıta ihtiyacımız var. Avea problemi çözülürse, iyi bir şansımız olduğunu düşünüyorum. Özelleştirme sürecine son güne kadar devam etmek istiyoruz. Etisalat, ihaleden vazgeçebilecek son operatörlerden biri olacak. Hükümetin buna bir çözüm bulacağını umuyoruz." Türk Telekom’un değeri konusundaki bir soru üzerine, bir fiyat vermenin çok zor olduğunu söyleyen Mes’har, "Türk Telekom ihalesini kaybedersek, diğer telekom şirketlerine teklif verebiliriz, yatırım yapabiliriz. Mesela Telsim" dedi. 
     Emirates Telecommunications Corporation Etisalat , Cetel Çalık Enerji Sanayi ve Ticaret A.Ş.-Dubai İslamic Bank Ortak Girişimi içinde yer alıyor. 
     
</TEXT>
</DOC>
