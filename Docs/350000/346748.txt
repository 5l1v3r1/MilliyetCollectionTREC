<DOC>
<DOCNO> 346748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonspo38.html </URL>
<DATE> 2005/05/28/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Fatih "En azından bir hedefi yakalamış olduk" 
</HEADLINE>
<TEXT>

     Birinci Süper Futbol Ligi’nde 2004-2005 sezonunun gol kralı Trabzonsporlu Fatih Tekke, lig 
     ikinciliğine sevinemediklerini, Avrupa Şampiyonlar Ligi’ne katılabilmek için eleme turu oynamaya hak kazanmalarından dolayı mutlu olduklarını söyledi. Fatih, İstanbulspor maçından sonra yaptığı açıklamada, "Şampiyonlar Ligi’ne katılmak için eleme hakkı kazandık, bizim için çok önemli. Lig ikinciliğine fazla sevinemesek bile en azından bir hedefi yakalamış olduk. Bu nedenle mutluyuz" diye konuştu. Kamuoyunun Trabzonspor’dan bu sezonki başarıyı beklemediğini ifade eden Fatih, "Belki son 10 yılın en iyi puanını topladık. Bu takım böyle kalırsa önümüzdeki yıl şampiyonluğun en büyük adayı olur" dedi. 
     
     TRANSFER KONUSU 
     Trabzonsporlu futbolcu, kulübünün menfaatleri doğrultusunda olacaksa, Avrupa’da bir takımda forma giymek istediğini söyledi. 
     Menajerinin kendisine yurtdışından birkaç kulüp ismi söylediğini belirten Fatih, "Kulübümün menfaatleri doğrultusunda olacaksa, Avrupa’da Türk futbolunu temsil etmek isterdim. Ama şartların uygun olması lazım. Kulübün menfaatleri doğrultusunda, herkesin içine sinebileceği bir şey olmalı" şeklinde konuştu. 
     Fıtık olduğu için çok fazla ağrı çektiğini kaydeden Fatih, milli takım maçlarını beklediğini, bu maçların ardından ameliyat olacağını sözlerine ekledi. 
     
</TEXT>
</DOC>
