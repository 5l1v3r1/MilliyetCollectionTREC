<DOC>
<DOCNO> 321468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/soneko02.html </URL>
<DATE> 2005/03/07/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Çin, yüksek petrol fiyatlarının nedeni gösterilmesinden rahatsız 
</HEADLINE>
<TEXT>

     Çin, yüksek petrol fiyatlarının nedeni olarak kendilerinin gösterilmesinden rahatsız olduğunu açıkladı. 
     Yeni Çin haber ajansının bildirdiğine göre, Dışişleri Bakanı Li Zhaoxing, parlamentoda düzenlediği basın toplantısında, ''Çin'in artan enerji ihtiyacını hızla yükselen petrol fiyatlarının sebebi olarak gösteren iddialar gerçeği yansıtmıyor'' dedi. 
     Ülkesinin dünya petrol ithalatının sadece yüzde 6'sını gerçekleştirdiğini belirten Li, talep artışını iç üretimi artırarak karşıladıklarını ifade etti. 
     Hızlı büyüyen Çin'in enerji talebindeki artışın normal karşılanması gerektiğini de kaydeden Dışişleri Bakanı Li, üretimlerindeki artış yanında enerji tasarrufu konusunda da daha yapılacak çok şey olduğunu sözlerine ekledi. 
     ABD'nin ardından dünyanın en büyük ikinci petrol tüketicisi olan Çin, geçen yıl yaklaşık 300 milyon tona ulaşan petrol tüketiminin 123 milyon tonunu ithalat yoluyla sağlamıştı. 
     
</TEXT>
</DOC>
