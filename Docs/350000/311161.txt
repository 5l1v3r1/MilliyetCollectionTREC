<DOC>
<DOCNO> 311161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonyas11.html </URL>
<DATE> 2005/01/31/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Bir hafta neden 7 gün .. İşte ilginç bilgiler... 
</HEADLINE>
<TEXT>

     Haftanın neden 7 gün olduğundan, en çok söylenen şarkının ne olduğuna, mezara çiçek koyma geleneğinin nereden geldiğine kadar pek çok sorunun cevabı, artık bir internet sitesinde cevap buluyor. 
     AA muhabirinin yaptığı araştırmaya göre, www.sevginehri.net adlı internet sitesi, gündelik hayatta sıkça karşılaşılan ve genellikle de kaynağı düşünülmeyen bilgilerin ilginç ayrıntılarına yer veriyor. 
     Sitede, ''İlginç Bilgiler'' başlığı altında ilk sırada, 1 Nisan şakasının nereye dayandığı anlatılıyor. 1564 yılında Fransa Kralı 9. Charles, o güne kadar kullanılan takvimin ilk günü 25 Mart olmasına karşın, Miladi Takvim uygulamasını başlatarak, yılın ilk gününü 1 Ocak olarak ilan etti. 
     Takvim değişikliğine karşı çıkan bir kesim, bu karara tepki göstererek, yılın ilk gününü, eskiden olduğu gibi 25 Mart'ta kutladı. Devrimci kralın taraftarları ise bu durumu kabul etmeyen kişileri esprili bir şekilde eleştirmek için, Miladi Takvim'de 25 Mart'a rastlayan 1 Nisan gününü ''Aptallar Günü'' ilan etti ve o gün ilginç partiler düzenledi. O günden itibaren dünyanın birçok yerinde 1 Nisan, şaşırtıcı şakalar yapılan gün haline geldi. 
     Sitede, Çinlilerin yiyeceklerini çubukla yemesi, Çin'de geçmişte masa bulma güçlüğü nedeniyle bir ellerine içinde yemek bulunan tabağı alıp, diğer elleriyle de yemek yemek zorunda kalmaları ve hızla artan nüfus nedeniyle yemeklerin daha fazla kişiye yetmesi için, çubukla alınabilen küçük parçalara bölünmesine bağlanıyor. Çinlilerin gözlerinin çekik olması ise Orta Asya ve Uzak Doğu'da yaşayan pek çok millet gibi, buzul çağında daha kuzey kesimlerde yaşaması ve göz kapağı sarkmasının yüzyıllar boyunca genetik özellik haline gelmesiyle ilişkilendiriliyor. 
     Sitede, eski Mısır Firavunu Tutamkamon'un, Milattan önce 1346 yılında ölümünün ardından mezarının halkı tarafından çiçeklerle donatılması, günümüzde mezar ziyaretlerinde çiçek konulması geleneğinin başlangıcı olarak ifade ediliyor. 
     Dünyanın en çok söylenen şarkısının ''Happy Birthday To You'' olduğuna da yer veren sitede, haftanın neden 7 gün olduğu sorusuna da cevap veriliyor. Bu konuda yer alan açıklamaya göre, ilk çağlarda bilinen 5 gezegen ile ay ve güneşin sayısının toplam 7 etmesi, bu sayının gizemli ve uğurlu sayılmasına neden oldu. İlk olarak Babil'de bir hafta 7 gün olarak belirlendi. Tarih boyunca hafta sayısının pek çok alternatifi çıkmasına karşın, haftanın 7 gün olması günümüze kadar değişmedi. 
     

     
</TEXT>
</DOC>
