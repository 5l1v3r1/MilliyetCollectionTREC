<DOC>
<DOCNO> 333537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/spor/axspo02.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Benim için kazanın' 
</HEADLINE>
<TEXT>


Daum, derbilerde yaşadığı hüsrana Beşiktaş karşısında bu kez son vermeyi planlarken, futbolcularından ilk kez özel istekte bulundu 

YUSUF KOBAL 


Fenerbahçe Teknik Direktörü Christoph Daum oyuncularıyla yaptığı özel toplantıda duygusal bir konuşma yaptı. Bu sezon derbilerde aldığı kötü sonuçlar nedeniyle ağır eleştirilere uğrayan Alman hoca, "Benim için kazanmanızı istiyorum" dedi. 
Galibiyete ancak sabırlı futbolla ulaşabileceklerini kaydeden tecrübeli çalıştırıcı, "Maça kadar kulaklarınızı her şeye tıkayın. Favori gösterilmenize aldanmayın. Beşiktaş'ın büyük bir takım olduğunu unutmayın. Sezon bitene kadar tüm rakiplerinizin sizi zorlayacağını aklınızdan çıkarmayın. Yedi puanlık farka güvenmenizi istemiyorum. Hiç avantajınız yokmuş gibi sahada mücadele edin" ifadelerini kullandı. 

Saracoğlu'nda derbi provası 

Sarı - Lacivertli ekip Şampiyonlar Ligi'nden sonra ilk kez bir lig maçının provasını Şükrü Saracoğlu Stadı'nda yaptı. Teknik Direktör Daum, Beşiktaş derbisinin taktiğini dün takıma uygulatırken, futbolcularını sık sık uyardığı öğrenildi. Alman hoca, kadro konusundaki kararsızlığını korurken önceki günkü idmanın aksine dün de kadro değiştirdi ve bu kez Rüştü - Önder, Luciano, Deniz, Ümit - Anelka, Aurelio, Selçuk, Tuncay, Alex - Nobre 11'ini denedi. 

Yıldırım'dan özel çağrı 

Başkan Aziz Yıldırım, Beşiktaş derbisi öncesi taraftarlara özel mesaj verdi. Yıldırım, "Bütün taraftarları maça çağırıyorum. Ancak tribünlerde küfür etmeyelim, şov yapalım. Bugüne kadar örnek olduk. Bütün Türkiye'ye Fenerbahçe'nin nasıl taraftarı olduğunu bir kez daha gösterelim. Böylesine güzel bir maçın hep birlikte keyfini çıkaralım. Şunu da unutmayalım ki, Fenerbahçe takımı 90. dakikada bile gol buluyor. Bu yüzden sabredelim" dedi. 

Kartal'a gözaltı 

Fenerbahçe yönetimi pazar günkü derbi için sıkı önlemler alırken Beşiktaşlı taraftarların olduğu bölüme özel kamera yerleştirildi. Bu kamera ile Beşiktaşlı seyircilerin yaptığı tüm hareketler karşılaşma boyunca takip edilecek ve olaya sebebiyet verenler stat dışına çıkarılacak. 

Luciano sırada 

AB Adalet Mahkemesi'nin kararından sonra Rüştü'nün AB'ye üye veya aday ülkelerin takımlarında da yabancı oyuncu statüsünden ayrı tutulacağı kesinleşirken Luciano'nun da bu haktan yararlanması gündeme geldi. İtalyan pasaportu bulunan sambacı AB Adalet Mahkemesi'ne dava açarsa serbest dolaşım hakkı alması gündeme gelecek. 


</TEXT>
</DOC>
