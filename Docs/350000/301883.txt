<DOC>
<DOCNO> 301883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/soneko35.html </URL>
<DATE> 2004/12/29/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
KLM'den yüzde 40'a varan indirim 
</HEADLINE>
<TEXT>

     Havayolu şirketi Air France - KLM ortaklığının Hollanda kanadını oluşturan Hollanda Kraliyet Havayolları KLM, 1 Ocaktan geçerli olmak üzere, Avrupa ülkelerine uçuşlardaki bilet fiyatlarında yüzde 40'a varan indirim yapacak. 
     Fiyat indirimi kararının, daha çok yolcu taşıyabilmek amacıyla alındığı ve 2005 yılı boyunca devam edeceği bildirildi. KLM'in, tarihinde yaptığı en büyük fiyat indirimi olarak bildirilen yeni düzenleme, Avrupa içinde 66 noktaya yapılan uçuşlar için geçerli olacak. 
     KLM, bilet satış ve seyahat bürolarınca satılan biletler için ödediği komisyon miktarlarını da düşürecek. İnternet aracılığıyla elektronik bilet alanlar, normal bilet alanlara göre daha az para ödeyecekler. 
     Verilen bilgiye göre, KLM'in bu denli yüksek oranda fiyat düşürmesinde, Easy Jet ve Ryanair özel havayolu şirketlerinin ucuz yolcu taşıması etkili oldu. 
     
</TEXT>
</DOC>
