<DOC>
<DOCNO> 326647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/soneko33.html </URL>
<DATE> 2005/03/24/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
2005'te 2 milyon Rus turist bekliyoruz 
</HEADLINE>
<TEXT>

     Kültür ve Turizm Bakanı Atilla Koç, Türkiye'nin 2005 yılında 20 milyon turisti ağırlamayı hedeflediğini ve Rus turist sayısının 2 milyona çıkmasını umduklarını söyledi. 
     Koç, ''2005 Yılı MITT Moskova Turizm ve Seyahat Fuarı'' için geldiği Moskova'da düzenlediği basın toplantısında, Türkiye'nin 2004 turizm yılını başarılı şekilde tamamladığını belirterek, ''17.5 milyon turistin ağırlandığı ülkemizin turizm geliri 15.9 milyar dolar olmuştur'' diye konuştu. 
     Bakan Koç, 2005 yılının ilk verilerinin de 20 milyon turist hedefine ulaşmanın mümkün olabileceğine işaret ettiğini belirterek, şunları kaydetti 
     ''Bu tahmin Türkiye pazarında yüzde 10'un üzerinde payı olan ve pazar payını hızla yükselten Rusya için 2 milyon turist hedefini göstermektedir. 11 Eylül sonrasında tüm dünya turizminde yaşanan olumsuzluklara rağmen Türkiye turizminin gelişmesinin devam etmesinde önemli katkısı bulunan Rusya pazarı 2003 yılında Almanya'dan sonra ikinci büyük pazar konumuna yükselmiş, yükselişini 2004 yılında devam ettirmiştir. 
     Bilindiği üzere Türkiye, Rusya Federasyonu'nda rakipsiz birinci pazar konumundadır. Yaklaşık 5 milyon Rus vatandaşının yurtdışına turistik seyahat yaptığı pazarda, 2004 yılı itibariyle 1 milyon 600 bin Rus ülkemizi ziyaret etmiştir. 140 milyonun üzerinde nüfusu olan Rusya Federasyonu'nda yurtdışını ziyaret eden Rus vatandaşı sayısı her yıl yüzde 10-15 oranında artmakta olup, hedefimiz bu artışın büyük kısmını ülkemize çekebilmektir.'' Türkiye'de 4 mevsim, 12 ay turizm yapılabilmesinin mümkün olduğunu hatırlatan Koç, gelişmiş alt ve üst yapı imkanları, Türk yatırımcılarının işletmecilerle tur operatörlerinin birlikte oluşturduğu zengin turizm ürünleri, golf, yat, sağlık, kış, kongre ve kültür turizmi gibi gelişmeye devam eden pazarların Türkiye'nin turizm alanında yaptığı cesur atakları gösterdiğini vurguladı. 
     Tatilin sadece güneş, kum ve denizden ibaret olmadığını söyleyen Koç, şunları belirtti 
     ''Ülkemizin aynı zamanda kültürel, doğal zenginliklerin, dinlerin ve medeniyetlerin, dünyanın en güleryüzlü, misafirperver insanlarının ülkesi olduğunu her fırsatta anlatmak bizim temel görevimizdir. Ülkemizde bu potansiyeli yansıtmak amacıyla her yıl yeni projeler hayata geçirilmektedir. Bu yıl her sene olduğu gibi, Aspendos Açık Hava Tiyatrosu uluslararası festivale evsahipliği yaparken, dünya kenti İstanbul 21 Ağustos'ta Formula 1 yarışlarına, 25 Mayıs'ta da Şampiyonlar Ligi final karşılaşmasına evsahipliği yapacaktır. Rus turistlerimizi yakından tanıdıkları Antalya, Ege ve Muğla'dan sonra dünya kenti İstanbul'da da daha sıkça görmek istiyoruz.'' Koç, konuşmasını Rusça, ''Türkiye'de unutulmayan izlenimler yaşayın'' şeklinde bitirince, basın toplantısındaki Rus gazetecilerden alkış aldı. 
     
</TEXT>
</DOC>
