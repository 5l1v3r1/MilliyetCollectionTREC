<DOC>
<DOCNO> 341731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/siyaset/siy09.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den Kıbrıs Türklerine sert eleştiriler 
</HEADLINE>
<TEXT>



Dışişleri Bakanı Abdullah Gül, KKTC vatandaşlarının Rum vatandaşı olmaması gerektiğini belirterek, "Bu vatandaşlık ne boyutlara gitti, bunu görüyorsunuz" dedi. Gül, Bükreş'te yapılan Güneydoğu Avrupa Ülkeleri İşbirliği Süreci zirvesinin ardından basın mensuplarının sorularını yanıtladı. KKTC vatandaşlarının milli, manevi değerlerine sahip çıkmayı şimdiye kadar ihmal ettiklerini kaydeden Gül, "Yoksa yeşil pasaport için, yoksa bazı kolaylıklar için hiç ummadığınız insanların çocukları bile onları alırlar, sonra da böyle zorluklar çıkar ortaya" diye konuştu. 

'Değerlere sahip çıkın' 
Gül, şunları söyledi "KKTC vatandaşlarının karşı tarafın vatandaşı olmaması gerekir. Kıbrıs'ta kalıcı bir çözüm olsun diye çırpınırken, işte bunun için çırpınıyoruz. Eğer kalıcı bir çözüm için çırpınmazsak meseleyi çözülmüş gibi görürsek, işte kendi vatandaşımız gider Rumların pasaportunu alır, vizesiz Avrupa'ya girmek için. Bunu zorla muhafaza edemiyorsunuz. Onun için kalıcı çözüm için uğraşmak lazım." KKTC vatandaşlarının milli, manevi değerlerine sahip çıkması gerektiğini belirten Gül, "Her şey para değildir. Bu da şimdiye kadar çok ihmal edildi, ümit ediyoruz bundan sonra ihmal edilmez" diye konuştu. Gül, bu tip zorluklara ancak milli, manevi değerleri güçlü toplumların direnç gösterebileceğini ifade etti. 


</TEXT>
</DOC>
