<DOC>
<DOCNO> 313773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun62.html </URL>
<DATE> 2005/02/09/ </DATE>
<TIME> 22.47 </TIME>
<AUTHOR>  </AUTHOR>
<HEADLINE>
NATO savunma bakanları Fransa'da toplandı 
</HEADLINE>
<TEXT>

     NATO savunma bakanları, İttifak'ın askeri kanadından 1966 yılında ayrılmasından bu yana ilk kez bir NATO toplantısına ev sahipliği yapan Fransa'nın Nice kentinde bu gece bir araya geldi. 
     Türkiye'den Savunma Bakanı Vecdi Gönül'ün katıldığı iki gün sürecek NATO savunma bakanları gayri resmi toplantısı, bu gece, Fransa'nın Nice kentinde özel akşam yemeğiyle başladı. 
     NATO savunma bakanlarının, İttifak'ın Afganistan'daki barış koruma görevinin genişletilmesi konusunda ilerleme sağlamaları ve Irak askerlerinin eğitimi konusundaki ayrılıkların giderilmesi için çalışmaları bekleniyor. 
     Bakanların yarın, NATO'nun Afganistan operasyonunun gelecek yıl tüm ülkeye yayılması planına ilişkin önemli adım olarak görülen, Afganistan'ın İran sınırı yakınındaki batı bölgesine İttifak askeri gönderilmesi konusunda anlaşmaya varmalarının beklendiği kaydediliyor. 
     Yarınki toplantıda ABD Savunma Bakanı Donald Rumsfeld'in müttefiklerine, Irak ve Afganistan konusunda daha fazla çaba gösterilmesi için baskı yapacağı belirtiliyor. 
     ABD Başkanı George Bush'un 22 Şubat'ta Brüksel'e yapacağı ziyaret öncesi bugün NATO'da temaslarda bulunan Dışişleri Bakanı Condoleezza Rice, Brüksel'de yaptığı açıklamada, müttefikler arasında Irak konusunda yeni bir birlik ruhu olduğunu söylemişti. 
     NATO Genel Sekreteri Jaap de Hoop Scheffer da Rice'ın temaslarının ardından yaptığı açıklamada, 26 müttefiğin, geçen ayki seçimlerin ardından Irak'ı destekleme konusunda anlaştığını ifade ederek, bütün İttifak üyelerine Irak'taki askerlerin eğitimini konusunda bir biçimde katkıda bulunmaları çağrısında bulunmuştu. 
     NATO'nun, geçen yıl İstanbul zirvesinin ardından Ağustos ayında başlattığı Iraklı güvenlik birimlerinin eğitimini hedefleyen ''NTIM-I'' NATO Training Implementation Mission-Iraq operasyonu çerçevesinde Irak'ta 100 personeli bulunuyor. 
     
     YOĞUN GÜVENLİK ÖNLEMLERİ 

     Bu arada, NATO savunma bakanları toplantısı için Nice kentinde yoğun güvenlik önlemleri alındı. Toplantı dolayısıyla güvenlik için polis ve jandarma dışında kente 1200 asker konuşlandırılırken, kimyasal ve biyolojik saldırı olasılığına karşı itfaiye görevlilerinin eğitildiği bildiriliyor. 
     Öte yandan, NATO toplantısını protesto için, polisin verdiği rakamlara göre yaklaşık 350 kişi tren istasyonu önünde toplandı. Göstericilerin kentte protesto yürüyüşü için diğer protestocuların gelmesini beklediği kaydediliyor. 
     Yetkililerin, göstericilerin toplantının yapıldığı konferans merkezinin çevresindeki güvenlik kordonunu delmelerinden endişe ettiği belirtiliyor. 
     Fransa, General Charles de Gaulle döneminde İttifak'ın askeri kanadından ayrılmasının ardından, 1995 yılına kadar NATO toplantılarına katılmamıştı. 
     
     NİCE'DE NATO KARŞITI GÖSTERİ 

     Fransa'nın güneyindeki Nice kentinde 1000 kadar İtalyan ve Fransız göstericinin, bugün öğleden sonra, NATO savunma bakanlarının gayrıresmi toplantısını protesto eden bir gösteri düzenlediği bildirildi. 
     Fransız Haber Ajansı AFP'nin muhabirinin bildirdiğine göre göstericiler, ''NATO dünyayı tehdit ediyor, birlikler Irak'tan dışarı'' yazılı pankartlar taşıyarak, iki saat boyunca polis kontrolünde yürüdü. 
     Gösterinin siyasi yelpazenin solundaki partilere bağlı 30 kadar örgüt ve sendika tarafından düzenlendiği belirtildi. 
     Yürüyüşte ayrıca, ''NATO'ya karşı, barış ve demokrasi için'', ''NATO savaş yapıyor ve dünyayı paylaşıyor'' ve ''NATO her yerde, adalet hiçbir yerde'' pankartları açıldığı, göstericilerin daha sonra olaysız dağıldığı kaydedildi. 
     NATO savunma bakanları bugün ve yarın Nice'de, Irak ve Afganistan konuları üzerine gayrıresmi toplanıyor. 1966'dan bu yana Fransa'da ilk defa NATO savunma bakanları biraraya geliyor. 
     
     ALLİOT-MARİE ''UMARIM ZİRVE, AB VE NATO ARASINDAKİ BÜTÜNLEYİCİLİK VE ANLAŞMAYI DAHA İYİ VURGULAMA FIRSATI OLUŞTURUR'' 

     Fransa Savunma Bakanı Michele Alliot-Marie, NATO savunma bakanları gayrı resmi toplantısının AB ve NATO arasındaki bütünleyicilik ve anlaşmayı daha iyi vurgulama fırsatı olmasını umduğunu söyledi. 
     Toplantı çerçevesinde açıklamalarda bulunan Alliot-Marie, Fransa'nın NATO'ya birlik katkısı sağlama bakımından ikinci sırada, mali katkı bakımından da beşinci sırada yer aldığını belirtti. Alliot-Marie, Afganistan ve Kosova'da şu anda sürdürülen operasyonlara Fransız generallerin komuta ettiğini de söyledi. 
     Fransa, askeri kanadından ayrıldığı 1966 yılından bu yana ilk kez bir NATO toplantısına ev sahipliği yapıyor. İki gün sürecek toplantıya Türkiye'den Savunma Bakanı Vecdi Gönül katılıyor. 
     Toplantının ana gündem maddesini, Irak ve Afganistan konuları oluşturuyor. Irak'ta barış için sürdürülecek çabalar ve NATO'nun Afganistan'daki faaliyetlerini genişletme, öncelikli konular olarak ele alınacak. 
     
</TEXT>
</DOC>
