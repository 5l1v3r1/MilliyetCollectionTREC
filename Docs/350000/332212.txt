<DOC>
<DOCNO> 332212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko42.html </URL>
<DATE> 2005/04/11/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
AB, Çin teksitiline karış acil önlemleri inceliyor... 
</HEADLINE>
<TEXT>

     AB Komisyonu, ''Çin tekstil ürünlerinin AB'yi işgalini'' engellemek amacıyla alacağı önlemleri gelecek hafta belirleyeceğini duyurdu. 
     AB Komisyonu'nun ticaretten sorumlu üyesi Peter Mandelson'un sözcüsü Claude Veron-Reville, ''Çin'den AB'ye tekstil ithalatına ilişkin tüm verilerin gelecek hafta netleşmiş olacağını, bu veriler çerçevesinde bir karar alınacağını'' bildirdi. 
     Sözcü, Avrupa Tekstil Sektörü Federasyonu Euratex'in, Çin'den ithalata karşı önlemler alınmasına ilişkin başvurusunu incelediklerini, bu başvuruya, 21 Nisan'a kadar yanıt verileceğini belirtti. 
     Euratex, AB Komisyonu'nun, Çin'den tekstil ithalatı konusunda tavrını yetersiz ve etkisiz buluyor, çeşitli Çin tekstil ürünlerine somut ve katı kısıtlamalar getirilmesini istiyor. 
     Dünya Ticaret Örgütü WTO bünyesinde, 1995 yılında imzalanan Marakeş Anlaşması'na göre, 1 Ocak 2005 tarihinden itibaren, WTO üyesi ülkeler tekstil ithalatlarına kısıtlama getiremiyor. 
     Komisyon üyesi Mandelson, geçen hafta Brüksel'de düzenlediği basın toplantısında, 1995 yılında Çin endüstrisinin bugünkü boyutlara ulaşacağının düşünülmediğini, kotaların kaldırılmasının ardından Çin tekstil ihracatında patlama olduğunu, bu gelişmenin AB tekstil sektörüne olduğu gibi ABD'ye ve diğer bazı Akdeniz ve Asya ülkelerine zarar verdiğini söylemişti. 
     Komisyon, Avrupa tekstil endüstrisinin ve bazı üye ülkelerin baskıları sonunda, Çin'in WTO'ya katılımı sırasında öngörülen tekstil kota uygulamalarının tekrar gündeme getirilmesini sağlayacak bir süreç başlattı. 
     Çin'in yıllık tekstil ihracatındaki büyümenin belirli bir sınırı geçmesi halinde bir soruşturma açacağını ve Çinli yetkililerle müzakerelere başlayacağını bildiren Komisyon, bu müzakerelerden sonuç alınamaması halinde, en geç 2008 yılında, geçici olarak kota uygulamasını tekrar başlatacağını bildirdi. 
     Çin'in tekstil ihracatındaki patlamanın AB tekstil endüstrisinde yarattığı sıkıntının boyutlarına değinen Komisyon, kota uygulamasının ''gerekirse'' harekete geçirileceğini, dengeli bir rekabet ortamı için Çin ile uzlaşma yolları bulunmasının tüm taraflar açısından yararlı olacağını ifade ediyor. 
     
</TEXT>
</DOC>
