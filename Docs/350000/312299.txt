<DOC>
<DOCNO> 312299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun22.html </URL>
<DATE> 2005/02/04/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Düşen Afgan uçağında Türkler de var 
</HEADLINE>
<TEXT>

     Afganistan'da kaybolan özel bir havayolu şirketine ait yolcu uçağının Kabil'in 20 kilometre doğusuna düştüğü belirlendi. Düşen yolcu uçağında bulunan yolculardan 9'unun Türk vatandaşı olduğu bildirildi. Uçakta arama kurtarma çalışmaları bugünlük sona erdi. 
     Başbakanlık Basın Merkezi, konuya ilişkin bir açıklama yaptı. 
     Açıklamada, Kam-Air Havayolları'na ait Boeing 737 tipi yolcu uçağının Afganistan'da Herat-Kabil seferini yaparken yoğun kar yağışı nedeniyle Kabil Havaalanı'na iniş yapmayarak Peşaver'e yöneldiği, iniş izni istedikten sonra da kaybolduğu ifade edildi. 
     Afganistan Ulaştırma Bakanlığı'nın daha sonra uçağın düştüğünü resmen açıkladığı belirtilen açıklamada, uçakta Türk yolcuların da bulunduğunun haber ajanslarında yer aldığı kaydedildi. 
     Uçakta 96 yolcu ve 8 mürettebat olmak üzere toplam 104 kişinin bulunduğu belirtilen açıklamada, olayın ihbarı üzerine Dışişleri Bakanlığı ve Ulaştırma Bakanlığı Sivil Havacılık Genel Müdürlüğü nezdinde girişimlerde bulunulduğu belirtildi. 
     Afganistan'da düşen yolcu uçağında bulunan 9 Türk vatandaşına ait bazı kimlik bilgileri belli oldu. 
     Başbakanlık Basın Merkezi'den yapılan açıklamaya göre, uçakta bulunan Türk yolcular ile ilgili elde edilebilen açık kimlik bilgileri şöyle 
     Ahmet Hamdi Saral Trabzon, 21.09.1965 doğumlu. Mühendis. Çukurova-Gülsan Ortak Girişimi çalışanı. Adresi Karayolları Genel Müdürlüğü Loj. 318 H-14 Demetevler Ankara. 
     Erkan Helvacıoğlu Tokat, 06.08.1981 doğumlu. Mühendis. Çukurova-Gülsan Ortak Girişimi çalışanı. Adresi Topçam Mah.Nida Apt. Tokat Merkez. 
     Ayhan Birci Elazığ, 15.03.1966 doğumlu. Mühendis. Çukurova-Gülsan Ortak Girişimi çalışanı. Adresi Gazi Caddesi, Elazığ Merkez. 
     Mustafa Kemal Dündar Adana, 28.08.1978 doğumlu. İşçi. Çukurova-Gülsan Ortak Girişimi çalışanı. Adresi Fatih Melekhatun Mah. Dingil Sok. 
     Mustafa Fırat Malatya, 22.02.1966 doğumlu. İşçi. Çukurova-Gülsan Ortak Girişimi çalışanı. Adresi Mimaroba İkinci Kısım 218 B.Çekmece-İstanbul. 
     Mehmet Korkmaz İstanbul, 20.03.1965 doğumlu. İşçi. Çukurova-Gülsan Ortak Girişimi çalışanı. Adresi Havuzbaşı, Atatürk Caddesi, Üsküdar-İstanbul. 
     Hakan Özkaya MEGA Şirketi. 
     Yüksel Öksüz Özgün Şirketi Abdulkadir Çamuroğlu GTS Asansör Şirketi 
     
     GÜLSAN-ÇUKUROVA AÇIKLAMASI 

     Gülsan-Çukurova Ortak Girişmi'nden yapılan açıklamada da 6'sı Türk vatandaşı 1'i Afganistan vatandaşı 7 şirket çalışanının uçakta bulunduğu belirtildi. 
     Çalışanların isimlerinin verildiği şirket açıklamasında, arama-kurtarma çalışmalarının devam ettiği, henüz bir uçak enkazına ulaşılamadığı için personelin akibeti hakkında herhangi bir bilginin olmadığı ifade edilerek, ''Sağ salim bulunabilmeleri için tanrıya dua etmekteyiz'' denildi. 
     
     KAR YÜZÜNDEN PİSTE İNEMEDİ 

     Boeing 731 tipi uçakta, 104 yolcu ve mürettebat bulunduğu açıklandı. Afganistan'ın Herat kentinden havalanan, Kam havayollarına ait uçak, Kabil Havaalanı'ndaki yoğun kar yağışı nedeniyle piste iniş yapamadı. 
     Yetkililer, uçağın daha sonra Peşaver havaalanından iniş izni istediğini, ancak iniş yapamadığını ve kaybolduğunu kaydettiler. 
     
     ABD "Uçakta ABD'liler olabilir" 

     ABD'nin Kabil Büyükelçiliği sözcüsü Beth Lee, Afganistan'da düşen özel bir havayolu şirketine ait yolcu uçağında ABD'lilerinde olabileceğini bildirdi. 
     Lee, uçakta bulunan, mürettebat dahil 104 kişinin çoğunun Afgan olduğunun, ancak 96 yolcu arasında ABD'lilerin de bulunduğunun sanıldığını açıkladı. Lee, yetkililerin uçaktaki ABD'li yolcuların sayısı ve kimliklerini tespit etmeye çalıştıklarını da sözlerine ekledi. 
     
     Batılı kaynaklara göre enkaz bulundu 

     104 kişiyle kaybolan yolcu uçağının düştüğü bildirildi. 
     AFP'ye açıklama yapan bir Batılı güvenlik kaynağı, uçak enkazının başkent Kabil'in 50 km kadar doğusunda bulunduğunu bildirdi. 
     Herat-Kabil seferini yaparken düşen KAM havayollarına ait uçakta, dokuzu Türk en az 16 yabancı bulunuyordu. 
     Afgan yetkilileri, enkazın bulunmasıyla ilgili açıklama yapmadı. 
     
     Arama kurtarma çalışmaları bugünlük sona erdi 

     Düşen uçakta bulunanlar için başlatılan arama-kurtarma çalışmaları askıya alındı. 
     NATO ve Afganistan yetkilileri, enkazın yerinin bulunduğu iddialarını yalanlarken, karadan ve havadan arama çalışmalarının askıya alındığını, çalışmalara yarın daha geniş bir bölgede devam edileceğini bildirdiler. 
     Afganistan'daki NATO barış gücünün, uçağın yerinin son olarak saptandığı dağlık bölgeye helikopterler ve kara güçleri gönderdiği, ancak bunların üslerine eli boş döndükleri belirtildi. 
     Bu arada, Ulaştırma Bakanı İnayetullah Kasemi, pilotun Kabil kontrol kulesiyle son olarak yerel saatle 03.00'te temas kurduğunu ve hava durumuyla ilgili bilgi istediğini söyledi. 
     Bundan dakikalar sonra uçağın radar ekranlarından kaybolduğu belirtildi. 
     KAM Havayolları, 2001'de Taliban'ın iktidardan uzaklaştırılmasından sonra kurulan ilk özel havayolu şirketiydi. 
     
     Mürettebat Kırgız 

     KAM genel müdür yardımcısı Feda Muhammed Fedayi de Boeing 737 tipi uçağın mürettebatının Kırgız olduğunu, pilotun da Kanada pasaportu taşıdığını belirterek, dün öğleden sonra Herat'tan başkent Kabil'e gitmek için havalanan uçağın kar fırtınası nedeniyle Pakistan'a yönlendirildiğini kaydetti. 
     Fedayi, uçağın kaybolmadan önce Kabil'in kuzeyinde, Bagram'daki ABD üssüyle hava durumu konusunda haberleştiğini, ancak iniş izni istemediğini ifade etti. 
     
     KAM, Afganistan'da kurulan ilk özel havayolu şirketi 

     Taliban'ın 2001'de yıkılmasının ardından ülkede kurulan ilk özel havayolu şirketi olan KAM, Kabil-Herat seferine 2003 yılı kasım ayındabaşladı. Afganistan Ulaştırma Bakanı'nın da ilerleyen saatlerde konuyla ilgili basın toplantısı düzenlemesi bekleniyor. 

     
</TEXT>
</DOC>
