<DOC>
<DOCNO> 337204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/guncel/gun06.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'2 milyon YTL'yi kocama sorun' 
</HEADLINE>
<TEXT>


Aydın'ın Yüce Divan'daki davasında tanıklar konuştu. Müteahhit Gündoğdu İhbar etmeme rağmen ihaleyi aynı firmaya verdiler 

Gökçer Tahincioğlu - Ankara 

Eski Bayındırlık Bakanı Koray Aydın'ın, 'ihaleye fesat karıştırmak, haksız mal edinmek'ten Yüce Divan'da yargılandığı davada tanık olarak dinlenen kardeşi Arzu Çağlayan, banka hesabında bulunan 2 milyon 130 bin YTL ve 900 bin doların kaynağının eşine sorulmasını istedi. Hesabındaki parayı Aydın'ın malvarlığını gizlemek için yatırmış olabileceği şüphesiyle ifade veren Çağlayan, "Ev hanımıyım. Bilgim yok. Eşime sorduğunuzda söyleyecektir" dedi. 
Aydın'ın hesabından 3 gün arayla kendi hesabına yatırılan 710 bin YTL nedeniyle tanıklık yapan Aydın'ın eniştesi Ali Çağlayan da, "Turizm faaliyeti yapmak için abimden Aydın borç istedim. Hesabından yatırdı. İş olmayınca borcumu ödedim" diye konuştu. 
Çağlayan, eşinin hesabındaki para için de, "810 bin doları, Hazine bonosuna çevirip bozdurduk. 2 milyon 130 bin YTL oldu. Sonra müşterek hesaba çevirdik. 900 bin dolar da söz konusu değil" şeklinde konuştu. 
Tanıklardan müteahhit Hüseyin Gündoğdu da, Kıbrıs Dörtyol - Girne yolu ihalesi konusunda bakanlığa ihbar mektubu gönderdiğini, buna rağmen ihaleyi mektupta sözettiği firmanın alması üzerine mahkemeye başvurarak ihaleyi iptal ettirdiklerini belirtti. Gündoğdu, "Bakana yüzde 10 - 13 komisyon verildiğini duyuyorduk" dedi. 
Müteahhit Hasan Cansız da, görüştüğü Aydın'ın "dosya bırak" demesi üzerine, bakanlığa tanıtım dosyası verdiğini, bir süre sonra Kayseri'deki ihaleyi sürpriz bir şekilde kazandığını anlattı. Duruşma ertelendi. 


</TEXT>
</DOC>
