<DOC>
<DOCNO> 315531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur37.html </URL>
<DATE> 2005/02/15/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Valilik Bornova Yetiştirme Yurdu düzenleme için boşaltıldı 
</HEADLINE>
<TEXT>

     Bornova Yetiştirme Yurdu'nun, yaş grubuna göre yeni düzenleme yapmak ve gelişen ve değişen koşullara cevap vermeyen binasının yenilenmesi için boşaltıldığı bildirildi. 
     İzmir Valiliği, bu sabah yaşanan bazı olumsuzluklar yüzünden polis desteği ile boşaltılan Bornova Yetiştirme Yurdu ile ilgili yazılı açıklama yaptı. Açıklamada, ''18 yaşını doldurmuş ve koruma kararı kalkan, ancak misafir olarak yurtta kalmaya devam etmek isteyen bazı gençlerin disiplinsiz davranışları ve bu davranışların küçük çocuklara kötü örnek olmalarını önlemek amacıyla yaş grubuna göre yeni bir düzenleme ihtiyacı ortaya çıktığı'' belirtildi. 
     Bunun yanında binanın yapı kalitesi yönünden de yapı zemin durumu dikkate alınarak yurdun ivedilikle boşaltılması ile Deprem Yönetmeliği doğrultusunda inceleme ve analizlerinin yapılarak güçlendirilmesi gerektiği kanaatine varıldığı kaydedilen açıklamada, alınan önlemler şöyle sıralandı 
     ''13-15 yaş arası 54 çocuk, Yeşilyurt Mehlika Ribnikar Çocuk ve Gençlik Merkezi'ne alınmıştır. 16-18 yaş grubundaki 47 çocuk, ilimizde kalabilecekleri uygun yer bulunmadığından, ailelerinin de ikametgah durumları dikkate alınarak, Sosyal Hizmetler ve Çocuk Esirgeme Kurumu Genel Müdürlüğü'nün yaptığı planlamaya göre il dışındaki muhtelif yurtlara tertip edilmiştir. 
     Meslek liselerine devam eden 10 çocuk, uygun yerlere yerleştirilerek okula devamları sağlanmıştır. Devlet koruma kararı olmayıp misafir kalan 7 çocuğun meslek edindirme ve işe yerleştirilmeleri çalışmalarına başlanmıştır. Bu düzenlemeler yapılırken, devletimizin güvencesi altında bulunan çocuklarımıza, fiziki şartların daha iyi olduğu daha çağdaş ve rahat bir ortam sağlanması konuları da değerlendirilmiştir.'' 
     
</TEXT>
</DOC>
