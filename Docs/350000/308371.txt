<DOC>
<DOCNO> 308371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/spor/spo01.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırma politikası 
</HEADLINE>
<TEXT>


Ronaldo, fazladan para isteyerek Konyaspor'a transferinin gerçekleşmesine engel oldu, Beşiktaş Yönetimi'ni köşeye sıkıştırdı. Siyah-Beyazlılar ise Sambacı'yı antrenman için Fulya Tesisleri'ne gönderip karşı atağa geçti 

BİLAL MEŞE 


Ronaldo elini açtı 
KONYASPOR'A transferi suya düşen Ronaldo ile Beşiktaş Yönetimi arasında adeta poker oynanıyor. Brezilyalı futbolcu, Yeşil - Beyazlılar ile anlaşma sağladıktan sonra ekstra 200 bin dolar daha isteyerek, elindeki kozları masaya sürdü. Sambacı, bu şekilde Kartal'ı köşeye sıkıştırıp, ya kulüpte kalmayı, ya da daha fazla para koparmayı amaçlayacaktı. 

Tuzağa düşmediler 
SİYAH - Beyazlı yönetim ise Ronaldo'nun bu tuzağına düşmedi. Sezon sonuna kadar kendilerinin 400 bin dolar, Konyaspor'un ise 200 bin dolar ödeme yapacağını belirten idareciler, Bosque'ye rağmen Ronaldo'nun takıma katılmasına izin vermedi. Ümraniye'den yeniden Fulya'ya sürülen tecrübeli futbolcu, dün genç takımla idmana çıkarken, bundan böyle özel bir hocayla çalışacak. 

'Bunu hak ediyor mu ' 
BEŞİKTAŞ Yönetimi'nin bu tavrının bir yıldırma politikası olduğu, 31 Ocak'a kadar Ronaldo'yu pes ettirme amacı güttüğü ileri sürüldü. Siyah - Beyazlı camiada yer alan bazı kesim ise, Ronaldo'nun 100. yılda gelen şampiyonlukta büyük emeği bulunduğunu vurgulayarak, "Bu muameleyi hak etmiyor" diyerek yönetime sitem etti. Bosque ise sessizliğini koruyor. 

Fran'a okey, Carew'e veto 

Menajere tam yetki 
BEŞİKTAŞ Yönetimi, Manchester City tarafından istenen Juanfran'ın kiralık gitmesine sıcak bakıyor. Siyah - Beyazlılar, İngiliz kulübüyle görüşebilmesi için İspanyol futbolcunun menajerine de tam yetki verdi. Premier Ligi ekibiyle görüşmelerin başladığı, transferin gelecek hafta içerisinde netlik kazanacağı ifade edildi. Manchester City ile anlaşma sağlanması durumunda Juanfran sezon sonuna kadar kiralık oynayacak, daha sonra da Beşiktaş'a dönecek. 

Zarar etmek istemiyorlar 
JUANFRAN'IN kiralık gitmesine sıcak bakan Siyah - Beyazlı yönetim, Carew'in sezon sonuna kadar ayrılmasına ise izin vermiyor. Bir dönem Barcelona'nın gündemine gelen, ancak golcü konusunda somut bir teklif almayan Beşiktaş, bu oyuncuyu satarak transferini zararsız kapamak istiyor. Yöneticiler, Norveçli golcünün ancak iyi bir bonservis bedeli karşılığında gidebileceğini belirterek, "Aksi taktirde ayrılmasına izin vermeyiz" dediler. 

Sergen katıldı 

SOL aşil tendonundaki zorlanma nedeniyle ikinci yarı hazırlıklarını takımdan ayrı olarak sürdüren Sergen Yalçın, dün arkadaşlarına katıldı. Siyah - Beyazlılar'ın tecrübeli futbolcusu, Ümraniye'de medyaya kapalı olarak gerçekleşen çalışmada bir dizi testten geçirildi. 

Kartal bugün kampa giriyor 

TÜRKİYE Kupası'nda yarın Konyaspor ile karşılaşacak olan Beşiktaş, son taktik çalışmasını bugün yaparak Ümraniye Tesisleri'nde kampa girecek. Shakhtar Donetsk maçında sakatlanan Ahmed Hassan'ın, ligin ilk karşılaşması olan Malatyaspor mücadelesinde de yer almayacağı belirtildi. Sakatlıktan kurtulan Emre Aşık ise gelecek hafta takımla birlikte çalışacak. 

Şeffaf Bosque 

ANTALYA kampının ardından ikinci yarı ve Türkiye Kupası hazırlıklarını İstanbul'da sürdüren Beşiktaş'da Teknik Direktör Vicente del Bosque, bugün bir basın toplantısı düzenleyecek. İspanyol çalıştırıcı, hem yarınki Konyaspor maçı ile ilgili soruları yanıtlayacak, hem de takımın son durumuyla ilgili olarak kamuoyunu bilgilendirecek. 


</TEXT>
</DOC>
