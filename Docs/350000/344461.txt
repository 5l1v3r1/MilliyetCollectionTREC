<DOC>
<DOCNO> 344461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/siyaset/asiy.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüstlük Ödülü Başsavcı Ok'un 
</HEADLINE>
<TEXT>


Uluslararası Saydamlık, Dürüstlük ve Yolsuzlukla Mücadele Ödülü'ne Başsavcı Ok layık görüldü 

EKONOMİ SERVİSİ 


Merkezi Berlin'de bulunan Transparency International'ın Uluslararası Saydamlık Türkiye ofisi Toplumsal Saydamlık Hareket Derneği TSHD , 2004 Dürüstlük Ödülü'nü Yargıtay Cumhuriyet Başsavcısı Nuri Ok'a verdi. Dernekten yapılan açıklamada, Ok'un 2004 Dürüstlük ve Yolsuzlukla Mücadele Ödülü'ne, Neşter operasyonlarını yürüten eski Ankara DGM Savcısı Sayın Ömer Süha Aldan ile Akçaabat Sebat Profesyonel Futbol Takımı kalecisi Sefer Hakan Olgun'un da "temiz toplum ülküsüne hizmetinden" dolayı "teşekkür"e layık görüldüğü bildirildi. TSHD Başkanı Erciş Kurtuluş, Ok'a ödül verilmesinin gerekçesini şöyle anlattı 

'Kesin tavir aldı' 
"Sayın Ok, ülkemizde egemen olan kirli korumacılık ve kol kırılır, yen içinde kalır anlayışına karşı kesin tavır alarak temiz yargının örselenmemesi, güvenilirliği ve saygınlığının muhafazası ve geliştirilmesi yönünde çalışmıştır. Temiz toplum ülküsüne en etkili kurumun yargı organları olduğunun bilinciyle hareket eden Nuri Ok Yargıtay'da kişisel ve dar alanda da kalsa etik dışı davranışlara ve suç isnatlarına karşı kuralların gecikmesiz ve katı olarak uygulanmasına yönelik harekete öncülük etmiştir." 
Kurtuluş, Aldan ile Olgun'un "teşekkür"e layık görülmeleri ile ilgili olarak da şöyle konuştu "Yüksek yargı mensuplarının rüşvet aldıkları iddiası ile başlatılan Neşter Operasyonu soruşturmasını yürüten Aldan mesleki korumacılık duygusuna kapılmadan, gerçekleri ortaya çıkarmak için cesur ve objektif bir anlayışla iddianamesini yazmıştır. Olgun da, şike ve kayırma dedikodularının her ortamda konuşulduğu, ancak temiz futbol ortamına yönelmek için hiçbir şeyin yapılmadığı bir ortamda kendisi, arkadaşları ve kulübünün alet edilmek istendiği kirli oyunu gün ışığına çıkararak tüm futbol dünyasına ders vermiştir." 

TSHD yönetimi belirliyor 
Bu yıl Türkiye'de üçüncüsü düzenlenen Dürüstlük Ödülü'nü alacak kişiler TSHD Yönetim Kurulu'nca belirleniyor. Ödülü kazanan Yargıtay Başsavcısı Nuri Ok'un aynı zamanda Uluslararası Saydamlık Ödülü'ne de aday gösterileceği bildirildi. Ok, Aldan ve Olgun'a ödülleri önümüzdeki günlerde yapılacak bir törenle verilecek. 


</TEXT>
</DOC>
