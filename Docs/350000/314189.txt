<DOC>
<DOCNO> 314189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonspo23.html </URL>
<DATE> 2005/02/10/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Türk boksör Sinan Şamil Sam Tyson'dan daha iyiyim 
</HEADLINE>
<TEXT>

     Almanya'nın başkenti Berlin'deki Max Schmeling spor salonunda 12 Şubat Cumartesi günü Amerikalı boksör Lawrence Clay-Bey ile karşılaşacak olan ağır sıklet WBC Kıtalararası Boks Şampiyonu Sinan Şamil Sam, eski Dünya Şampiyonu Mke Tyson'dan daha iyi olduğunu savundu. 
     Sinan, ''Tyson büyük bir boksör, ancak ben Tyson'dan daha iyiyim. Onunla karşılaşıp karşılaşmamama menajerlerim karar verir, ancak ben Tyson'la karşılaşmaya her zaman hazırım'' dedi. 
     Sinan, Clay-Bey'e karşı yapacağı karşılaşma için uzun ve yoğun bir hazırlık yaptığını belirterek, kendisini karşılaşmaya hazır ve formda hissettiğini söyledi. 
     Menajeri Ahmet Önder ise Sinan'ın hedefinin dünya şampiyonluğu olduğunu belirterek, ''Sinan, Tyson'nun yenildiği Danny Williams'ı yendi. Tyson'u da muhtemelen yener. Ancak bizim için ilk hedef Vitali Klitschko'' dedi. 
     Clay-Bey'in dünya klasmanında önemli bir yeri olmamasına rağmen çok güçlü bir boksör olduğunu ifade eden Öner, Clay-Bey'in yaptığı 23 profesyonel maçtan 16'sını nakavtla kazandığını ve sadece 2 yenilgisi olduğunu hatırlattı. 
     Antrenörü Ulli-Wegner de Sinan'ın dünya şampiyonu olabilecek potansiyele sahip ve karşılaşmaya da her açıdan hazır olduğunu kaydetti. 
     Clay-Bey ise Sinan'a karşı özel bir taktik uygulamayacağını, maçın akışına göre strateji belirleyeceğini söyledi. 
     
</TEXT>
</DOC>
