<DOC>
<DOCNO> 317559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonsiy05.html </URL>
<DATE> 2005/02/22/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Milletvekililerine kızdılar, AKP'den istifa ettiler 
</HEADLINE>
<TEXT>

     Ahmet KOCAOĞLU KARAMAN, DHA 
     

      KARAMAN AKP İl Örgütü, toplu olarak istifa etti. AKP il Başkanı Yücel Yüksel, Karaman Milletvekilleri Yüksel Çavuşoğlu ile Mevlüt Akgün'ün kendilerini hiçe saydıkları için bu kararı aldıklarını söyledi. 
     İl Başkanı Yücel Yüksel, bu güne kadar canla-başla çalıştıklarını ancak, milletvekillerinin kişisel davranışları nedeniyle artık çalışamaz hale geldiklerini öne sürdü. Yüksel, şöyle devam etti 
     "Milletvekilleri, il teşkilatına karşı aldıkları tavırlar bizi şok ediyor. Milletvekilleri Karaman'daki tüm mülki idare ve resmi daire müdürlerine sözlü olarak Bizim dışımızda il ve ilçe teşkilatlarından kimseyi dikkate almayacaksınız' diye talimat verdiler. Biz hiç bir vatandaşın kolundan tutup, bir işine yardımcı olamıyoruz. Artık görev yapamaz hale geldikten sonra koltuklarımızda oturmamızın anlamı yoktu, toplu olarak istifa etmeye karar verdik. İstifamızın sorumluları da Karaman'ın çıkardığı iki milletvekilimiz sayın Çavuşoğlu ve Akgün'dür.'' AKP Karaman il teşkilatı ile milletvekillerinin arasında uyuşmazlık uzun süreden bu yana devam ediyordu. AKP Genel Merkezi'nden 2 hafta önce müfettiş olarak bir milletvekilinin geldiği, il, ilçe teşkilatı ile milletvekillerinin arasındaki sorunu gidermeye çalıştığı belirtildi. Sorunu gideremeyen milletvekilinin hazırladığı raporu genel merkeze verdiği ifade edildi. İstifa eden İl başkanı Yücel Yüksel ile merkez ilçe başkanı Ramazan Erkin, bu sabah Ankara'ya çağrıldı. 
     
</TEXT>
</DOC>
