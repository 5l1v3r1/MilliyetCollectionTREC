<DOC>
<DOCNO> 301391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sontur39.html </URL>
<DATE> 2004/12/27/ </DATE>
<TIME> 18.33 </TIME>
<AUTHOR>  </AUTHOR>
<HEADLINE>
Eski avukat Haydar Aküzüm gözaltına alındı... 
</HEADLINE>
<TEXT>

     İstanbul 12. Ağır Ceza Mahkemesi'nde devam eden çıkar amaçlı suç örgütü davası kapsamında gıyabi tutuklu olarak aranan eski avukat Haydar Aküzüm yakalandı. 
     Hadımköy'de 2 yıl önce 1.5 milyon dolar karşılığında 8.5 dönüm arazinin sahte vekaletnameyle satılması ve kurşunlama olaylarına ilişkin organize suç örgütü elebaşı olduğu iddiasıyla hakkında gıyabi tutuklama kararı bulunan Haydar Aküzüm, Organize Suçlar Şube Müdürlüğü ekiplerince saklandığı yerde gözaltına alındı. 
     Polis ekiplerince şubeye getirilen Aküzüm, akşam saatlerinde sağlık kontrolünden geçirildi. Tekrar şubeye geri getirilen Aküzüm'ün emniyetteki sorgusu devam ediyor. 
     Aküzüm, İstanbul 12. Ağır Ceza Mahkemesi'nde devam eden ve aralarında avukat Gökhan Türkyılmaz'ın da bulunduğu toplam 7 sanığın yargılandığı dava kapsamında gıyabi tutuklu olarak aranıyordu. 
     Davanın iddianamesinde, Aküzüm ile diğer sanıkların Hadımköy'deki arazinin sahte vekaletnameyle satışının yanı sıra 3 kişiye yönelik 6 ayrı kurşunlama olayına karıştığı belirtiliyor. 
     
</TEXT>
</DOC>
