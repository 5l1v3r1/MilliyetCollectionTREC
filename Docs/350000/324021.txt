<DOC>
<DOCNO> 324021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko23.html </URL>
<DATE> 2005/03/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Yabancı sermayede hedef büyük... 
</HEADLINE>
<TEXT>

     Geçen yıl 2.6 milyar dolar olan Türkiye'ye yabancı sermaye girişinin, bu yıl 5 milyar dolar, 2010 yılında ise 25 milyar dolara ulaşmasının beklendiği bildirildi. 
     Konya Sanayi Odası tarafından düzenlenen bir programa katılmak üzere Konya'ya gelen Yabancı Sermaye Derneği YASED Genel Sekreteri Mustafa Alper, coğrafi konumu itibariyle çok önemli noktada bulunan Türkiye'ye, beklenenin çok altında yabancı sermaye girişinin olduğunu söyledi. 
     Yıllardır süren ekonomik ve politik istikrarsızlık, mevzuatın karışıklığı, kayıt dışı ekonomi gibi birçok nedene bağlı olarak Türkiye'ye yılda ortalama 1 milyar dolarlık yatırımın geldiğini belirten Alper, ''Sadece 2001 yılında yabancı yatırım girişi 3 milyar doları geçti. Bunda Aria'nın yabancılara satılışı çok etkili oldu'' dedi. 
     Geçen yıl ise yabancı sermaye girişinin 2.6 milyar dolar olarak gerçekleştiğini ifade eden Alper, şunları kaydetti 
     ''Bunun 1.3 milyar doları gayrimenkul, geriye kalanı doğrudan yatırım şeklinde oldu. Para cinsinden fazla bir artış olmadı ancak şirket sayısı açısından ciddi bir gelişme var. 2003 yılının ilk yarısına kadar 6500'e yakın olan yabancı şirket sayısı 2004 yılı sonunda 9 bine ulaştı. Yani büyük değil, orta ve küçük ölçekli yatırımlar gelmeye başladı. Artık, Ford ya da Aria gibi büyük yatırımlar gelmiyor.'' Alper, geçen yıl yabancı sermaye girişinin 2003 yılına oranla artış gösterdiğini vurgulayarak, bunun AB müzakere sürecinin başlayacak olması ve istikrarın sağlanmasıyla Türkiye'nin ön plana çıkmasından kaynaklandığını bildirdi. 
     
     GÜVEN, 25 MİLYAR DOLARLIK YATIRIMI GETİRECEK 
     Makro dengelerin de düzelmesinin geleceğe yönelik beklentileri olumlu yöne çevirdiğini ve artık yatırımların artmasını beklediklerini vurgulayan Alper, şöyle devam etti 
     ''Yabancı yatırımlar en ucuz kaynaklardır. Türkiye'de yabancı sermaye girişi, gayrimenkul alımı, yeni tesis kurma ya da Türk işadamları ile ortaklık kurularak gerçekleşiyor. Bizim beklentimiz, yabancı sermayenin, istihdamı ve üretimi artıracak, büyümeye katkı sağlayacak şekilde doğrudan yatırım olarak giriş yapmasıdır. Sağlanan istikrarın sürdürülebilir olacağına inanan yabancı işadamları, Türkiye'ye gelmeye başladı. Bu yıl 1 milyar doları gayrimenkul, 4 milyar doları da doğrudan yatırım olmak üzere toplam 5 milyar dolarlık yabancı sermaye girişi bekliyoruz.'' Alper, Türkiye'nin elinde çok ciddi potansiyel bulunduğunu, bu potansiyele göre ise yılda en az 20 milyar dolar yabancı yatırım alması gerektiğini belirterek, güven ve istikrarın sürmesi, AB müzakerelerinin başlaması ile 2010 yılında Türkiye'ye yaklaşık 25 milyar dolarlık yabancı sermaye girişinin beklendiğini anlattı. 
     Türkiye nüfusunun 2023 yılında 92 milyon olacağı düşünüldüğünde, Türkiye'de yılda ortalama 35 milyar dolarlık yatırım yapılması gerektiğini ifade eden Alper, ''Bu yönden ve yurt dışına daha kolay açılma yönünden bakıldığında yabancı yatırımların önemi daha da açık ortaya çıkıyor. Yabancı yatırım, Konya gibi Anadolu kentlerinde üretim yapan KOBİ'lerin rekabet gücünü artırarak, yurt dışına daha kolay açılmalarını sağlayacaktır'' dedi. 
     Yabancı yatırımların Konya, Sivas ve Kayseri gibi illere daha fazla gelmesini istediklerini dile getiren Alper, ''Hızlı bürokrasi, vergilerde iyileştirme ve gümrüklerdeki sıkıntıların çözülmesi ile kilit pazarlara giriş imkanı bulan Türkiye'nin birçok Anadolu kenti yabancı yatırım çekecektir'' diye konuştu. 
     
</TEXT>
</DOC>
