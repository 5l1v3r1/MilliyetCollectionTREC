<DOC>
<DOCNO> 316505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonspo34.html </URL>
<DATE> 2005/02/18/ </DATE>
<TIME> 22.53 </TIME>
<AUTHOR>  </AUTHOR>
<HEADLINE>
Gaziantepspor, Beşiktaş maçı sonrası notlar 
</HEADLINE>
<TEXT>

     Gaziantepspor Teknik Direktörü Nurullah Sağlam, ''Kazanmayı biz haketmiştik ama Beşiktaş kazandı'' dedi. 
     Sağlam, 1-0 yenildikleri karşılaşmanın ardından yaptığı değerlendirmede, bireysel hata sonucu yedikleri gol nedeniyle sahadan yenik ayrıldıklarını belirtti. 
     Zor geçmesini bekledikleri karşılaşmaya inançlı ve istekli başladıklarını ifade eden Sağlam, değerlendirmesini şöyle sürdürdü 
     ''Beşiktaş'a göre daha istekli, arzulu ve baskılı başladık. Yine bireysel hata sonucu yediğimiz bir gol var. Golden sonra baskılı oynamaya başladık, oyunun büyük bölümü de böyle geçti. Beşiktaş'ın ikinci yarıda bizim yaptığımız bireysel hatalar sonucu bulduğu bir iki pozisyon var.'' Sağlam, bir soru üzerine karşılaşmanın hakemi Özgüç Türkalp'in çok iyi maç yönettiğini vurguladı. ''Genç bir hakem, daha önce de bir maçımızı yönetmişti. Kendisini tebrik ediyorum'' diye konuştu. 
     
     ÇALIMBAY'IN AÇIKLAMASI 

     Beşiktaş Teknik Direktörü Rıza Çalımbay da yaptığı açıklamada, iyi bir seri yakalayabilmeleri açısından Gaziantepspor maçını kazanmaları gerektiğini bildirdi. 
     Her şeyden önce kazandıkları için mutlu olduklarını ifade eden Çalımbay, şöyle dedi 
     ''Her zaman söylüyoruz, telafisi olmayan maçlar oynuyoruz. Gaziantepspor maçının çok zor geçeceğini biliyorduk. Gaziantepspor kaliteli oyunculardan kurulu iyi bir takım. Bilhassa kendi sahasında büyük takımlara karşı çok iyi oynayan bir takım. 
     Karşılaşmada zaman zaman iyi oynadık, istediğimiz şeyleri yaptık, istediğimiz pozisyonları da bulduk. Son paslarda ve son vuruşlarda biraz daha dikkatli olabilseydik daha net bir skorla dönebilirdik. Her şeyden önce buradan galibiyetle dönmemiz çok önemliydi, futbolcularımın mücadelesinden ve performansından çok memnunum.'' Çalımbay, Gaziantepspor'u yenerek zor bir maçı kayıpsız geride bıraktıklarını ve geriye kalan maçlarını da kazanmaya çalışacaklarını kaydederek, ''Artık bu seneyi en iyi yerde bitirmeye çalışacağız, bunun için önümüze bakacağız. Bu ve önceki maçlar takımımın beni, benim takımımı tanımam açısından çok iyi oldu'' diye konuştu. 
     Çalımbay, kalan maçlarına hatalarını en aza indirmeye çalışarak çıkacaklarını sözlerine ekledi. 
     
</TEXT>
</DOC>
