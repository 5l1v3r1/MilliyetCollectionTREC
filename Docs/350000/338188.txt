<DOC>
<DOCNO> 338188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonspo22.html </URL>
<DATE> 2005/04/29/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Galatasaray'da Hakan Şükür'ün maça yetişmesi için seferberlik 
</HEADLINE>
<TEXT>

     Malatyaspor maçı hazırlıklarını sürdüren Galatasaray’da, sakatlığı bulunan Hakan Şükür’ün bu karşılaşmaya yetiştirilmesi için yoğun çaba harcanıyor. 
     Dünkü çalışmada göğüs üst kasında yırtık meydana gelen golcü futbolcu bugünkü antrenmana katılmadı. 
     Kulüp doktoru Murat Çevik, A.A muhabirine yaptığı açıklamada, Hakan Şükür’ün ağrılarında düne oranla azalma olduğunu, ancak şu an itibariyle oynayacak durumda bulunmadığını söyledi. 
     1 Mayıs Pazar günü yapılacak maça kadar Hakan Şükür’ün tedavisini 
     yoğun biçimde sürdüreceklerini anlatan Dr. Çevik, "Maça yetiştirmek için elimizden geleni yapıyoruz. Şimdiden bir şey söylemek mümkün değil, maç saatini bekleyeceğiz" dedi. Öte yandan Galatasaray, Malatyaspor maçı hazırlıklarına yaptığı tek idmanla devam etti. Basına kapalı olarak gerçekleştirilen taktik ağırlıklı idmana Hakan Şükür’ün yanı sıra, sakatlıkları devam eden Hakan Ünsal ve Volkan Arslan da katılmadı. Bu arada, uzun süredir sahalardan uzak kalan Hakan Ünsal’ın, gelecek haftadan itibaren takımla çalışmalara başlayacağı bildirildi. Galatasaraylı futbolcular yarın sabah son çalışmasını yapacak ve öğleden sonra Malatya’ya gidecek. 
     
</TEXT>
</DOC>
