<DOC>
<DOCNO> 346101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonspo26.html </URL>
<DATE> 2005/05/26/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İstanbul'daki final tarihe geçti 
</HEADLINE>
<TEXT>

     Futbol Federasyonu Başkanı Levent Bıçakcı, AC Milan ile Liverpool takımları arasında İstanbul’da yapılan Avrupa Şampiyonlar Ligi 2004-2005 sezonu final maçının başarılı organizasyonun UEFA yetkililerini de son derece memnun ettiğini söyledi. 
     Levent Bıçakcı, A.A muhabirine yaptığı açıklamada, bu organizasyonu sorunsuz şekilde gerçekleştirmek için çok çalıştıklarını, bunu da başardıkları için çok memnun olduklarını vurgulayarak, UEFA yetkililerinin, dün geceki muhteşem maçın, "Kupa 1"in 50 yıllık geçmişindeki en önemli final karşılaşmalarından birisi 
     olduğunu kendisine söylediklerini ifade etti. 
     Organizasyonun başarısının yanı sıra, final maçında sergilenen oyun ve sonucun da bu maçı unutulmazlar listesine soktuğunun altını çizen Levent Bıçakcı, şunları söyledi 
     "UEFA yetkilileri, 50 yıllık geçmişi olan kupa tarihinin en önemli karşılaşmalarından olduğunu söylediler. 1999 yılında Barcelona’da oynanan Manchester United-Bayern Münih finali gibi, İstanbul’daki finalin de unutulmayacağını, stattaki atmosferin çok iyi olduğunu, bütün taraftarların sabaha kadar sokaklarda eğlendiğini, buna rağmen en küçük bir olayın yaşanmamasının çok sevindirici olduğunu ifade ettiler. Bu da bizi gururlandırdı." Bu organizasyondan başarıyla çıkmalarının, 2012 Avrupa Futbol Şampiyonası finallerini düzenleme adaylıkları yolunda önemli olduğunu anlatan Bıçakcı, "Ancak adaylık süreci çok planlı bir çalışmayı gerektiriyor. Bunların hepsi bir bütün. Sürekli çalışmak, projeyi her yönüyle çok iyi hazırlamak lazım. Sadece bir maçla olmuyor. Bunun bilincindeyiz" dedi. 
     
</TEXT>
</DOC>
