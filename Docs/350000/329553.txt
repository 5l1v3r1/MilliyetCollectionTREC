<DOC>
<DOCNO> 329553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/spor/spo01.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
L'aigle noir 
</HEADLINE>
<TEXT>


Beşiktaş modaya uydu, Fransız futbolcu arayışını hızlandırdı. Siyah-Beyazlılar, transfer listesine Bordeaux'ta forma giyen iki golcü Chamakh ve Darcheville ile St. Etienne'den Zokora'yı dahil etti 

ORHAN YILDIRIM 


Galatasaray'ın Ribery, Fenerbahçe'nin Anelka'yı transferinin ardından Fransa pazarını daha cazip gören Beşiktaş, bu ülkeye ciddi olarak yöneldi. Teknik Direktör Rıza Çalımbay tarafından izlenen St. Etienne'den Frederic Piquionne ile Pascal Feindouno'ya, aynı kulüpten Didier Zokora'nın da eklendiği öğrenildi. Zokora'nın orta sahada görev yaptığı, takımının 28 maçının tamamında ilk 11'de forma giydiği ifade edildi. 
Kartal, St. Etienne dışında Bordeaux'u da yakın takibe aldı. Fransız kulübünün forvetinde yer alan Marouane Chamakh ile Jean Claude Darcheville de Siyah - Beyazlılar'ın transfer listesine girdi. Bu sezon 21 karşılaşmada ilk 11'de sahaya çıkan Chamakh'ın, 10 golü bulunuyor. Daha az şans bulan Darcheville'nin ise 14 maçta 4 golü var. 
Rıza Çalımbay'ın talimatıyla bu oyuncuları takibe alan Ulvi Güveneroğlu, Bülent Albayrak ile Gökhan Keskin'in, Diyarbakırspor maçından sonra yeniden Fransa'ya giderek belirlenen isimleri izleyecekleri vurgulandı. 

Kara Kartal 

Beşiktaş Yönetimi taktik'te 

Beşiktaş Başkanı Yıldırım Demirören ile yönetimden Murat Aksu, Kenan Öner, Fikret Ercan, Kemal Gencer ve Süleyman Eren, dün taktik'i ziyaret etti, başarı dileğinde bulundu. Spor Müdürümüz Necil Ülgen ile görüşen Siyah - Beyazlılar, gündemdeki konularla ilgili yorumlarda bulundu. 

'Umarım hata yapmaz' 

Beşiktaş Futbol Komitesi Başkanı Kıvanç Oktay, Diyarbakırspor maçına hakem Cem Papila'nın verilmesini eleştirdi. Oktay, "Dileriz Papila büyük bir hata yapmadan maçı yönetir. Ya yaparsa İşte bütün sorun burada yatıyor" diye konuştu. 

Ronaldo'ya forma 

Teknik Direktör Rıza Çalımbay, Gürcistan karşılaşmasında sakatlanan Koray'ın boşluğunu Brezilyalı ile dolduracak 
Gürcistan milli maçında sakatlanan ve iki hafta süreyle sahalardan uzak kalacak olan Koray Avcı'nın yerine Diyarbakırspor önünde Ronaldo görev yapacak. Teknik Direktör Rıza Çalımbay, Çağdaş'ı savunma blokuna çekecek, İbrahim Toraman'ı ön liberoda oynatacak. Çalımbay'ın forvette ise İbrahim Akın ve Ahmet Dursun ikilisini kullanacağı vurgulanırken, Sergen ile Carew'in ise sahaya yedekler arasında çıkacağı bildirildi. 
Diyarbakırspor maçının hazırlıklarına dün de tek antrenmanla sürdüren Siyah - Beyazlılar'da sakat İbrahim Üzülmez, Fatih Sonkaya, Juanfran, Koray ve Berkant çalışmaya katılmadı. Milli takımdan dönen Pancu ise düz koşu yaptı. 

Voleci Adem rüzg r Sezer 

Teknik Direktör Rıza Çalımbay'ın A takımla antrenmanlara çıkardığı Adem Büyük ile Sezer Sezgin performanslarıyla umut veriyor. PAF takımında 19 gole imza atan Adem, bunların 11'ini voleyle ağlara gönderdi. Adem'e, "Geleceğin Sergen'i" gözüyle bakılıyor. A takıma alınan Sezer de sürati ve ortalarıyla Çalımbay'ın gözüne girdi. 

En Çağdaş itiraf 

SÜLEYMAN HATISARU 

Siyah - Beyazlı ekibin savunmasında görev yapan Çağdaş Atan, Vicente del Bosque'nin gidip, Rıza Çalımbay'ın gelişi sonrasında yakalanan başarıyı ilginç bir tespitle özetledi. Çağdaş, "Bosque çok profesyonel bir teknik adamdı. Ancak biz onun kadar profesyonel değiliz. 'Git' denilince, gitmiyoruz. Mutlaka birinin arkadan itmesi lazım. Şimdi bunu Rıza hocamız en iyi şekilde yapıyor" yorumunda bulundu. 


</TEXT>
</DOC>
