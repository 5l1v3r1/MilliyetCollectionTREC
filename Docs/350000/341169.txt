<DOC>
<DOCNO> 341169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun35.html </URL>
<DATE> 2005/05/10/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Kıbrıs'ta ilk bireysel mülk davası başladı... 
</HEADLINE>
<TEXT>

     Güney Kıbrıs’ta faaliyet gösteren bir Rum şirketinin, Gazimağusa’daki Hurma Restoran’ın işletmecisi Hüseyin Çağıner aleyhine açtığı tahliye ve tazminat davasının ilk duruşması bugün Güney Kıbrıs’taki Larnaka Kaza Mahkemesi’nde yapıldı. 
     Duruşmada, "şartlı ispatı vücut" talebinin görüşülmesi 13 Mayıs Cuma gününe ertelendi. 
     Duruşmanın, Çağıner’in avukatlarının şartlı ispatı vücut talebiyle ilgili olarak 4 Mayıs’ta mahkemeye sunduğu 4 sayfalık metnin tercüme edilmemesi nedeniyle ertelendiği belirtildi. 
     Duruşmaya Hüseyin Çağıner’i temsilen avukatları Hakkı Önen ve İbrahim Özgür katıldı. 
     Avukat Hakkı Önen, duruşmadan sonra yaptığı açıklamada, taleplerini içeren dosyanın tercüme edilmediğini, duruşmanın bu nedenle yargıcın bunu görmesine olanak sağlanması amacıyla cuma gününe ertelendiğini söyledi. 
     Önen, bir soru üzerine, mahkemenin Kıbrıs Cumhuriyeti yasalarına uygun kurulmadığını belirterek, anayasanın, bir davanın taraflarının Türk ve Rumlardan oluşması halinde mahkemenin de buna uygun olarak Türk ve Rum hakimlerden oluşturulmasını öngördüğünü belirtti. 
     Davanın taşınmaz mülkle ilgili olması halinde de bunun olayla ilgili kaza mahkemesinde görüşülmesi gerektiğine işaret eden Önen, davanın kişisel bir dava olmasına rağmen toplumun büyük bir kısmını ilgilendirdiğine dikkat çekti. 
     Kıbrıs’taki malların dağılımının siyasi kararla olduğunu kaydeden Önen, bundan sonra izlenecek yöntemi de politikacılarla birlikte belirleyeceklerini belirtti. 
     Hakkı Önen, Rumların Hüseyin Çağıner için, Avrupa tutuklama emri çıkartmasıyla ilgili bir soru üzerine, "bunun tacizden öteye bir işe yaramayacağını" söyledi. 
     Rumların hem hukuk hem de ceza davalarını birlikte götürme düşüncesinde olduğu izlenimi edindiğini ifade eden Önen, "Zaten malın tazmin ve tahliyesi için hukuk davası açmışlardı, bir de ceza davası açmalarına gerek yoktu. Bu ancak taciz olur" dedi. 
     Rumların Hüseyin Çağıner’e açtığı dava, iki toplum arasında bireysel nitelikli ilk dava özelliğini taşırken, bu davayla ilgili gelişmeler mülkiyetle ilgili bundan sonraki gelişmelerin de temelini oluşturacak. 
     
</TEXT>
</DOC>
