<DOC>
<DOCNO> 333393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonspo17.html </URL>
<DATE> 2005/04/14/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Gençlerbirliği Teknik Direktörü Burası Türkiye'nin en huzurlu takımı 
</HEADLINE>
<TEXT>

     Gençlerbirliği Teknik Direktörü Ziya Doğan, Gençlerbirliği Kulübü'nün Türkiye liglerinin en huzurlu takımı olduğunu belirterek, ''Yönetim, futbolcusu için her şeyi yapıyorsa, futbolcusu da elinden geleni sonuna kadar yapmalıdır'' dedi. 
     Gençlerbirliği, pazar günü deplasmanda yapacağı İstanbulspor maçının hazırlıklarını sürdürdü. 
     Teknik Direktör Doğan, idman öncesi düzenlediği haftalık basın toplantısında, ilk 3 haftada İstanbulspor, Kayserispor ve Akçaabat Sebatspor'la kritik maçlar oynayacaklarını söyledi. 
     Özellikle bu hafta sonu oynayacakları maçın önemine dikkati çeken Doğan, ''İstanbulspor'a oranla rahatız. Ancak bizden daha çok puana ihtiyacı olan İstanbulspor maça daha iyi konsantre olacaktır. Bu maçtan 3 puan alarak, üst sıralara çıkmak istiyoruz'' dedi. 
     Gençlerbirliği Kulübü'nün Türkiye liglerinin en huzurlu takımı olduğunu belirten Doğan, şunları söyledi 
     ''Diğer takımlarda futbolcularımın hakkını korurdum, ama bu kulüpte böyle bir şeye gerek duymuyorum. Yönetim, futbolcular için gerekli her şeyi yapıyor. Böyle bir ortamda son haftalara gelindiğinde futbolcularımın rehavete kapılmasını affetmem. Rehavete kapılanları takımda tutmayacağım. Bu takımda futbolcunun hiçbir eksiği yok. Takımdan genel olarak memnunum. Ancak büyük hedeflerim var. Sezon sonunda bıkkınlık yaşanması normal ama oyuncularımı iyi motive edip çıkabildiğimiz kadar yukarılara çıkmak istiyoruz.'' Doğan, transfer için henüz erken olduğunu, belirlenecek hedefler doğrultusunda gelecek sezon için transfer yapılacağını sözlerine ekledi. 
     
</TEXT>
</DOC>
