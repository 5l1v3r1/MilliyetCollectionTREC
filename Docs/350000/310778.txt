<DOC>
<DOCNO> 310778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonsiy17.html </URL>
<DATE> 2005/01/30/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
CHP kurultayında skandal iddiası... 
</HEADLINE>
<TEXT>

     CHP İstanbul Milletvekili Zülfü Livaneli ve kendisiyle birlikte hareket eden 21 milletvekili, PM ve YDK seçimlerinin çarşaf liste usulüyle yapılmasını içeren önergenin oylamasının ''boş salonda yapılarak reddedildiğini'' savunarak, ''Bu büyük bir siyasi skandaldır'' dedi. 
     CHP 13. Olağanüstü Kurultayı'nda PM ve YDK üyelikleri için seçimlere geçilmesi beklenirken, İstanbul Milletvekili Zülfü Livaneli ve 21 milletvekili yazılı bir açıklama yaptılar. 
     CHP tüzüğü gereği, Divan Başkanlığı'na verilen PM ve YDK üyelikleri seçimlerinin çarşaf liste ile yapılmasını içeren önergenin, yaklaşık 800 delegenin imzasını taşıdığı belirtilen açıklamada, şöyle denildi 
     ''Divan Başkanlığı'nca kurultayın 2. çalışma günü seçimlere geçilmeden önce oylanacağının açıklanmasına rağmen, gece 01.30'da genel başkanlık seçimi sonuçlarının açıklanıp kurultay delegelerinin salondan ayrılmalarını takiben, boş salonda oylanıp çarşaf liste talebinin kabul edilmediğinin ve seçimlerin blok liste ile yapılacağı açıklanmıştır. 
     Bu durum parti ahlakına, parti hukukuna açıkça aykırı olup kurultayda yaşanan tüm olumsuzlukların üzerinde büyük bir siyasi skandaldır. Bu durum aynı zamanda kurultay üyelerimizin demokratik hak ve taleplerine yönelik siyasi bir gasptır. Bilinmelidir ki, yaşanan tüm olumsuzluklar belki unutulabilir, ancak bu siyasi skandalın ve siyasi gaspın açtığı yara, partililerimin vicdanlarında hiçbir zaman onarılamayacaktır.'' 
     
</TEXT>
</DOC>
