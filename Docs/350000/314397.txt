<DOC>
<DOCNO> 314397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun40.html </URL>
<DATE> 2005/02/11/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
CIA ve FBI arasında yabancı casus gerilimi 
</HEADLINE>
<TEXT>

     Amerikan Federal Soruşturma Bürosu'nun FBI Amerika'da yaşayan yabancıları istihdam ederek istihbarat amaçlı olarak yurtdışında kullanmasının, büroyu Merkezi Haberalma Teşkilatı CIA ile karşı karşıya getirdiği bildirildi. 
     New York Times gazetesinde çıkan haberde, ''istihbarat alanındaki geleneksel hakimiyetini kaybetmekten endişe eden CIA'in bu konumunun, sadece FBI tarafından değil, 11 Eylül saldırılarından sonra istihbarat faaliyetlerine ağırlık veren ABD Savunma Bakanlığı Pentagon tarafından da tehdit edildiğine'' dikkat çekildi. 
     Bu üç kurumun istihbarat konusunda birbiriyle rekabet eder hale geldiğini kaydeden gazete, gelecek hafta Beyaz Saray'a birer rapor sunacak bu kurumların teröre karşı önlemleri geliştirmeye dair planlarını açıklayacaklarını yazdı. 
     Geçmişteki uygulamalarından farklı olarak FBI'ın, başlattığı yeni bir program dahilinde, ABD'de yaşayan yabancıları istihdam ettiği ve ülkelerine döndüklerinde bu kişilerden istihbarat amaçlı faydalanmayı planladığı belirtilirken, FBI'ın kendini yurtdışında istihbarat toplayacak hale dönüştürmesinin, bugüne kadar yurtdışı istihbaratını tekelinde bulunduran CIA'de rahatsızlık yarattığı kaydedildi. 
     Habere göre, FBI'ın bu konuda faaliyet yürütecek uzmanlığı bulunmadığını ileri süren CIA, bu teşkilata ''uluslararası faaliyetlerinden edindiği bilgileri kendisiyle paylaşmadığı'' suçlamasında da bulundu. FBI ise bazı hataları olduğunu kabul etmekle birlikte, aynı hatanın CIA tarafından da işlendiğini kaydetti. 
     CIA yetkililerinin, yurtdışı görevlerinin sadece çalışanlarını istihbaratçı olarak yetiştiren CIA tarafından yerine getirilebileceğini, çalışanlarını polis olarak eğiten FBI'ın ise bu görevi yerine getirmeyeceğini savunduğu belirtildi. FBI yetkililerinin ise artık çalışanlarının bir kısmını istihbaratçı olarak yetiştirdiklerini söyledikleri ifade edildi. 
     FBI'ın istihdam ettiği yabancılar arasında ABD'de yaşayan ya da ABD'yi ziyaret eden öğrenciler, bilim adamları ve işadamlarının bulunduğu belirtilirken, bu görevlilerin eski Doğu Bloku, Ortadoğu ülkeleri ve Çin, Hindistan, İsrail, Japonya, Pakistan ve Tayvan gibi ülke vatandaşları olduğu ve kendi ülkelerinde ABD için görev yapacağı bildirildi. 
     
</TEXT>
</DOC>
