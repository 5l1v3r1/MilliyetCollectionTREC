<DOC>
<DOCNO> 311717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonspo01.html </URL>
<DATE> 2005/02/02/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Süreyya Ayhan'ın babası Bu kararla Türkiye kaybetti 
</HEADLINE>
<TEXT>

     Milli atlet Süreyya Ayhan Kop'un babası Yaşar Ayhan, Gençlik ve Spor Genel Müdürlüğü Merkez Ceza Kurulu'nca verilen ''2 yıl müsabakalardan men cezası'' nedeniyle ''üzüntülü'' olduklarını söyledi. 
     Yaşar Ayhan, AA muhabirine yaptığı açıklamada, alınan karar nedeniyle üzüntülü olduklarını ifade ederek, ''Bunun olmaması lazımdı. Hiç beklenmedik bir ceza. Yetişmiş milli bir atlete, bu şekilde bir ceza verilmemeliydi'' dedi. 
     Süreyya Ayhan Kop'a ilişkin ortaya atılan doping iddialarına inanmadıklarını dile getiren baba Ayhan, ''Bu, dışarının bir oyunudur. Süreyya'nın yükselişine karşı yapıldığını düşündüğüm bir oyun'' diye konuştu. 
     Gerekli yerlere itirazların yapılacağını, itirazlardan sonra çıkacak kararların önemli olduğunu belirten Ayhan, ''Bana göre bu karar Türkiye'de ilk defa uygulanan bir karardır. Ancak bu kararla Türkiye kaybetti'' dedi. 
     
</TEXT>
</DOC>
