<DOC>
<DOCNO> 325701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonyas26.html </URL>
<DATE> 2005/03/21/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Nevruz bayramı Azerbaycan'da kutlandı... 
</HEADLINE>
<TEXT>

     Baharın habercisi kabul edilen Nevruz bayramı, Azerbaycan'ın başkenti Bakü'de de üst düzey yetkililerin ve halkın katıldığı şenliklerle kutlandı. 
     Hava sıcaklığının düşük olması ve yağışa rağmen Bakülüler başkentin ''İçeri Şehir'' kesiminde bir araya geldi. Cumhurbaşkanı İlham Aliyev, bakanlar ve üst düzey yöneticilerin alana gelmesiyle başlayan şenlikler kapsamında konser, halkoyunları, tiyatro, spor ve komedi gibi çeşitli etkinlikler düzenlendi. 
     Törende yaptığı konuşmada Nevruz bayramının önemine işaret eden Cumhurbaşkanı Aliyev, bayramların halkın tarihi mirası olduğunu ve insanların yakınlaşmasında büyük rol oynadığını vurguladı. 
     Daha sonra İçeri Şehir bölgesinde açılan sergileri ve yapılan etkinlikleri, eşi Mehriban Aliyeva ve Gürcistan Cumhurbaşkanı Mihail Saakaşvili'nin iki günlük ziyaret amacıyla Bakü'de bulunan eşi Sandra Elizabeth Rulofs ile birlikte izleyen Aliyev, çocuklarla Nevruz'a özgü kabul edilen ''yumurta tokuşturma'' oyunu da oynadı. 
     Aliyev'e ayrıca, bakanlar ve üst düzey yöneticiler eşlik etti. 
     Nevruz bayramı Azerbaycan'da günler öncesinden kutlanmaya başlanıyor. Evlerin ''heyet'' adı verilen ortak avlusunda son bir hafta özellikle akşam saatlerinde yakılan Nevruz ateşinin üzerinden atlayanlar, böylelikle dertlerinden ve sıkıntılarından kurtulacağına inanıyor. Ateş üzerinden atlarken, ''Üzerimdeki yük, ağırlık gitsin, hafiflik kalsın, başım dişim ağrımasın'' temennisinde bulunuluyor. 
     Nevruz ateşinden sonra akşam saatlerinde yapılan Nevruz ''etkinlikleri'' arasında, düşündüğü bir olayın gerçekleşmesi amacıyla ''başkasının kapısını dinleme'', saç teliyle yüzük bağlayarak suya daldırma veya omzunun üzerinden terlik, ayakkabı atarak kısmetinin açılmasını dileme, çocukların, içine şeker, tatlı, meyve gibi yiyecekler konulması için şapkalarını başkalarının kapısı önünde bırakması gibi adetler de bulunuyor. 
     
</TEXT>
</DOC>
