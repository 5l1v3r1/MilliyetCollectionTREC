<DOC>
<DOCNO> 315933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/guncel/axgun02.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlığın trilyonluk avukatı 
</HEADLINE>
<TEXT>


Enerji Bakanlığı'nın, başarılı oldukları halde avukatlarını değiştirip, Coşar Avukatlık Bürosu'yla trilyonları aşan sözleşme yaptığı öne sürüldü. Aydın Coşar, Cüneyd Zapsu'nun da avukatı 

ŞÜKRAN PAKKAN İstanbul 

Enerji Bakanlığı'na ait davalardan trilyonları aşan vek let ücretleri aldığı öne sürülen avukat Aydın Coşar, Başbakan Recep Tayyip Erdoğan'ın en yakınındaki isimlerden biri olan Cüneyd Zapsu'nun da avukatlığını yapıyor. 
İddialara göre Coşar, Uzan Grubu'na ait Rumeli Holding bünyesindeki ÇEAŞ ve KEPEZ'e imtiyaz sözleşmelerinin iptal edilerek, el konulmasının ardından başlayan süreçte devreye girdi. 

Davalar aktarıldı 
Uzanlar'ın Danıştay'da açtığı "yürütmeyi durdurma" davasında Enerji Bakanlığı avukatları başarılı bir çalışma yürüttü ve Mart 2003'te talebin kabul görmesini engelledi. Ancak iddialara göre, Coşar Avukatlık Bürosu ile yeni bir sözleşme yapılarak ÇEAŞ ve KEPEZ davaları bu büroya aktarıldı. Coşar Avukatlık Bürosu'yla 1.2 trilyon liralık vek let ücreti sözleşmesi yapıldığı, bakanlığın da avukatlık ücreti olarak Coşar'a 605 milyar lira ödediği iddia edildi. 
Daha önce Türkbank'ın avukatlığını da yapan Coşar, Başbakan Erdoğan'ın danışmanı Cüneyd Zapsu'nun da uzun zamandır avukatlığını yürütüyor. Coşar'ın adı, Zapsu'nun sahibi olduğu BİM'le ilgili iddialar ortaya atıldığında gündeme gelmişti. Usame bin Ladin'le ilişkisi olduğu öne sürülen Yasin el-Kadı'nın BİM'in ortaklarından olduğu iddiası üzerine, Coşar, Zapsu adına basına açıklamalarda bulunmuş, El-Kadı'nın ortaklıktan 2 yıl önce önce ayrıldığını söylemişti. 

Villadaki yemekteydi 
Zapsu'nun, İstanbul Büyükşehir Belediye Başkanı Kadir Topbaş'ı iş dünyasının önde gelen isimleriyle bir araya getirmek amacıyla villasında verdiği yemekte de, Çoşar yer almıştı. 
Coşar, söylenenlerin aksine Danıştay kararı alınmadan önceki süreçte ÇEAŞ ve KEPEZ davalarına bakmaya başladığını belirterek, "2003'ün mart ayından beri ÇEAŞ ve KEPEZ ile ilgili 900 davaya bakıyorum... Aldığım ücreti de sözleşmeleriyle ortaya koyarım. Ama bunlar birbirinden ayrı konular" dedi. 


</TEXT>
</DOC>
