<DOC>
<DOCNO> 326294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonsiy01.html </URL>
<DATE> 2005/03/23/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Bakan Aksu, 32 soruyu bir saatte cevapladı... 
</HEADLINE>
<TEXT>

     İçişleri Bakanı Abdülkadir Aksu, TBMM gündeminde yer alan kendisiyle ilgili 32 sözlü soru önergesini 1 saatte yanıtladı. Soruların okunması 35 dakika sürdü. 
     Bakan Aksu, TBMM Genel Kurulu'nda sözlü soruları yanıtlarken, Türkiye nüfusunun yüzde 65'inin kentlerde yaşadığını, bu oranın yüzde 90'a kadar çıkmasının beklendiğini söyledi. 
     Yerel yönetimlerin göçler karşında yetersiz kaldığını anlatan Aksu, bu yüzden yerel yönetimler reformunun hazırlandığını anlattı. 
     Aksu, orman arazilerinin satılmasıyla ilgili yasanın gündeme gelmesinden sonra bu alanlarda kaçak yapılaşmanın arttığına ilişkin bur bulguya rastlanmadığını da ifade etti. 
     Uzan ailesiyle ilgili bir soru üzerine de Aksu, Kemal, Yavuz ve Hakan Uzan hakkında kırmızı bülten çıkarıldığını ve adı geçen kişilerin aranmasına devam edildiğini bildirdi. 
     Bakan Aksu, bir başka soruyu yanıtlarken de Türkiye'de 294 bin kişinin bulundurma, 119 bin 116 kişinin ise taşıma ruhsatına sahip olduğunu söyledi. Aksu, Türkiye'deki toplam suçlarda ateşli silahların kullanılmasının yüzde 3 oranında olduğunu, ateşli silahlarla suç işleyenlerin yüzde 31'inin de ruhsatlı silah sahibi olduğunu kaydetti. 
     Türkiye'de ruhsatlı 182 silah imalathanesinin bulunduğunu bildiren Aksu, son iki yılda 192 kaçak imalathane yakalandığını ve gerekli işlemlerin yapıldığını söyledi. 
     
     FENER RUM PATRİKHANESİ 
     Aksu, Fener Rum Patrikhanesi'nin çevresinde bulunan binaları satın aldığı yolundaki bir soruyu yanıtlarken de Patrikhane'nin tüzel kişilik olmadığını, dolayısıyla gayrimenkul edinmesinin mümkün olmadığını bildirdi. Aksu, Patrikhane'nin çevresinde bulunan gayrimenkulleri aldığına ilişkin herhangi bir bulguya rastlanmadığını da sözlerine ekledi. 
     Trafik kazaları ile ilgili bir soru üzerine de Aksu, kazaların en çok 14.00-18.00 saatleri arasında meydana geldiğini söyledi. 
     Aksu, Uzan ailesinin evlerinde çeşitli çap ve markalarda 29'u tabanca olmak üzere 40 ateşli silah ele geçirildiğini bildirdi. 
     
     OHAL 
     Aksu, OHAL döneminde çeşitli tarihlerde 855 kamu görevlisinin bölge dışına çıkarıldığını bildirerek, bu personelin tekrar bölgeye dönmeleri yönünde herhangi bir engel bulunmadığını söyledi. 
     Kaymakamlarla ilgili bir başka soru üzerine de Aksu, 1 ilçede kaymakam bulunmadığını söyledi. Aksu, kaymakamların staj süresinin 3 yıl olduğunu hatırlatarak, 3 yıl sonra kaymakamsız ilçe sayısının en aza ineceğini kaydetti. 
     Bakan Aksu'nun verdiği bilgiye göre, sahte üniforma ve kimliklerle geçen yıl 103 hırsızlık ve gasp yapıldı. Bu olayların 71 'i aydınlatılırken 1 kişi mahkemelere gönderildi. 
     Aksu, polis kıyafetleri ve kimliklerinin taklit edilmemesi için yeni çalışmalar yaptıklarını belirterek, yeni kimliklerin en kısa zamanda polislere dağıtılacağını söyledi. 
     
     OKUL ÇETELERİ 
     Aksu, 7 ilde 91 okulda çeteleşme olayına rastlandığını ve bu olaylarla ilgili olarak 244 kişinin adli makamlara çıkarıldığını bildirdi. Aksu, okulların önünde uyuşturucu satışına engel olmak için tedbir alındığını da kaydetti. 
     Soruların yanıtlanmasından sonra TBMM Başkanvekili Ali Dinçer, saat 14.00'de toplanmak üzere birleşimi kapattı. 
     
</TEXT>
</DOC>
