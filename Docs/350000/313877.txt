<DOC>
<DOCNO> 313877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonspo18.html </URL>
<DATE> 2005/02/09/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bosque, kalbini İstanbul'da bırakıp gitti... 
</HEADLINE>
<TEXT>

     Beşiktaş'ın sözleşmesini feshettiği ve yerine Rıza Çalımbay'ı getirdiği teknik direktör Vicente Del Bosque, İstanbul'dan ayrıldı. 
     Eşi ve yardımcılarıyla birlikte İstanbul'dan ayrılan Vicente Del Bosque'yi, Beşiktaş Kulübü Yönetim Kurulu Üyesi Süleyman Eren uğurladı. 
     İspanyol teknik adam, Atatürk Havalimanı'nda basın mensuplarına yaptığı açıklamada, Beşiktaş'ta 8 ay boyunca çok mutlu olduğunu ve bu nedenle üzgün bir biçimde ayrıldığını söyledi. 
     ''Giderken Beşiktaş'ı, bu ülkeyi kalbimde taşıyarak gidiyorum'' diyen Del Bosque, kimseye kırgın olmadığını ifade ederek, ''Herkes bana çok iyi davrandı. Beşiktaş'ı iyi yerlere getirmek için çalıştık. Kırgın olmam için bir neden göremiyorum'' diye konuştu. 
     İspanyol teknik adam, Türkiye'ye geri dönüp dönmeyeceğiyle ilgili bir soruya, ''Ne zaman geleceğimi bilmiyorum. Futbolda her zaman bir buluşma noktası vardır. Herkesi sevgiyle kucaklıyorum, futbolcuları kucaklıyorum. Başkan Demirören ve Kıvanç Oktay'a teşekkür ediyorum. Giderken tüm kalbimi burada bırakarak, gururla ve başım önde gidiyorum'' yanıtını verdi. 
     Başarısız olduğunu düşünerek gitmediğini anlatan Del Bosque, ''Futbol düşünceye, yoruma açık bir spor dalı. O yüzden bugünkü koşullarda Beşiktaş'ın hangi yerde olması gerektiğini bilmiyoruz. Çok kötü bir başlangıç yaptık. Ama sonra çıkışa geçerek 5. sıraya çıktık. Sezonu bitirmemize 3.5 ay kalmıştı. Ama futbol bu. Futbolun doğasında var'' diye konuştu. 
     Del Bosque, ligde bu sezon kimin şampiyon olabileceği sorusunu ise ''Trabzonspor, Galatasaray ve Fenerbahçe iyi takımlar. Fenerbahçe'nin büyük kulüp olduğunu biliyorum ama bu sezon Trabzonspor'a dikkat etsinler'' diye yanıtladı. 
     Fenerbahçe'nin yeni transferi Nicolas Anelka ile ilgili bir soru üzerine de İspanyol teknik adam, ''Anelka'nın çok iyi bir kişi olduğuna inanıyorum. Real Madrid'de 2000 yılındaki şampiyonlukta bize çok büyük destek sağladı. Kendisine şans diliyorum'' açıklamasını yaptı. 
     Del Bosque, Anelka'nın psikolojik sorunlarının olup olmadığı sorulunca da, ''Psikolojik sorunu yok. Her insanın psikolojisi farklıdır. Bence hiçbir sorun çıkarmayacaktır'' dedi. 
     İspanyol teknik adam, İspanyol basınına farklı demeçler vereceği yönünde Türk basınında haberler çıktığının hatırlatılması üzerine, ''Böyle birşey söz konusu değil. Ama Türkiye'de basının, benim söylediklerim dışında birçok şey yazdığını gördüm. Sanki Türkiye'de basında bir kirlenme var. Orada kesinlikle böyle konuşmalarım olmayacak'' diye konuştu. 
     
     NİHAT KAHVECİ DE GİTTİ 

     Real Sociedad'da forma giyen milli futbolcu Nihat Kahveci de Del Bosque'nin bindiği uçakla İspanya'ya gitti. 
     Nihat, basın mensuplarının, Fenerbahçe'nin UEFA Kupası'ndaki rakibi Real Zaragoza ile ilgili soruları üzerine, ''İspanyol takımları kendi sahalarında çok iyi oynuyor. En küçük takım bile, güçlü takımı yenebiliyor. Real Zaragoza da evinde çok iyi. Bu nedenle Fenerbahçe'nin işi İstanbul'daki maçta bitirmesi gerekiyor'' dedi. 

     
</TEXT>
</DOC>
