<DOC>
<DOCNO> 343642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/soneko16.html </URL>
<DATE> 2005/05/18/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Dünya Bankası 3. ihracat kredisini onayladı... 
</HEADLINE>
<TEXT>

     Dünya Bankası yönetimi, Türkiye’ye dönük 305 milyon dolarlık 3. İhracat Finansman Aracılık Kredisi EFIL verilmesini onayladı. 
     Dünya Bankası’ndan yapılan açıklamada, EFIL III’ün ana hedefinin, daha önceki iki EFIL kredisinde olduğu gibi "2005-2010 yılları arasında ihracat ve reel sektörün desteklenmesi" olduğu kaydedildi. 
     Kredi verilmesinin ikinci amacı ise "Türk finans sektörünün, girişimciliği destekleyici kaynak sağlamasına katkıda bulunmak" olarak özetlendi. 
     
     DÜNYA BANKASI TÜRKİYE DİREKTÖRÜ VORKINK... 
     Dünya Bankası Türkiye Direktörü Andrew Vorkink, kredinin onaylanması konusunu değerlendirirken, EFIL kredilerinin ihracatı desteklediğini vurguladıktan sonra, "proje, istihdam yaratma yanında ekonomi açısından iyi haber olan ihracattaki güçlü büyümeyi destekleyecek" dedi. 
     EFIL kredisi, Türkiye Sınai ve Kalkınma Bankası ana sorumluluğunda, ticari bankalar ve finansal kiralama şirketleri aracılığıyla ihracatçı şirketlerin sermaye kredisi ile ekipman ihtiyaçlarını karşılamak üzere kullandırılacak. 
     
</TEXT>
</DOC>
