<DOC>
<DOCNO> 329161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/spor/spo12.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ya 0-0, ya 1-0 M.United 
</HEADLINE>
<TEXT>


111 gündür ligde gol attığı her maçı kazanan M.United, çok zor gol yiyen ve son 6 mağlubiyeti tek sayıyla olan Blackburn karşısında... Ferguson'ın ekibi ya 1-0 kazanacak, ya da maç golsüz sonuçlanacak gibi görünüyor. 


Zor bir fikstür dönemine giren, Everton'ı tek golle geçtikten sonra, Liverpool'la golsüz berabere kalıp, Arsenal'e 1-0 yenilen Blackburn, bu kez de M. United karşısında. Tugay Kerimoğlu'nun ekibinin maçlarında görülen toplam 62 gol, Premier Lig'in en sıkıcı takımının Blackburn olduğunu işaret ediyor. Onları kim mi takip ediyor 65 golle, rakipleri Manchester United... Futbolsuz bir maç olacak gibi. 

West BA-Everton 
Düşme korkusunu çok yakından hisseden ve 26 Aralık'tan beri evinde kaybetmeyen West Bromwich, Everton'a karşı az da olsa avantajlı. Dördüncü sırayı koruyup Devler Ligi'ne katılma hedefi olan Everton için bir puan başarı. 

Birmingham-Tottenham 
Tottenham ligin en az berabere kalan takımlarından biri, Birmingham da 15 haftadır sahadan 1 puanla çıkmıyor. İki testiden birinin kırılacağı müsabakada puana daha çok ihtiyacı olan Birmingham kazanmaya yakın. 

Charlton-M.City 
Son yıllarda her sezona iyi başlayarak üst sıralarda yer alan Charlton, yine taraftarlarına ligin sonunu getirememe klasiğini yaşatıyor. Manchester City de son 4 maçının 3'ünü kaybederek alt gruba yaklaştı. Üç ihtimalli bir maç, az farkla öncelikle Charlton galibiyeti düşünülebilir. 

C.Palace-Middlesbrough 
Sezon başında Championship'ten Premier Lig'e çıkan ama ligin dibine yerleşen üçlünün en üstündeki Crystal Palace için çok önemli bir maç. Southampton'ın Chelsea ile karşılaşacağı hafta, onları altlarına alma şansını doğuruyor. Son 10 haftada 1 galibiyeti olan Borough'a karşı favori C.Palace. 

Fulham-Portsmouth 
5 haftadır kazanamayarak alt grubun hemen üstünde yer alan iki ekip karşı karşıya. İç saha avantajını kullanacak Fulham, tek farkla da olsa kazanabilir. Daha sonra beraberlik düşünülebilir. 

Liverpool-Bolton 
Kadrosundaki ciddi sakatlıklar ve Şampiyonlar Ligi mücadelesi nedeniyle Premier Lig'de inişli çıkışlı bir grafik çizen Liverpool, son 9 haftada aldığı 7 galibiyetle nefesini ensesinde hissettiği Bolton'a geçilmek istemiyor. Son 6 galibiyetinin 5'ini 1-0'la alan Bolton, yine atıp kaçmanın peşinde. Üç ihtimalli bir maç. 

Newcastle-A.Villa 
Son 10 maçında sadece iki Arsenal mağlubiyeti dışında kaybetmeyen Graeme Souness'in Newcastle'ı, aynı puan ve averajla altında yer alan Aston Villa karşısında tek farkla da olsa kazanabilir. Sonra beraberlik düşünülmeli. 

Arsenal-Norwich 
Arsenal'in büyük yıldızı Thierry Henry sakat. Ama Norwich City de deplasmanda Arsenal'e kafa tutabilecek güçte değil. 4 haftadır puan alamayan Sarı-Yeşilliler'in bu karşılaşmadan puan çıkarması çok zor. 

Southampton-Chelsea 
Gelecek sezon için Alpay Özalan'ı transfer eden Southampton'ın yükselen bir grafiği var. Evindeki son 4 maçında Tottenham ve Liverpool'u yenip, Arsenal ve Everton'la berabere kalan Kırmızı-Beyazlılar, Chelsea'den fark yemez. Ama tek farklı da olsa ibre Chelsea'den yana. 


</TEXT>
</DOC>
