<DOC>
<DOCNO> 334577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur40.html </URL>
<DATE> 2005/04/18/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Taksim'de bayrak yırtma iddiası... Gözaltına alınan kişi tutuklandı 
</HEADLINE>
<TEXT>

     Taksim'de dün gece Türk bayrağını yırttığı iddiasıyla gözaltına alınan bir kişi, ''toplumda infial yaratacak eylem ve davranışta bulunduğu'' gerekçesiyle tutuklandı. 
     TBMM'nin açılışının 85. yılı kutlamaları çerçevesinde Taksim Meydanı'nda düzenlenen halk konseri sırasında Türk bayrağını yırttığı iddiasıyla gözaltına alınan S.Y'nin, Beyoğlu Merkez Polis Amirliği'ndeki sorgu ve işlemleri tamamlandı. 
     Beyoğlu Adliyesi'ne çıkarılan S.Y, Cumhuriyet Savcısı Enver Dikilitaş tarafından sorgulanarak, tutuklanması istemiyle Beyoğlu Nöbetçi 1. Sulh Ceza Mahkemesi'ne sevk edildi. 
     Burada hakim karşısına çıkan S.Y, ''toplumda infial yaratacak eylem ve davranışta bulunduğu'' gerekçesiyle tutuklanarak cezaevine gönderildi. 
     S.Y'nin adliyeye getirilmesi ile tutuklanmasının ardından cezaevine gönderilişi, polis tarafından gizlilik içerisinde gerçekleştirildi. 
     Savcılık sorgusunda Türk Bayrağı'nı yırttığı iddialarını kabul etmediği, ancak bu suçu işlediğinin tanıklar tarafından ifade edildiği öğrenilen S.Y. hakkında, soruşturma sonucu, ''Milli Bayrağa saldırı'' suçunu düzenleyen TCK'nın 145 1. maddesi uyarınca, 1 yıldan 3 yıla kadar hapis cezası istemiyle dava açılabilecek. 
     
</TEXT>
</DOC>
