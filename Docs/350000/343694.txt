<DOC>
<DOCNO> 343694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy30.html </URL>
<DATE> 2005/05/18/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Bakan Güler hakkındaki iddialarla ilgili AKP'li vekillere bilgi verdi... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler’in hakkındaki iddialarla igili olarak AK Parti milletvekillerine bilgi verdiği öğrenildi. 
     Alınan bilgiye göre, grup toplantısının kapalı bölümünde Başbakan Recep Tayyip Erdoğan’ın isteği üzerine Bakan Güler milletvekillerine kısa bir sunum yaptı. 
     Hakkındaki iddiaları eski Başbakan Mesut Yılmaz ile eski Enerji ve Tabii Kaynaklar Bakanı Cumhur Ersümer’in gündeme getirdiğini iddia eden Güler’in, "kendi yargılanmalarını gündemden düşürmek için bu iddiaları gündeme getiriyorlar" dediği bildirildi. 
     İddia edildiği gibi Mavi Akım’da devletin zararı olmadığını, tam tersine para kazanıldığını anlatan Güler, CHP Genel Başkanı Deniz Baykal’ın Enerji Bakanlığı, Mersin Milletvekili Mustafa Özyürek’in Petrol Ofisi Genel Müdürlüğü yaptığı dönemde de "şaibeli işlemler" yapıldığını söyledi. 
     Milletvekillerinin 30 yıl önceki konuların gündeme getirilmesinin gereksiz olduğunu söylemeleri üzerine de Güler’in "sadece fikriniz olsun diye söyledim" diye konuştu. 
     Başbakan Recep Tayyip Erdoğan da milletvekillerini Genel Kurul’a devam konusunda uyararak, dün Meclis’in toplanamamasından duyduğu rahatsızlığı dile getirdi. Erdoğan, "ben söylemekten siz dinlemekten bıkmadınız. Genel Kurul’a katılın. Hepinizi orada görmek istiyorum" dedi. 
     Erdoğan’ın, "Enerji Bakanımız ile ilgili iddiaların mesnedi yok. 
     AK Parti ile ilgisi olmayan gerekçeler sunulmuş. Yüce Divan’daki yargılamalara AK Parti’yi de bulaştırmak istiyorlar. Bu oyuna alet olmayacağız. Gensoru görüşmelerine tam kadro katılalım ve birlik, beraberliğimizi gösterelim" dediği öğrenildi. 
     
</TEXT>
</DOC>
