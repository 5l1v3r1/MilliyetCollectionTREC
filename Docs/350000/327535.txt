<DOC>
<DOCNO> 327535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sondun02.html </URL>
<DATE> 2005/03/27/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Bişkek'te hayat normale dönüyor... 
</HEADLINE>
<TEXT>

     Kırgızistan'da Askar Akayev iktidarının devrilmesinin ardından, başkent Bişkek'te hayat normale dönmeye başladı. 
     İki gece art arda yaşanan yağma ve soygun olaylarına karşı polisin yeterli olmaması üzerine dün gece güvenlik için, askeri birlikler kullanılmaya başladı. Bişkek'te 2000'in üzerinde polis de güvenliği sağlamak için sürekli görev başında bulunuyor. 
     Geçici yönetimin aldığı bu karar, yağmalama olaylarının, ilk iki geceye göre azalmasına ve halkın can güvenliği endişesinden biraz da olsa kurtulmasını sağladı. 
     Yağmalama, çatışma ve soygunların azalmasıyla biraz olsun rahatlayan başkent halkı, sabah da kar sürpriziyle karşılaştı. Bişkek'te sabah erken saatlerinde başlayan kar yağışı devam ediyor. 
     
</TEXT>
</DOC>
