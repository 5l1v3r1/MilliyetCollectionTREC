<DOC>
<DOCNO> 321474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/soneko08.html </URL>
<DATE> 2005/03/07/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
İhracatta aslan payı Avrupa'nın 
</HEADLINE>
<TEXT>

     Türkiye ekonomisinin lokomotifi olan ihracat sektöründeki artış 2005 yılında da sürerken, ihracatın büyük çoğunluğu Avrupa ülkelerine yapılıyor. 
     Almanya 1 milyar 495 milyon dolarla ihracatta ilk sırada yer almaya devam ederken, İtalya 828 milyon dolarla ikinci, İngiltere 822 milyon dolarla üçüncü oldu. 
     Türkiye İhracatçılar Meclisi'nin TİM verilerine göre, Türkiye'nin ocak-şubat döneminde 10 milyar 744.7 milyon dolar olarak gerçekleşen ihracatının 7 milyar 916.9 milyon dolarlık bölümü ilk 20 ülkeye yapıldı. 20 ülkeye yapılan ihracat, toplamda yüzde 74'lük paya sahip oldu. 
     
     Almanya ilk sırada 
     Türkiye'nin ihracatında Almanya yine ilk sırada yer aldı. Almanya'ya yapılan ihracat yüzde 16.4 artarak 1 milyar 494.8 milyon dolara çıktı. 
     Almanya'yı 828 milyon dolarla İtalya, 822.4 milyon dolarla İngiltere izledi. İtalya'ya gerçekleştirilen ihracat yüzde 46.5, İngiltere'ye yapılan ihracat yüzde 23 arttı. 
     ABD'yle ihracat yüzde 18.3 artarak 708.3 milyon dolara, Fransa'yla ihracat yüzde 10.1 artarak 597.9 milyon dolara, Hollanda'yla ihracat yüzde 67.5 artarak 486.3 milyon dolara, İspanya'yla ihracat yüzde 38.9 ararak 461.5 milyon dolara çıktı. 
     
     Cezayir'in yerine Ukrayna 
     Türkiye'nin Irak'a yönelik ihracatı da hızla artıyor. Irak'a ilk iki ayda yapılan ihracat yüzde 18.1 artarak 293.7 milyon dolara ulaştı. Irak, ihracatta 9'uncu sırada bulunuyor. 
     Bu arada 2004 yılının ocak-şubat döneminde en fazla ihracat yapılan ilk 20 ülke arasında yer alan Cezayir, yerini bu yıl Ukrayna'ya bıraktı. 
     
</TEXT>
</DOC>
