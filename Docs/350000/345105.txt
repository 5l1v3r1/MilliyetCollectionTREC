<DOC>
<DOCNO> 345105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo47.html </URL>
<DATE> 2005/05/23/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Adanaspor'da sevinç ve üzüntü birarada yaşandı... 
</HEADLINE>
<TEXT>

     İkinci Futbol Ligi A Kategorisi takımlarından Adanaspor’un sahasında Elazığspor’u 4-3 yenmesi, sevinç ve hüznün birlikte yaşanmasına neden oldu. 
     Adanaspor’un Teknik Direktörü Eyüp Arın, AA muhabirine yaptığı açıklamada, rakiplerini güzel oyun ve 4 golle yenmelerinin anlamlı olduğunu belirterek, "Ligden düşen bir takımın son maçını kazanması ve alkışlanması gurur verici" dedi. 
     Kadroda ilk 11’de yer verdiği oyuncuların 8’inin altyapıdan olduğunu ifade eden Arın, şunları söyledi 
     "Elazığspor galibiyeti antrenörlük yaşamımda en onur duyduğum maç olacak. B Kategorisine düştüğümüz haftalar önce belli olmasına rağmen, tüm sporcular, canla başla mücadele ederek hiçbir şaibeye bulaşmadan ligi tamamladılar. 
     İlk 11’de yer verdiğim Eray, Dede, Sertaç, Ayhan, Tanıl, Hasan, Ahmet Özen ve Ümit Mutlu altyapıdan yetiştiler. Maçta yine altyapıdan Gökhan ve Selim’e de değişikliklerde yer verdim. Sporcuları maçtan bir gün önce Gündüz Tekin Onay Tesisleri’nde kampa aldık. Taraftarların bize tatlı getirerek destek vermelerini, ayrıca maçtan önce ve sonra da bu desteği sürdürmelerini asla unutmayacağız. 
     Adanaspor her zaman daha iyi başarılara layıktır. B Kategorisine düştüğümüz için çok üzgünüz. Ancak, altyapıdan futbolcu kazandığımız ve ligin sonuna kadar cesur, dürüst ve hiçbir şaibeye bulaşmadan ligi tamamladığımız, ayrıca son maçı kazanmamızdan dolayı çok mutluyuz." Arın, Adanasporlu yöneticilerin mevcut kadroyu dağıtmaması ve transfer çalışmalarına bir an önce açıklık getirmeleri gerektiğini sözlerine ekledi. 
     
</TEXT>
</DOC>
