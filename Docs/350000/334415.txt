<DOC>
<DOCNO> 334415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun41.html </URL>
<DATE> 2005/04/18/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
İran'da olaylar, 200 kişi gözaltında... 
</HEADLINE>
<TEXT>

     İran'ın güneybatısındaki Huzistan eyaletinde geçen hafta Cuma ve Cumartesi günleri çıkan olaylarla ilgili olarak 200 kişinin gözaltına alındığı açıklandı. 
     İran Öğrenci Haber Ajansı'nın İSNA bildirdiğine göre, olaylarla ilgili açıklama yapan İstihbarat Bakanı Ali Yunusi, ''Gözaltına alınanların birçoğu genç ve masum kişiler. Gerçek suçlular bu gençleri kışkırtan yabancılar ve iç işlerimize müdahale eden kimselerdir'' dedi. 
     Petrol zengini eyaletin başkenti Ahvaz'daki olaylarla bağlantılı 200 kişinin gözaltına alındığını açıklayan Yunusi, şöyle konuştu 
     ''Perde arkasındaki kişiler, kimlik tespiti yapılarak gözaltına alındı ve bu da bu kişilerin rejim karşıtı televizyonlarla bağlantıları olduğunu gösteriyor. Bu çatışmalar sudan bir bahane yüzünden ve doğru olmadığı ülke yetkililerince açıklanan sahte bir mektubun yayınlanmasıyla ortaya çıkmıştır. Olaylar rejimi yıkmaya çalışan grupların kışkırtmasıyla meydana gelmiştir.'' Huzistan eyaletindeki olaylarda, eski Cumhurbaşkanı Birinci Yardımcısı Ali Abtahi'ye atfedilen ve ''bu eyaletteki kasabaların ve köylerin Arap isimlerinin Farsça olması ve Arapların yerlerinin değiştirilmesi'' talebini içerdiği iddia edilen bir mektubun yayınlanmasıyla başladığı, Arap asıllı İranlıların güvenlik güçleriyle çatıştığı bildirilmişti. 
     Abtahi, iddiaları yalanlayarak, ne kendisi, ne de bir başkasının bölgenin etnik yapısını değiştirecek güce sahip olmadığını söylemişti. 
     Olaylarda bir kişi ölmüş, göstericiler polis arabalarını yakmış, banka ve hükümet binalarına zarar vermişti. 
     Merkezi Londra'da bulunan ve Huzistan'ın İran'dan ayrılmasını isteyen Ahvaz Arap Demokratik Halk Cephesi adlı grup, olayların resmi açıklamaların aksine daha kötü olduğunu ve ölü sayısının daha yüksek olduğunu öne sürmüştü. 
     İran'da 67 milyonluk nüfusun yüzde 3'ünü oluşturan Arapların büyük çoğunluğu bu eyalette yaşıyor. 
     
</TEXT>
</DOC>
