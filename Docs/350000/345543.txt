<DOC>
<DOCNO> 345543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/spor/aspo.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Mutlu depremi 
</HEADLINE>
<TEXT>


Olimpiyat şampiyonu haltercimizin, son Avrupa Şampiyonası'nda yasaklı "Nenadron" isimli ilacı kullanarak, doping yaptığının saptanması gündeme bomba gibi düştü. Halil Mutlu, "İçimizden birileri komplo kurdu" dedi 

UĞUR TENEKECİOĞLU DHA 


Halterde dördüncü olimpiyat şampiyonluğuna ulaşıp, tarihe geçmeyi hedefleyen Halil Mutlu'nun, Bulgaristan'da 62 kiloda üç altın madalyayı boynuna taktığı Avrupa Şampiyonası'nda doping yaptığının tespit edilmesi ortalığı karıştırdı. 
Mutlu'nun A numunesinde "Nenadron" isimli ilaç tespit edilirken, şampiyon halterciye asgari iki yıl müsabakalardan men cezası gelebileceği bildirildi. Ancak bunun sakatlık tedavisinde kullanılan bir kortizon ilacı olduğu, milli haltercinin Nenadron'u doktor raporuyla aldığını kanıtlaması halinde ceza alma ihtimalinin ortadan kalkabileceği bildirildi. Doping kontrolü ile ilgili sonucun GSGM'ye bugün resmi olarak tebliğ edileceği ifade edildi. 

'Beni kurban seçtiler' 
Rekortmen halterci ise, bir komploya kurban gittiğini söyledi. Mutlu, "Bugüne kadar buraya alnımın akıyla geldim. Bu madde, en kolay bulunan numunedir. Böyle bir aptallığı yapacağımı kim düşünebilir Pekin 2008'de beni bu çamura bulaştıranlara en güzel yanıtı vereceğim. Bulgarlar'ın bu tezgahı hazırladıklarını sanmıyorum. Bu komployu içimizden birileri hazırladı. Yeri ve zamanı geldiğinde isimlerini teker teker açıklayacağım" dedi. 
Doping skandalının perde arkasında geçmiş dönemde başkanlığı bırakan Kenan Nuhut ile Hasan Akkuş arasındaki çekişmenin yattığı, son seçimde mevcut başkanı destekleyen eski Olimpiyat Şampiyonu Naim Süleymanoğlu'nun da bu gelişmelerle bağlantısı olduğu ileri sürüldü. 


</TEXT>
</DOC>
