<DOC>
<DOCNO> 321239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/soneko03.html </URL>
<DATE> 2005/03/06/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Emekli sandığı otelleri mahkemelik oldu... 
</HEADLINE>
<TEXT>

     Emekli Sandığı'nın satışa çıkarılan 6 oteli mahkemelik oldu. Emekli Sandığı Genel Müdürlüğü, otellerin hasılat kira sözleşmelerini feshetti. 
     A.A muhabirinin edindiği bilgiye göre, 2002 yılında imzalanan kira ve yönetim sözleşmeleri ile yabancı otel zincirlerine devredilen İzmir'deki Büyük Efes, Ankara'daki Büyük Ankara ve Stad, Bursa'daki Çelik Palas ve İstanbul'daki Tarabya ve Maçka Otellerinin satışı sorun oldu. 
     Emekli Sandığı Genel Müdürlüğü, satış kararının alındığı son 1 yıldan bu yana, Emekli Sandığı Vakfı'na bağlı bir şirket olarak kurulan Emek Proje A.Ş ile ortaya çıkan ihtilafları çözemiyor, yabancı otel zincirleri ile de ortak bir noktada uzlaşmaya çaba sarfediyor. 
     
     GENEL MÜDÜRLÜK-VAKIF ŞİRKETİ KAPIŞMASI 
     Emekli Sandığı'na bağlı otelleri, mahkemelik eden olaylar zinciri, bu otellerin yönetiminin belirli bir süre yabancı otel zincirlerine bırakılması projesi ile birlikte başladı. 
     Emekli Sandığı Genel Müdürlüğü, 2002'de 6 otelin yabancı otel zincirlerine kira ve yönetim anlaşmalarıyla devri işlemini, Emek Proje A.Ş aracılığıyla gerçekleştirdi. Bu çerçevede, 6 otelin işletme hakkı önce hasılat kira paylaşımı sözleşmesi ile Emek Proje A.Ş'ye bırakıldı, ardından da bu kuruluş, Stad ve Maçka Oteli için Radisson SAS, Büyük Ankara ve Tarabya için Millennium, Büyük Efes ve Çelik Palas için de Swissotel grubu ile yönetim ve kira sözleşmeleri imzaladı. 
     Bu süreçte Çelik Palas dışındaki oteller tadilat nedeniyle faaliyetlerini durdurdu, bunlardan Stad Oteli onarımının tamamlanmasının ardından bir süre önce Radisson SAS adıyla tekrar hizmete girdi. 
     
     TARAFLAR MAHKEMELİK OLDU 
     Ancak, hükümet değişikliğinin ardından Maliye Bakanlığı, daha önce Hilton grubuna bırakılan İstanbul Hilton Oteli dahil Emekli Sandığı'na bağlı bütün otellerin satılması kararını aldı. 
     Bu karar doğrultusunda Emekli Sandığı Genel Müdürlüğü, öncelikle yabancı otel zincirlerine devir sonrasında da hasılat kira sözleşmesi nedeniyle Emekli Sandığı Otellerindeki hizmetleri yürüten Emek Proje A.Ş ile masaya oturdu. Yapılan görüşmelerde, aradaki kira sözleşmesinin Emekli Sandığı'na devri ele alındı. Başlangıçta buna sıcak bakan Emek Proje A.Ş, daha sonra devir için çeşitli taleplerde bulununca Emekli Sandığı Genel Müdürlüğü ile görüşmeler kesildi. 
     Genel Müdürlük, bu gelişmenin ardından sözleşmedeki ihlal noktalarını tespit ederek, şirket ve otellere müfettiş gönderdi ve halen faaliyette olan otellerin elde ettikleri gelir ile harcama dokümanlarını istedi. Emek Proje A.Ş'nin kayıtları açmaması üzerine ise Sandık, Ankara 3. ve 9. Asliye Ticaret Mahkemelerine başvurarak, Emek Proje için suç duyurusunda bulundu ve hesapların bloke edilmesini istedi. Mahkemenin de bloke kararının ardından, bu defa Emek Proje A.Ş, Genel Müdürlüğe Stad ve Çelik Palas otellerinde faaliyetleri durdurma restini çekti. 
     Emekli Sandığı da, bu rest üzerine Emek Proje ile daha önce imzalanan hasılat kira sözleşmesini 28 Şubat'tan itibaren tek taraflı olarak feshettiğini açıkladı. Sandık, açık olan 2 otelin işletmesini de Emek Projenin elinden aldı ve bu otelleri kendi işletmeye başladı. 
     Sözleşmenin feshi ile Emek Proje A.Ş'nin diğer 4 otelle de ilişiği kesilmiş oldu. 
     Taraflar, Emek Projenin de buna itirazı sonrası, her şeyin Mahkemede şekilleneceğini belirtiyor. 
     
     YABANCI OTEL ZİNCİRLERİYLE GÖRÜŞME 
     Bu arada daha önce satış için Özelleştirme İdaresi Başkanlığı'na devredilen otellerin elden çıkarılmasına dönük çalışmalar da sürüyor. 
     Özelleştirme İdaresi, Emekli Sandığı'ndan otellerle ilgili hukuki problemleri çözmesini isterken, Genel Müdürlük, bu otellerle yönetim ve kira anlaşması imzalayan yabancı otel zincirleriyle de masaya oturdu. 
     Büyük Efes ve Çelik Palas için yönetim sözleşmesi olan Swiss Otel, belirli şartlar dahilinde satışa rıza göstereceğini belirtirken, Büyük Ankara ve Tarabya'da yönetim sözleşmesi imzalayan Millennium ise satış izni için belli bir para talep ediyor. Radisson SAS'a kiralanan Maçka Oteli'nde de bu şirketin tapudaki kira sözleşmesi şerhi iptal ettirilmeye çalışılıyor. 
     
</TEXT>
</DOC>
