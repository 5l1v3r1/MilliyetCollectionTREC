<DOC>
<DOCNO> 325114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sontur12.html </URL>
<DATE> 2005/03/19/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Tacizle suçlanan öğretmen tutuklandı, öğrencileri destek verdi 
</HEADLINE>
<TEXT>

     Mehmet AL ALANYA Antalya , DHA 

      ANTALYA'nın Alanya İlçesi'nde ilköğretim okulu öğretmeni, 10 yaşındaki kız öğrencisini taciz ettiği iddiasıyla tutuklandı. 
     Alanya Hayate Hanım İlköğretim Okulu 5-A sınıfında okuyan bir kız öğrencinin ailesi, kızlarına cinsel tacizde bulunduğu iddiası ile okul öğretmenlerinden 47 yaşındaki S.C. hakkında Alanya Cumhuriyet Başsavcılığı'na suç duyurusunda bulundu. Olayın ardından gözaltına alınan S.C.'nin İlçe Emniyet Müdürlüğü'nde ifadesi alınmak istendi. İfade vermeye yanaşmayan ve susma hakkını kullanan 24 yıllık öğretmen S.C., bu tavrını çıkarıldığı nöbetçi mahkemede de sürdürdü. İfade vermeye yanaşmayan evli ve bir kız çocuğu babası S.C. tutuklandı. Olayla ile ilgili Milli Eğitim Müdürlüğü yetkilileri açıklama yapmadı. 
     Öğrencinin kimliği gizli tutulurken, öğretmen S.C.'nin bir çok kez başarılı ödülü aldığı, çevresine "Böyle bir suçlama ile hayatım karartıldı. Yapmadığım olayı nasıl savunayım'' dediği öğrenildi. 
     
     ÖĞRETMENE DESTEK YAZISI 
     Hayate Hanım İlköğretim Okulu öğrencilerinden bir grup, bugün öğleden sonra, el yazısıyla, "S.C. suçsuzdur. Bunu yapanlar er veya geç Allah'ından bulur'' diye yazdıkları kağıtları okul civarındaki işyerlerinin camlarına yapıştırdı. Yapma çiçek satılan işyerinin sahibi olan emekli öğretmen Mehmet Çağlar ise "Bu yazıyı, hakkında dedikodu çıkan öğretmenin öğrencileri astı. Öğretmenlerinin suçsuz olduğunu iddia ediyorlar. Eğer öğretmene iftira atılmışsa öğretmen camiası adına ben de üzülürüm'' dedi. Çağlar, öğretmen S.C.'nin suçsuz olduğuna kendisinin de inandığını, ancak öğretmenin suçlu olması halinde de cezasını çekmesi gerektiğini söyledi. 
     
</TEXT>
</DOC>
