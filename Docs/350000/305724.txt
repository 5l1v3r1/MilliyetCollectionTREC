<DOC>
<DOCNO> 305724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun26.html </URL>
<DATE> 2005/01/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Erdoğan'ın ziyareti Rus basınında Gerçekten çok etkileyici... 
</HEADLINE>
<TEXT>

     Başbakan Recep Tayyip Erdoğan'ın ziyaretine geniş yer veren Rus basını, iki ülke arasında gelişen ticaret ve işbirliğini öne çıkardı. 
     Kommersant gazetesi, Erdoğan ve Rusya Devlet Başkanı Vladimir Putin'in görüşmeleri sırasında, iki ülke arasındaki ticaret hacminin yapılan bütün tahminleri aştığının vurgulandığını belirtti. 
     Haberde, iki ülke arasındaki bu ekonomik başarıyı daha da güçlendirmek için Moskova'da bir Türk ticaret merkezinin açılışının bugün yapılacağı belirtildi ve Putin'in Ankara ziyareti sırasında da Rusya ile Türkiye arasında istikrarlı olmayan siyasi ilişkilerin güçlendirildiği kaydedildi. 
     Moskova'nın daha önce Ankara'yı Çeçen militanları desteklemekle, Ankara'nın da Moskova'yı PKK terör örgütüne bağlı kuruluşların faaliyetlerine göz yummakla suçladığı belirtilen haberde, ''İki ülke ilişkileri Rusya'nın dost ülkesi olan Ermenistan'ın Osmanlı İmparatorluğu döneminde Ermeni katliamı yapıldığı iddiaları yüzünden de olumsuz etkilendi'' ifadesi kullanıldı. 
     Haberde, Rusya ile Türkiye arasındaki ekonomik ilişkilerin bazı değişik karakteristik özelliği bulunmasına rağmen, bu konuda yeni bir yaklaşıma ihtiyaç bulunduğu belirtilerek, şu görüşlere yer verildi 
     ''2004 yılında ticaret hacmi 10 milyar dolara ulaştı. Rusya, Almanya'dan sonra Türkiye'nin ikinci büyük ticari ortağı haline geldi. Bu yüzden de iki lider dün ekonomik alandaki bu başarıya değindiler. İkili ticari-ekonomik ilişkilerin daha da geliştirilmesinin teşvik edilmesi, ulaştırma, enerji ve turizm alanındaki ilişkilerin daha da genişletilmesi konusuna özellikle vurgu yaptılar. Taraflar ayrıca askeri-teknik işbirliğindeki sorunlara da değindiler.'' Putin ve Erdoğan'ın kapalı kapılar ardında ikili ilişkilerdeki başka sorunları da ele aldıkları belirtilen haberde, ''Türk basınında yer alan haberlere göre, Erdoğan Mavi Akım projesi çerçevesinde alınan gazın fiyatını düşürmeye çalışıyor. Ankara 2003 yılında da benzer bir girişimde bulunmuştu'' denildi. Haberde, Türk ve Rus uzmanların Rus doğalgazının Türkiye'den İsrail'e gönderilmesi konusunu da ele aldıkları belirtildi. 
     

     
</TEXT>
</DOC>
