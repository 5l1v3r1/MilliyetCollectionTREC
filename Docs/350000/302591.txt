<DOC>
<DOCNO> 302591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonsiy01.html </URL>
<DATE> 2005/12/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan 'Kim olursan ol, yine gel' sesine şimdi daha çok ihtiyacımız var 
</HEADLINE>
<TEXT>

     Başbakan Recep Tayyip Erdoğan, "Mevlana’dan ilham alarak diyoruz ki, insanlık için hayırlı olan, farklılıkları derinleştirmek değil, farklılıkları muhafaza ederken insanlık temelinde buluşup bir arada yaşayabilmektir" dedi. 
     Mevlana’nın 732. Vuslat Yıldönümü Töreni çerçevesinde, Mevlana Kültür Merkezi’nde Şeb-i Aruz töreni yapıldı. Törene, Başbakan Erdoğan, eşi Emine Erdoğan, Devlet Bakanı ve Başbakan Yardımcısı Mehmet Ali Şahin, Tarım ve Köyişleri Bakanı Mehdi Eker, Sanayi ve Ticaret Bakanı Ali Coşkun, Kültür ve Turizm Bakanı Atilla Koç, Enerji ve Tabii Kaynaklar Bakanı Hilmi Güler, milletvekilleri, Suriye, Cezayir ve Sudan’ın kültür bakanları, Başbakan Erdoğan’ın kızı Esra Albayrak, damadı Berat Albayrak, bazı sanatçılar ve gazeteciler katıldı. Şeb-i Aruz törenini çok sayıda yerli ve yabancı turist de izledi. 
     Tören, CHP Genel Başkanı Deniz Baykal’ın konuşmasıyla başladı. 
     Baykal, yaptığı konuşmada, Mevlana’nın 13. yüzyılda gerçekleşen Anadolu aydınlamasının sembol ismi olduğunu söyledi. 
     Mevlana’nın, Yunus Emre ve Hacı Bektaşi Veli’yle birlikte aynı dönemde Anadolu’da sevgi, kardeşlik, hoşgörü gibi kavramları ön planda tutarak dünya kültür ve medeniyet tarihine damgasını vurduğunu kaydeden Baykal, Mevlana’nın şair ve filozoflara da esin kaynağı olduğunu ifade etti. 
     Baykal’ın ardından bir konuşma yapan Başbakan Erdoğan da Mevlana’nın bir gönül eri olduğunu kaydederek, "Onun kudretli sesi, insan ruhuna işleyen sevgi öğretisi sayesinde yüzyıllar boyu bu coğrafya evrensel değerlerin adresi, anayurdu ve değişmez mekanı olmuştur" dedi. 
     Erdoğan, şöyle devam etti 
     "Dünyanın her zamankinden daha çok birbiriyle alakadar olduğu günümüzde insanlığın bekası adına düşünen, fikir ve değer üreten herkes bu bitmez, tükenmez kaynağa yönelmektedir. İnsanlığın ortak aklını, ruhunu, vicdanını besleyen kaynak sularından biri hiç kuşkusuz Mevlana’dır. Farklılıklarımızı hoş görerek ’kim olursan ol yine gel’ diyen bu kutlu sese bugün her zamankinden daha çok ihtiyacımız var. 
     Daha iyi bir dünya için mutlaka hepimiz Mevlana gibi şefkatle, hoşgörüyle kollarımızı açmak zorundayız. 
     Mevlana öğretisinin yeniden keşfedilmesi gelecek için umutlarımızı yeşertiyor. Çatışmaları, gerilimleri, kutuplaşmaları, kin ve nefret tohumlarını ortadan kaldırmak için Türkiye’nin üstlendiği küresel misyonda sahip olduğumuz bu kültürel zenginliğin büyük payı vardır. 
     Dünyanın barış ve huzura hasret olduğu bu çağda, ’sevelim sevilelim, dünya kimseye kalmaz’ diyen sağlam bir felsefenin varisleri olarak söyleyecek çok şeyimiz var. Türkiye’nin AB üyeliği işte böyle bir anlam taşımaktadır. Dünyanın bugün şiddetle ihtiyaç duyduğu medeniyet ittifakı için başlattığımız girişim işte bu amaca hizmet etmektedir. 
     Mevlana’dan ilham alarak diyoruz ki, insanlık için hayırlı olan, farklılıkları derinleştirmek değil, farklılıkları muhafaza ederken insanlık temelinde buluşup bir arada yaşayabilmektir. Mevlana hazretlerinin ifadesiyle kültürler arası farklılıklar farklı testilerdeki sulara benzer. Asıl olan zarf değil mazruftur, şekil değil özdür. Bu anlayışın temel özelliği, insanı yaratılmışların en şereflisi olarak görmektir." -"MAYASI SEVGİ, BARIŞ VE KARDEŞLİK"- Yaratılanı yaratana nispetle seven, bütün yaratılmışlara aynı değerde bakan bu anlayışın mayasının sevgi, barış ve kardeşlik olduğunu belirten Başbakan Erdoğan, farklı renkleri, farklı kültürleri bir zenginlik sayan Mevlana felsefesinin bugün de insanlığa ışık tuttuğunu söyledi. 
     Başbakan Erdoğan’ın konuşmasının ardından sanatçı Ahmet Özhan, İstanbul Tarihi Türk Müziği Korosu eşliğinde tasavvuf müziği eserleri seslendirdi. 
     Eski kültür bakanlarından Süleyman Arif Emre’nin okuduğu şiirin ardından İstanbul Tarihi Türk Müziği Müdürü Tuğrul İnançer de Mesnevi’den bölümler okudu. 
     Daha sonra, sema töreni başladı. Semazenlar, Kültür ve Turizm Bakanlığı Konya Türk Tasavvuf Müziği Topluluğu eşliğinde sema gösterisi yaptı. 
     Başbakan Erdoğan ile CHP Genel Başkanı Baykal, Şeb-i Aruz töreninin ardından kulise giderek semazenleri kutladılar. 
     
</TEXT>
</DOC>
