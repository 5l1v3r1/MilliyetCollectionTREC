<DOC>
<DOCNO> 340639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/yazar/guclu.html </URL>
<DATE> 2005/05/08/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Milliyet 55 yaşında 
</HEADLINE>
<TEXT>


Milliyet'in 55. kuruluş yıldönümü dün kutlandı. Tören boyunca duygusal anlar yaşandı. Milliyet'in bugüne kadar gerçekleştirdiği kampanyalar, protokol konuşmaları ve ardından ödül töreni yapıldı. 
Sami Ağabey 50. yıl, Doğan Ağabey 40. yıl, Arzu da 30. yıl ödülünü aldı. Her üçü de, 1983'te göreve başladığımda gazetedeydi. Ben henüz bıyıkları yeni terleyen, çiçeği burnunda bir muhabir iken onlar o zaman da mesleğin duayenleriydi. 
Sami Ağabey ve Doğan Ağabey, Milliyet'in her dönemde gerçek temsilcileri oldu. Birçok isim, yüksek transfer ücretleri ve şaşaalı koltukların peşine takılıp Milliyet'i terk ederken onlar, her zaman her şeyi, ellerinin tersi ile itip gazetemizin temel direği olmaya devam ettiler. 
Arzu 26 yıldır, Aydın Bey'in en yakınındaki isim. Gazeteye geldiği ilk günden bugüne sekreterliğini yapıyor. Hem içimizden biri, hem de en sıkı patroncu. Öyle patronunu herkeslerden saklayan, gizleyen, kıskananlardan hiç olmadı. 
25 yıllıklar içinde de yine hep çok yakından tanıdığımız eski Milliyet'çiler vardı. Seraceddin Ağabey, biz yeni işe başladığımızda, çok yol kat edenlerdendi. Heyecanı ve titizliği hepimize örnek gösterilirdi. Yıllar sonra yeniden gördük. 
Asil, paranın değişmez patronlarından birisi. Çok kişiler geldi geçti. Ama o hep kasanın başında oldu. 
Vedat, Milliyet'in Ankara'daki görünmeyen yüzü. Aydın Bey'in Ankara temsilcisi olarak bilinir. Bunu da fazlasıyla hak ediyor. Muradiye Hanım'ı mutlaka tanıyorsunuzdur. O Milliyet'in görünmeyen gülen yüzü. Santralı çevirdiğinizde sıcak bir alo ile karşılaşıyor ve istediğiniz yazara ya da birime ulaşmada samimiyetle size yardımcı olmaya çalışan biriyle konuşuyorsanız işte o, bilin ki Muradiye Hanım'dır. 
10 yıllıklar içinde kimler yok ki Bir önceki Genel Yayın Yönetmenimiz Mehmet Y. Yılmaz, Milliyet'in ABD'deki gözü kulağı Yasemin Çongar, Ekonomi Şefimiz Murat Sabuncu, Spor Müdürümüz Necil Ülgen, Brüksel Temsilcimiz Güven Özalp ve yine çok yakından tanıdığımız isimler. 
Hepsini canı gönülden tebrik ediyor, Sami Ağabey gibi hem meslekte, hem de Milliyet'te 50. yılı kutlama onurunu tatmalarını diliyoruz. Milliyet, benim için çok şey ifade ediyor. Patronuyla, çalışanlarıyla, yayın çizgisi ve en önemlisi de siz sevgili okurlarımızla öylesine özel bir aileyiz ki, içinde olmayanlar bunu asla anlayamaz. 
Bizler kadar sizler de Milliyet'in gerçek sahiplerisiniz. Keşke bir şekilde sizleri de bu törenlerin içine çekip okuyuculuğunuzun 20, 30, 40, 50. yıllarını kutlayabilsek... Muhtemeldir ki, çıktığı ilk günden beri Milliyet'i okuyanlar vardır. Onları da canı gönülden kutlarız. Keşke kendileriyle tanışma olanağı bulabilsek... 
Tüm okuyucularımızın Milliyet'le olan bu güzel birlikteliklerinin bir ömür boyu sürmesini ve bunun çocuklarına, torunlarına bırakacakları en anlamlı miras olmasını diliyoruz. Milliyet ve bizler, sizler için varız. 

Ödül alanlar 
50 yıl Sami Kohen, 40 Yıl Doğan Heper, 30 Yıl Arzu Karakadıoğlu, Mustafa Akköse, 25 Yıl Asil Alptekin, Vadat Büyükyılmaz, Muradiye Sevginer, Ergun İnce, Seraceddin Zıddıoğlu, 20 Yıl İbrahim Sedef, Osman Taşyapan, Ethem Çıracı, Erol Çalış, 10 Yıl Mehmet Yakup Yılmaz, Zehra Zerrin Yazıcı, Murat Sabuncu, Nedim Şener, Önder Yılmaz, Ayla Dündar, İhsan Yılmaz, Önay Yılmaz, Necil Ülgen, Mazher Ağca, Cengiz Malgır, Gökay Akın, Murat Gülşen, Şenol Ortakçı, Yılmaz Kocabaş, Güven Özalp, Yasemin Çongar, Yücel Asırlık, Ahmet İdiz, Bayram Ungör, Cihan Gürsoy, Nurol Solmaz, Özer Karakoç, Mehmet İşlerel, İrfan Güner, Ahmet Çözeli, Hüseyin Akdemir, Mehmet Ali Tunçmakas, Salim Koç, İlhan Genç, Erdal Kuzgun, Bülent Ağaoğlu, Sebahattin Koç, Ayten Yurdakan, Şenay Kurt, Turgay Kılıç 



</TEXT>
</DOC>
