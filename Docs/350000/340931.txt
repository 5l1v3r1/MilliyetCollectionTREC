<DOC>
<DOCNO> 340931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonsiy13.html </URL>
<DATE> 2005/05/09/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Aksu 2 bin polis almak için hazırlıklara başladık 
</HEADLINE>
<TEXT>

     İçişleri Bakanı Abdulkadir Aksu, Habur Sınır Kapısı’nın bütünüyle yenileneceğini belirterek, kamyoncuların yaşadığı sıkıntının sona erdirileceğini söyledi. 
     Aksu, AA muhabirine yaptığı açıklamada, hükümetleri döneminde Türkiye’nin kabuğunu kırıp dışa açıldığını, dış ticarette sağlanan gelişme sonrasında mevcut gümrük kapılarının yetersiz kaldığını belirtti. 
     Dış ticarette sağlanan gelişme sonrasında ortaya çıkan ihtiyaçların karşılanması için dış ticaretten sorumlu Devlet Bakanı Kürşad Tüzmen’in önemli çalışmalar yaptığını kaydeden Aksu, bu çalışma kapsamında Habur Sınır Kapısı’nın bütünüyle yenileneceğini bildirdi. 
     Aksu, Habur Sınır Kapısı’nın Türkiye’nin en önemli sınır kapılarından biri olduğunu ifade ederek, sözlerini şöyle sürdürdü 
     "Habur, iş yoğunluğu çok fazla olan bir gümrük kapısı. Burada yapılacak çalışmalar için işlemler tamamlandı ve geçen hafta yer teslimi yapıldı. Umut ediyorum ki önümüzdeki günlerde çalışmalara başlanacak ve Habur Sınır Kapısı yeni baştan yapılacak." Aksu, Habur Sınır Kapısı’nın yeni baştan yapılması yanında nakliye sektörünü rahatlatmak için Bakanlar Kurulu’na bir yasa tasarısı sunulduğunu bildirdi. 
     Bakan Aksu, düzenlemeyle kamyon ve TIR sahiplerinin hurdalıklara terk ettikleri araçların vergisine ilişkin yaşadıkları sıkıntıdan kurtulmuş olacaklarını, bu düzenlemenin 50 bin dolayında vatandaşı rahatlatacağını vurguladı. 
     
     10 BİN YENİ POLİS ALIMI 
     Aksu, 10 bin yeni polis memuru alınmasını öngören Emniyet Teşkilatı Kanunu’nda Değişiklik Yapılması Hakkındaki Kanun kapsamında, bu yıl 2 bin polis memuru almak için hazırlıklara başladıklarını bildirdi. 
     Yasanın son zamanlarda özellikle büyük kentlerde yaşanan kapkaç, yankesicilik, gasp gibi suçların önlenmesi için polis teşkilatının üniversite mezunlarıyla güçlendirilmesini öngördüğünü ifade eden Aksu, şunları anlattı 
     "Mala karşı işlenen suçlarla mücadele kapsamında yaptığımız araştırmada, baktık ki geçmiş yıllara göre polis sayısında önemli düşüş var. Polisin sorumluluk alanı ve bu alandaki insan sayısı artıyor. Örneğin İstanbul’a her yıl 300 bin kişi ilave oluyor. Yani her yıl orta büyüklükte bir Anadolu kenti İstanbul’a ilave oluyor. 
     Buna karşılık polis sayısı azalıyor. 
     Yaşadığımız polis açığını kapatmak ve teşkilatın eğitim seviyesini yükseltmek için 4 yıllık üniversite muzunu 10 bin polis almaya karar verdik. Kanun gereği bu yıl ancak 2 bin polis alabileceğiz ve hazırlıklarımız sürüyor. Gelecek yıl bu sayıyı 4 bine çıkarmayı hedefliyoruz, imkanlarımız elverse de gelecek yıl 8 bin kişi alabilsek." Aksu, 2 bin polis memuru alımına ilişkin çalışma kapsamında Başbakanlık Devlet Personel Başkanlığı’na başvurup KPSS’yi geçmiş 4 yıllık fakülte mezunlarının listesini isteyeceklerini belirtti. Bu kişilerden seçilecek ve ön mülakattan geçirilecek polis adaylarının daha sonra eğitim ve öğretime tabi tutulacağını kaydeden Aksu, şöyle devam etti 
     "Yasa sayesinde elektronik, elektrik, makine ve kimya mühendislerine olan gereksinimimizi de karşılayabileceğiz. Uyuşturucuyla mücadelede kullandığımız narkotik köpekleri ve patlayıcı madde bulmada kullandığımız köpekler için belki veterinerler alacağız. Antalya, Marmaris gibi turistik yörelerimizde görevlendirebileceğimiz yabancı dil bilen elemanlarımız olacak. Çünkü turizm bölgelerinde görev yapacak polisimizin mutlaka 1-2 yabancı dil bilmesinin şart olduğuna inanıyorum." 
     
     POLİSİN EĞİTİM SEVİYESİ 
     Aksu, bir yandan polis teşkilatının teknik altyapısını güçlendirmeye çalışırken diğer yandan personelin eğitim seviyesini yükseltme çabası içinde olduklarını vurguladı. 
     Anadolu Üniversitesi ile imzaladıkları protokol kapsamında 64 bin polisin Açık Öğretim Fakültesi’ne devam ettiğini kaydeden Aksu, son olarak Orta Doğu Teknik Üniversitesi ODTÜ ile birlikte E-eğitim Projesi başlattıklarını anlattı. 
     Aksu, E-eğitim Projesi sayesinde polis memurları ve amirlerinin eğitim için Ankara, İstanbul gibi büyük kentlere gitme zorunluluğundan kurtulduğunu vurgulayarak, "Bu proje sayesinde polislerimiz internet üzerinden eğitim hizmeti alabilecekler. Bu projeyle polisimizin zamanından tasarruf edeceğiz, harcırah ödemesinden tasarruf edeceğiz. 
     Proje sayesinde memurlarımız görevi başındayken eğitim seviyesini yükseltebilecek" diye konuştu. 
     Aksu, Türk polis teşkilatının üstlendiği görevleri en iyi biçimde yerine getirmesini sağlamak için Avrupa Birliği AB üyesi ülkelerle ortaklaşa pek çok proje yürüttüklerini sözlerine ekledi. 
     
</TEXT>
</DOC>
