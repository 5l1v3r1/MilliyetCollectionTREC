<DOC>
<DOCNO> 339416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/spor/bnba.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çember daralıyor 
</HEADLINE>
<TEXT>


2005 NBA Play-Off'larında Miami Heat ve Phoenix Suns engelleri 4-0'lık skorla aşarak gövde gösterisi yaparken, San Antonio Spurs, Seattle, Dallas ve Detroit Pistons rakiplerini elenmenin eşiğine getirdiler 

NBA'E YAKIN PLAN Mete AKTAŞ 


BATI KONFERANSI 
1 PHOENIX SUNS 4 8 MEMPHIS GRIZZLIES 0 
Hani çizgi filmlerde veya komedi filmlerinde sıska, çelimsiz karakter, karşısındaki iri yarı adama 20 tane yumruk çakar, sonra kafasını kaldırdığında rakibine en ufak bir zarar veremediğini görüp panik havasına bürünür ya... İşte Memphis Grizzlies'in de Phoenix Suns karşısında seri boyunca düştüğü durum buna benziyordu. 
Grizzlies, Phoenix Suns'ın acımasız hücum makinesini durdurmak için her yolu denedi, ama Batı'nın 1 numaralı seribaşı takımının hücum silahları ve özgüveni o kadar fazlaydı ki, hiçbir şey Suns'ı yavaşlatmaya ve 4-0'lık skorla süpürülmelerine engel olamadı. Normal sezonu 110.4 sayı ortalamasıyla bitiren Phoenix, Steve Nash'in liderliğinde, Shawn Marion ve Amare Stoudemire'ın süper oyunları ve Steven Hunter, Jim Jackson'ın benchten verdikleri ciddi katkılarla normal sezonda kendilerini 100 sayı barajının altında tutmayı başaran iki takımdan biri olan Grizzlies'in potasına 4 maçta ortalama 113.7 sayı bırakarak turu güle oynaya geçti ve Dallas-Houston serisinden gelecek rakibini beklemeye başladı. 

2 SAN ANTONIO SPURS 3 7 DENVER NUGGETS 1 
Geçen hafta Spurs evindeki ilk maçı kaybedip saha avantajını yitirdiğinde engin play - off tecrübesiyle içine düştüğü çukurdan çıkma ihtimalinin çok yüksek olduğunu söylemiştim. Siyah-Beyazlılar, sahalarındaki ikinci maçı kazanıp seriye eşitliği getirdikten sonra, Denver'ı deplasmanda oynadıkları 2 maçta da yenerek seriyi 3-1'e, rakiplerini de iyi başladığı seride elenme noktasına getirmeyi başardı. 
Coach Gregg Popovich'in Manu Ginobili'yi benche kaydırıp Brent Barry'i ilk beşe monte etmesi gibi stratejik kararları ve Tim Duncan ve Ginobili'nin performansları Spurs'ü ateşlerken, Denver 2. maçta aldığı ağır yenilginin şokunu evinde oynadığı maçlara da yansıtınca başını derde soktu. 

3 SEATTLE SUPERSONICS 3 6 SACRAMENTO KINGS 1 
Play - off başlarken 3 numaralı seri başı olmalarına rağmen form grafiklerindeki müthiş düşüş, Seattle'ın 1. turda Sacramento karşısında varlık gösteremeyeceğini düşünenlerin sayılarının artmasına neden olmuştu. Ancak Seattle tüm sezon boyunca olduğu gibi şüphecileri pişman etmeye devam ediyor. Sonics, 4. maçta deplasmanda Sacramento'yu, All - Star guardları Ray Allen'ın 45 sayılık performansıyla 115-102 mağlup ederek seride 3-1 öne geçti, çok büyük bir avantajı eline geçirdi. 
Allen'ın 4 maçta yakaladığı 33 sayı ortalamasıyla play - off'ların en skorer oyuncusu durumunda olması çok fazla şaşırtıcı bir durum değil. Herkesi hayrete düşürüp ağızların bir karış açık kalmasına neden olay şey ise normal sezonu 4.9 sayı 3.0 ribaund ortalamalarıyla noktalayan 2.16'lık Sonics pivotu Jerome James'in Sacramento karşısında 18.8 sayı 10.3 ribaund gibi "Shaq'ımsı" istatistiklerle 
oynaması. Sacramento'nun seriyi uzatabilmesi için 4 maçta 25.5 gibi berbat bir şut yüzdesi ile 10.7 sayı ortalamasıyla oynayan takımın dinamosu Mike Bibby'nin performansını arttırması gerekiyor. 

4 DALLAS MAVERICKS 3 5 HOUSTON ROCKETS 2 
Bir sigorta firmasının reklamlarında kullandığı "Evdeki huzur, zenginlik budur" sloganını Dallas ve Houston'lı oyuncular duysa, tepkileri muhtemelen "Hadi oradan" olurdu. Neden mi Çünkü Dallas - Houston serisinin ilk 4 maçında her iki takımda evlerinde oynadıkları maçları kaybederek NBA tarihinde sadece 5. kez gerçekleşen ilginç bir olaya imza attılar. Houston deplasmanda ilk iki maçı kazandıktan sonra bu kez Dallas deplasmanda Houston'ı 3. ve 4. maçlarda yenerek seriye dengeyi getirdi ve kaybettiği saha avantajını rakibinden geri almayı başardı. Pazartesi gecesi Dallas'ta oynanan 5. maçta gülen sonunda ev sahibi takım oldu. Mavericks, Dirk Nowitzki'nin 23 sayı, 13 ribaundluk performansı ve benchinden aldığı 37 sayılık katkıyla Rockets'ı 103-100 yenerek seride 3-2 öne geçti. 

DOĞU KONFERANSI 
1 MIAMI HEAT 4 8 NEW JERSEY NETS 0 
Shaquille O'Neal " 40 kapasiteyle oynayan bir Shaq bile ligdeki en iyi pivottan daha iyi oynar" diyerek baldırındaki sakatlıktan dolayı alıştığımız play - off performanslarından uzakta bir görünüm ortaya koymasına bahane göstermişti. Neyse ki, Miami pota altı zayıf Nets takımı karşısında Shaq'a fazla ihtiyaç duymadı. Uzatmada 105-103 kazandıkları 3. maç dışında Heat rakibi karşısında zorlanmadı ve diğer 3 maçta Nets'e ortalama 16 sayı fark attı. Serinin yıldızı ise 26.3 sayı, 8.8 asist, 6.3 ribaund, 1.75 top çalma ile oynayan Dwyane Wade'di. Sezona Nets formasıyla başlayan, ama daha sonra önce Toronto'ya takas edilen, ardından sezonu Miami'de noktalayan Alonzo Mourning'in seri boyunca benchten gelerek verdiği 9.8 sayı, 4.5 ribaundluk katkı ile Heat için serinin "x-faktör"ü oldu. 

2 DETROIT PISTONS 3 7 PHILADELPHIA 1 
Sahasında oynadığı ilk iki maçı 106-85 ve 99-84 gibi farklı skorlarla kazandıktan sonra 3 ve 4. karşılaşmalar için Philadelphia'ya hareket eden son şampiyon Detroit Pistons, 3. maçta karşısında kötü bir ev sahibi buldu. Sixers, ele avuca sığmaz bücürü Allen Iverson'ın 37 sayı, 15 asistlik müthiş oyunuyla Pistons'ı 115-104 yenerek durumu 2-1'e getirdi. 4. maçta Iverson 36 sayı, 8 asist, 5 ribaundluk oyunu ile yine takımını sırtladı, ama Pistons 4. çeyrekte Chauncey Billups'ın, uzatma devresinde de Rasheed Wallace'ın skorer oyunlarıyla maçı 97-92 kazanarak evine 3-1'lik üstünlükle ve geride 12 kırık kalp bırakarak döndü. 

3 BOSTON CELTICS 2 6 INDIANA PACERS 2 
Dallas - Houston serisi gibi ev sahiplerinin saha avantajlarını koruyamadığı bir başka seri de Boston - Indiana, serisi oldu. Indiana Boston'da oynanan ilk iki maçtan 1 galibiyet çıkartmayı başararak saha avantajını rakibinden kapmıştı. Indianapolis'te oynanan 3. maçta Reggie Miller'ın 33 sayısı Indiana'yı 99-76'lık galibiyete taşırken, bu maçta Celtics'in as oyuncularından Antoine Walker aldığı iki teknik faulle oyundan atılırken, maçın hakemlerinden birini iteklemesi, kendisinin NBA yönetimininden 1 maç uzaklaştırma cezası almasına neden olmuştu. 
Celtics, Walker'dan yoksun olarak 4. maça çıkmasına ve moralsiz olmasına rağmen etkili savunması ve hücumda yüksek şut isabetiyle Indiana'dan intikamını 110-79'luk galibiyetle aldı. Indiana'nın tarihindeki en farklı play - off mağlubiyetini tattığı bu maçın yıldızı ise 30 sayı, 8 asist, 7 ribaund, 5 blok, 1 top çalma ile oynayan Paul Pierce'dı. 

4 CHICAGO BULLS 2 5 W.WIZARDS 2 
Serinin Chicago'da oynanan ilk iki maçından galibiyet çıkaramayan Washington Wizards, sahasında oynayacağı iki maçta alacağı tek bir yenilginin bile konferans yarı finaline çıkma ümitlerini suya düşüreceğinin bilincindeydi. 3. maçta Wizards agresif bir oyun ortaya koyarken pota altında Etan Thomas 20 sayı, 9 ribaundluk performansıyla sürpriz bir kahraman olarak ortaya çıktı. Bulls ise seride ilk kez korkak bir oyun sergiledi ve bunun bedelini 117-99 yenilerek ödedi. 4. maçta da Wizards aynı agresif oyununu sürdürdü. İlk yarıda 61-37 öne fırladıktan sonra ikinci yarı da bocaladılarsa da maçı 106-99 kazanmayı başardılar ve seride dengeyi kurdular. 4. maçın kahramanı ise yine bir sürpriz isimdi. 3. maçta 10-1 şut isabetiyle oynayan Juan Dixon, 4.maçta 15-11 şut isabetiyle oynayıp Bulls potasına 35 sayı bıraktı. 


</TEXT>
</DOC>
