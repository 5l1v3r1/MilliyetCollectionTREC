<DOC>
<DOCNO> 303390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonsiy07.html </URL>
<DATE> 2005/01/04/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
CHP'liler kurultay kararını tartışıyor... 
</HEADLINE>
<TEXT>

     CHP Genel Sekreter Yardımcısı ve İzmir Milletvekili Oğuz Oyan, ''Olağanüstü kurultay kararı, partiyi sürekli kendi içine yönelik tartışmalara sokmamak için gerekliydi'' dedi. 
     Oğuz Oyan, AA muhabirine yaptığı açıklamada, ''olağanüstü seçimli kurultaya gitme'' kararının alınmasının iyi, partiyi sürekli kendi içine yönelik tartışmaya sokmamak için de gerekli olduğunu belirterek, ''Yüksek Disiplin Kurulu'nun üzerinde töhmet oluştu. Bunun da giderilmesi açısından kurultay kararı gerekliydi'' dedi. 
     CHP İzmir Milletvekili Ali Rıza Bodur, ''partinin lider koltuğuna oturacak kişinin, önce partinin içinden filizlenmiş başka partilere gitmemiş ve partinin emanetini, sıkışınca başka partilere ciro etmemiş sağlam insanların oturması gerektiğini'' savundu. Bodur, Mustafa Sarıgül'ün, CHP'nin en üst makamı olan Genel Başkanlık koltuğuna talip olmasını da ''şık'' bulmadığını kaydetti. 
     
     ''BASKIN KURULTAY'' 
     CHP'de ''muhalif'' kanatta yer alan İzmir Milletvekili Muharrem Toprak, olağanüstü kurultay kararının ''etik'' olmadığını, Genel Başkan Deniz Baykal'ın ''Acaba bir dönemi daha kurtarabilir miyim '' düşüncesiyle bu kararı aldığını öne sürdü. 
     ''Deniz Baykal'ın, rakiplerine en az 2 ay süre tanıması gerekirdi'' diyen Toprak, ''Kurultay için Kurban Bayramı'nı da çıkarırsanız, 15 gün kadar bir süre var. Bu zaman içinde kurultay delegelerine vaatlerde bulunarak bir dönem daha seçilmek istiyor. Ama kurultay delegelerinin değişimden yana olacaklarına inanıyorum'' dedi. 
     Toprak, ''partinin iktidara gelmesinden yana olan herkesin'' Mustafa Sarıgül'e destek vereceğine inandığını ve onunla hareket ettiğini ifade etti. 
     
     CHP İZMİR YÖNETİMİ 
     CHP İzmir İl Başkanı Alaattin Yüksel de olağanüstü kurultay kararı ile ilgili henüz oluşmuş bir kararları olmadığını, il yönetimi, kurultay delegeleri ve diğer illerin il başkanlarıyla görüştükten sonra partinin geleceği için en doğru kararı vereceklerini bildirdi. 
     Yüksel, ''CHP'nin bu noktalara gelmesinden hoşnut değiliz'' dedi. 
     
</TEXT>
</DOC>
