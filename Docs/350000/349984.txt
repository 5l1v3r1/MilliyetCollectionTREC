<DOC>
<DOCNO> 349984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko27.html </URL>
<DATE> 2005/06/08/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Aygün Kıbrıs'ta Türkiye, duvara toslamış durumda 
</HEADLINE>
<TEXT>

     Ankara Ticaret Odası ATO Başkanı Sinan Aygün, Türkiye'nin belli konularda ulusal bir duruş sergilemesi gerektiğini ifade ederken, ''Kıbrıs'ta Türkiye, duvara toslamış durumda'' dedi. 
     ATO Başkanı Aygün, Siteler'deki S.S Ankara Alüminyumcular Sanayi Sitesi İş Yeri Yapı Kooperatifi'nde, esnafın sorunlarını dinledi. 
     Esnafın 2004 yılını nasıl değerlendirdiği, 2005 yılı beklentilerinin ne olduğu öğrenmek amacıyla sitelere geldiğini belirten Aygün, kendisine yöneltilen soruları da yanıtladı. 
     Oda aidatlarına ilişkin soruya verdiği yanıtta Aygün, göreve geldiği günden bu yana 3 kez üyelere birikmiş oda aidatlarını ödemede kolaylığı getirdiğini söyledi. Oda aidatının kanunla belirlendiğine de dikkati çeken Aygün, ATO'nun 125 bin üyesi bulunduğunu ve kendisinin göreve geldiği günden bu yana hiçbir üyesini bu nedenle icraya vermediğini bildirdi. 
     Siteler esnafı ve inşaat sektörünün AB'ye hazır olmadığını belirten Aygün, AB'ye girildiğinde, esnafın bir çok standartla karşı karşıya kalacağını söyledi. 
     Bunlardan birisinin CE belgesi olduğunu söyleyen Aygün, bu belgenin yurtdışından ancak 60-70 bin dolara ödenerek alınabildiğini, bu parayı da küçük esnafın ödeyemeyeceğini kaydetti. 
     Yine büyük firmalara karşı esnafın rekabet edemediğine işaret eden Aygün, büyük firmalarla rekabet edebilmeleri için bir araya gelerek şirketleşmelerini gerektiğini söyledi. 
     Aygün, ''eğer 100 kişi bir araya gelip bir fabrika kuramazsanız yok olacaksınız. Fabrikada bir mobilya 1 milyara mal edilirken, siz atölyelerinde 1.5 milyara mal edecek bu yüzden rekabet edemeyecek ve yok olacaksınız'' dedi. 
     Bu yarışta sadece büyük devlerin ayakta kalacağını anlatan Aygün, Türkiye'nin dış politikası ile ilgili soruya verdiği yanıtta ise Türkiye'nin belli konularda ulusal bir duruşa ihtiyacı olduğunu kaydetti. 
     Türkiye'nin Kıbrıs konusunda ''duvara tosladığını'' savunan Aygün, kayıtsız şartsız AB üyeliği söyleminin yanlış olduğunu, bu bakış açısının Türkiye'nin elini kolunu bağladığını öne sürdü. 
     AB hayalinin boş bir hayal olduğunu belirten Aygün, ''AB kendi kendine dağıldı'' dedi. 
     ATO Başkanı Aygün, siteler esnafının sorunlarının çözümlenmesi için ise ilgili mercilerle görüşeceğini bildirdi. 
     Siteler esnafı ise Siteler'de geceleri yeterli aydınlatma sağlanmamasından, hırsızlık vakalarının sayısının artmasından yakınırken, çalınan eşyaların Gece Pazarı adı ile Ankara'nın çeşitli semtlerinde gece saat 12.00'den sonra kurulan pazarlarda satıldığını ve bu duruma seyirci kalındığını savundular. Esnaf ayrıca, sorunlarına bir an önce çözüm bulunmasını istedi. 
     
</TEXT>
</DOC>
