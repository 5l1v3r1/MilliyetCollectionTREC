<DOC>
<DOCNO> 325228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/spor/yercan.html </URL>
<DATE> 2005/03/20/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Oynamadan olmaz 
</HEADLINE>
<TEXT>



Futbolsuz ligin "Futbolla harmanlanmış" ender maçlarından birini izliyoruz demeye hazırlanıyorduk ki topu topu 20 dakika sürdü bu lezzet... Beşiktaş'ın presine, Trabzon da aynı tempoyla karşılık veriyor, liderin kaybettiği haftada kazanıp, zirve iddiasını güçlendirme hesapları yapıyordu. Hızlı adamlarını "En hızlı" şekilde kullanan tarafın oyuna ağırlığını koyabileceği maçta, iki ekip de bu yönüyle yetersizdi. 

Yattara durdurulunca 
Trabzonspor, hücum organizasyonunu sağ kanatın sihirli ayağı Yattara üzerine kurmuş, usta golcüsü Fatih ile Beşiktaş'ı vurmayı planlamıştı. Rıza Çalımbay, rakibin en hızlı ve en tehlikeli adamı Yattara'nın karşısına İbrahim Üzülmez'i dikerek, Bordo - Mavililer'in organize ataklarını engellemeyi planlamıştı. İbrahim dersine çok iyi çalışmış bir görüntü içindeydi. Maç boyunca sık sık karşı karşıya geldiği Yattara'yı çok iyi marke edip, oyundan düşürerek, Trabzon'un bütün hesaplarını bozdu. 

Pas var, gol yok 
Szymkowiak, Bordo - Mavili ekipte formasının hakkını veren tek futbolcuydu. Orta saha organizasyonunu üstlenen Polonyalı oyuncunun, milimetrik paslarını isteksiz ve kötü günlerinde olan Fatih ve Gökdeniz değerlendiremedi. 
Maç berabere bitti derken, sahneye emektar Kaptan Tayfur çıktı. Tecrübeli futbolcunun golü Beşiktaş için Avrupa yolunda bir umut, Trabzonspor için de zirve yarışında kan kaybı anlamı taşıyordu. 
Trabzonspor, İstanbul'dan galibiyetle dönebilirdi. Ancak dün akşam oynadığı futbolla üç puanı hak edecek hiçbir şey yapmadı. Belki de bu sezonun en vasat ve etkisiz futbolunu ortaya koydu. 
Trabzonspor bu maçtan ders çıkarmalı... Yoksa hedefler, sadece hayallerde kalır. 


</TEXT>
</DOC>
