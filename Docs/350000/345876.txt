<DOC>
<DOCNO> 345876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/guncel/gun03.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim-Sen'e yargı darbesi 
</HEADLINE>
<TEXT>


Yargıtay Hukuk Genel Kurulu, "Bireylerin anadilde öğrenim görmesini ve kültürlerini geliştirmesini savunur" ifadesi nedeniyle Eğitim-Sen'in kapatılmasına karar verdi 

GÖKÇER TAHİNCİOĞLU Ankara 

Yargıtay Hukuk Genel Kurulu YHGK , "Bireylerin anadillerinde öğrenim görmesini ve kültürlerini geliştirmesini savunur" ifadesi nedeniyle Eğitim - Sen'in Eğitim ve Bilim Emekçileri Sendikası kapatılmasına karar verdi. 45 üyenin oybirliğiyle aldığı kararda, sendikanın kapatılmasını isteyen Genelkurmay Başkanlığı'nın görüşü savunuldu ve AB'ye uyum için yasal olanak tanınan "anadilde öğrenimi" savunmanın ülke bütünlüğüne aykırı olduğu ifade edildi. Kararın ardından sendika yöneticileri AİHM'ye tedbir başvurusu yapacaklarını açıkladı. 
YHGK, dünkü oturumunda, 200 bini aşkın üyesi bulunan Türkiye'nin en büyük kamu çalışanları sendikası Eğitim - Sen'in Genelkurmay'ın başvurusu, Çalışma Bakanlığı'nın girişimi, Ankara Valiliği'nin suç duyurusu üzerine kapatılması istemiyle açılan davayı karara bağladı. Kurul, sendikanın Avrupa İnsan Hakları Sözleşmesi AİHS hükümlerine göre kapatılamayacağına karar veren Ankara 2. İş Mahkemesi'nin kararını oybirliğiyle bozdu. Kararda, kapatılmaya karar veren Yargıtay 9. Hukuk Dairesi'nin görüşleri savunuldu. 

Kızılay'da protesto 
Kararda, tüzükteki ifadenin Anayasa'nın "Türk devletinin anadili Türkçedir" şeklindeki 3, "Türk vatandaşlarına Türkçeden başka hiçbir dil anadilleri olarak okutulamaz" şeklindeki 42 ve "Türk devletine vatandaşlık bağıyla bağlı olan herkes Türk'tür" şeklindeki 66. maddelerine aykırı olduğu ifade edildi. Eğitim-Sen üyeleri, Kızılay'da yolu trafiğe kapatarak kararı protesto etti. Eğitim - Sen Genel Başkanı Alaaddin Dinçer, "Bu karar, Türkiye için kara bir lekedir. 200 bin üyemizin her biri adına AİHM'nde tazminat davası açacağız" dedi. 

Süre tanınmayacak 

KURULDAKİ bazı üyeler, sendikaya tüzüğünü değiştirmesi için 60 gün süre tanınmasını istedi. Ancak bu görüş, sendikaya daha önce süre tanındığı, avukatların değişiklik yapılmayacağına yönelik beyanı bulunduğu gerekçesiyle reddedildi. Eğitim-Sen'in karar düzeltme hakkı bulunuyor. 

Genelkurmay uyardı 

GENELKURMAY'ın uyarısı üzerine, Çalışma Bakanlığı'nın girişimi ve Ankara Valiliği'nin suç duyurusuyla, savcılık kapatma davası açtı. Ankara 2. İş Mahkemesi, davayı reddetti. Yargıtay 9. Hukuk Dairesi'nin bozduğu karar, mahkemenin direnmesi üzerine YHGK'ya geldi. 


</TEXT>
</DOC>
