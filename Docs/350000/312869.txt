<DOC>
<DOCNO> 312869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sondun26.html </URL>
<DATE> 2005/02/06/ </DATE>
<TIME> 19.07 </TIME>
<AUTHOR>  </AUTHOR>
<HEADLINE>
The Washington Post'a göre Türkiye güçlük teşkil ediyor 
</HEADLINE>
<TEXT>

     The Washington Post gazetesi, ''Avrupa ile ABD arasında, Irak konusundaki farklılıkların iyileşme yolunda olduğunu, Irak'a komşu ve NATO üyesi Türkiye'nin şimdi en büyük zorluklardan birini teşkil ettiğini'' ileri sürdü. 
     Gazete, ABD Dışişleri Bakanı Condoleezza Rice'ın ilk yurtdışı ziyaretine ilişkin olarak yayımladığı haberde, Türk kamuoyunun, Amerikan askerlerinin Irak'taki varlığına ağırlıklı olarak karşı çıktığını ve Türkiye'nin, Irak'ın kuzeyinde özerk bir Kürt bölgesi kurulmasından endişeli olduğunu kaydetti. 
     Haberde, ''Irak'ta ABD-Avrupa anlaşmazlığı iyileşirken, şimdi Türkiye en büyük güçlüğü teşkil ediyor'' denildi. ABD'nin, Irak'ın kuzeyindeki PKK Kongra-Gel terör örgütüne karşı önlem almayışının da Türkiye'yi rahatsız ettiği belirtildi. 
     Washington Post, Rice'ın Ankara'ya giderken uçakta gazetecilere, ''Türkiye'nin endişelerinin tamamen farkındayız'' dediğini ancak ABD'nin, Irak'ın toprak bütünlüğü konusundaki kararlılığını vurgulamanın dışında, özel bir söz vermeyeceğini aktaracağını yazdı. 
     Rice, gazetecilere, ABD'nin, Türkiye'nin ekonomik reformlarına ve AB üyeliğine verdiği desteği, Türkiye'nin Afganistan'da sağladığı işbirliğine dikkati çekerek, ''Türk-Amerikan ilişkilerinde kutlanacak çok şeyimiz var. Bunu devam ettirmemiz gerek. Ancak biliyoruz ki bu ilişki değişiyor, özellikle de Türkiye'deki değişiklikler yüzünden. Türk demokrasisi gelişirken, bizim çok olumlu olarak değerlendirdiğimiz değişiklikler...'' dedi. 
     Amerikan Dışişleri Bakanlığı'ndan yayımlanan metne göre Rice, Irak'ın, Türkiye'nin güvenliği için çok büyük önem taşıdığının farkında olduklarını belirtti ve Irak'ın toprak bütünlüğünde kararlılığı vurguladı. 
     Rice, Irak'ta yeni yönetimle birlikte Türkiye-Irak arasında olumlu ilişkilerin geliştirildiğini görmek istediklerini de kaydetti. 
     
</TEXT>
</DOC>
