<DOC>
<DOCNO> 301874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/soneko26.html </URL>
<DATE> 2004/12/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
BDDK Başkanı Bilgin Bazı firmalar tefecilerin elinde can çekişmekte 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, şirketlerin yurtiçi bankacılık kesimini pek kullanmak istemediklerini belirterek, ''Bazı firmalar bankalarla çalışmamakta, özkaynaklarıyla idare etmeye çalışmakta, bir kısmı maalesef tefecilerle çalışmak zorunda kalmakta, onların elinde can çekişmekte'' dedi. 
     Bilgin, TÜSİAD tarafından düzenlenen ''Bankacılık Sektörü ve Reel Sektör İlişkileri'' konulu panelde yaptığı konuşmada, bankacılığı parayı değerlendirme sanatı olarak niteledi. 
     Reel sektörle bankacılık sektörünün birbirini tamamlayan, birlikte hareket etmesi gereken sektörler olduğunu belirten Bilgin, ''Bir insan vücudunu düşünün. Elleri, kolları reel sektör olarak kabul edersek, bunlara kanı taşıyan bankacılık, finans sektörüdür. İki kesimin de bütünlük içinde iyi çalışması gerekir'' dedi. 
     Tevfik Bilgin, daha sonra finans sektörü ile reel sektör arasındaki ilişkilere dair tespitlerini aktardı. 
     Finans piyasaları gelişmeden ekonomik gelişmenin olamayacağını vurgulayan Bilgin, banka sayısıyla ülkenin gelişmişliği arasında çok büyük paralellikler bulunduğunu, banka sayısının bir anlamda gelişmişliğin de göstergesi olduğunu söyledi. 
     Bilgin, bankaların aktiflerinin toplamının da gelişmişlik düzeyiyle paralellik gösterdiğini, aktif toplam GSMH'nin altındaysa gelişme düzeyinin tam istenilen düzeyde olmadığını kaydetti. Birçok ülkede finans piyasalarında çalışanların, yaşanan krizler, faiz hesaplamaları gibi nedenlerin etkisiyle toplumun diğer kesimlerine pek sevimli gelmediklerini ifade eden Bilgin, konuşmasında ülkenin mali servetini koruyan sektörün de finans sektörü olduğuna işaret etti. 
     Finans sektöründe sorunların veya güven bunalımını toplumu doğrudan ve derinden etkilediğine dikkat çeken Bilgin, bunun 1994 yılından bu yana yaşanan krizlerde çok net görüldüğünü kaydetti. 
     Bilgin, ''Krizin ilk tetiklendiği, atladığı sektör bankacılık sektörü. Dolayısıyla bankacılık sektörünün kalitesi, bu kalitede reel sektör ile ilişkileri ve reel sektör firmalarının bankalarımızın bilançolarına katacağı kalite, bizim için otorite olarak çok önemli'' dedi. 
     
     ''BİR KISMI TEFECİLERLE ÇALIŞMAK ZORUNDA KALMAKTA'' 
     Türkiye'de şirketlerin yurtiçi bankacılık kesimini pek kullanmak istemediği tespitini de dile getiren Bilgin, son dönemde biraz değişmekle birlikte genelde bankalarla çalışmama tercihi bulunduğunu belirterek, şöyle devam etti 
     ''Bazı firmalar bankalarla çalışmamakta, özkaynaklarıyla idare etmeye çalışmakta. Bir kısmı maalesef tefecilerle çalışmak zorunda kalmakta, onların elinde can çekişmekte. Bir kısmının yurtdışından kredi alma imkanları var, maliyetleri daha düşük. Yurtdışından kredi bulmakta, bir kısmı da barter gibi yöntemlerle iş yapmakta.'' Bilgin, bankalarla çalışma tercihinin 2004 yılında değişme gösterdiğini, 2005'te çok daha farklı olacağını tahmin ettiklerini söyledi. 
     Konuşmasında reel sektörün bankacılık kesimine ilişkin eleştirilerine ve beklentilerine de yer veren Bilgin, reel sektörün, özellikle KOBİ'lerin en önemli probleminin yetersiz ve yüksek maliyetli finansman olduğunu vurguladı. Bilgin, firmaların en büyük rahatsızlık duyduğu hususun, bir kriz ortamında esneklik sağlanmaması olduğunu kaydetti. 
     Tevfik Bilgin, bu durumu ''güneşli havada şemsiye verme, yağmurlu havada şemsiyeyi geri alma'' örneğiyle açıkladı. 
     Reel sektör firmalarının büyük bir kısmının kurumsallaşma eksikliklerinin önemli bir sorun olduğunu dile getiren Bilgin, firmaların bilanço şeffaflığının istenilen boyutlarda olmamasının da bankaları bu firmalara kredi vermekte zorladığını vurguladı. 
     Bilgin, mevduatın krediye dönüşme oranı 1980'de yüzde 110 iken 2001'de yüzde 30'a düştüğünü, 2002'de yüzde 35, 2003'te yüzde 41 ve 2004'te yüzde 52 olan bu orandaki artış trendinin devam etmesini beklediklerini bildirdi. 
     
     ''İKRAZATÇILAR BİR ELİN PARMAKLARI KADAR'' 
     BDDK Başkanı Bilgin, kredilerin sektörel dağılımı konusunda bilgi verirken de, kredilerin 2004 yılında yüzde 20 tüketici kredisi, yüzde 13 kredi kartı, yüzde 63 reel sektör ve yüzde 4 mali kesim için kullandırıldığını söyledi. 
     Bilgin, toplantının soru-cevap bölümünde firmaların tefecilerden kaynak kullanımı konusundaki soru üzerine, ödünç para verme işleminde Hazine'den izin alınarak yapılan işlemlerin ikrazatçılık, izin alınmadan yapılan işlemlerin ise tefecilik olarak adlandırıldığına işaret ederek, ikrazatçı olarak izin alanların sayısının bir elin parmakları iken, tefeciliğin çok yaygın olduğunu söyledi. 
     Tevfik Bilgin, firmaların nakit akımlarını, özkaynak-borç dengelerini iyi ayarlamamaları nedeniyle tefecilere yöneldikleri görüşünü dile getirdi. 
     
</TEXT>
</DOC>
