<DOC>
<DOCNO> 332333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonyas16.html </URL>
<DATE> 2005/04/11/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
"Sezaryenle ve normal doğan bebeklerde anne sevgisi farklı oluyor" 
</HEADLINE>
<TEXT>

     Gazi Üniversitesi Gazi Eğitim Fakültesi Eğitim Bilimleri Bölümü Öğretim Üyesi Prof. Dr. Yaşar Özbay, ''Toplum olarak ne biz kendimizi yaşıyoruz ne de çocuklarımız çocukluğunu yaşıyor'' dedi. 
     Prof. Dr. Özbay, Refika Küçükçalık İlköğretim Okulu tarafından Özel İdare Müdürlüğü Konferans Salonu'nda düzenlenen ''Etkili Anne-Baba Eğitimi'' konulu konferansta, ailelerin en fazla ergenlik çağındaki çocuklarıyla kuşak çatışması yaşadığını söyledi. 
     Bu dönemde ailelerin çocuklarının büyüdüğünü kabul etmesi gerektiğini belirten Prof. Dr. Özbay, '' Ben böyle yaşamadım çocuğum da böyle yaşamasın anlayışından vazgeçin. Çocuğa bırakılacak en iyi miras, ahlak ve eğitimdir. Hala toplum olarak ne biz kendimizi yaşıyoruz ne de çocuklarımız çocukluğunu yaşıyor'' diye konuştu. 
     Ailelerin çocuklarının ne kadar kendi ayağı üzerinde durabileceğinin dozunu iyi ayarlaması gerektiğini bildiren Prof. Dr. Özbay, ''Hala çocukları okula hazırlayamıyor, tanıyamıyor, kendimizi ifade edemiyoruz. Bir toplum sürekliliğiyle vardır. İnsanın en sağlıklı yetişeceği yer ailedir. Sezaryenle ve normal doğan bebeklerde bile anne sevgisi farklı oluyor. Normal yolla doğanlar Annem beni daha çok seviyor diyor'' dedi. 
     Çocuklara olumlu ve pozitif yaklaşılması gerektiğini ifade eden Prof. Dr. Özbay, şunları kaydetti 
     ''Çocuklara yaklaşımda 5 sevgi dili vardır. Bunlar onay sözleri, iltifat nitelikli beraberlik, hediye alma, hizmet dayanışması, fiziksel ve bedensel temastır. Bu nedenle çocuğunuzu kucağınıza alın, sevin, onu cesaretlendirin. Çocuk Babanın yanında kucağa alınmaz, sevilmez anlayışından kurtulun. Ona değer verdiğinizi hissettirin. Bu onu daha iyiye teşvik edecektir.'' 
     
</TEXT>
</DOC>
