<DOC>
<DOCNO> 342761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonsiy03.html </URL>
<DATE> 2005/05/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Meclis'e 19 Mayıs mesaisi... 
</HEADLINE>
<TEXT>

     TBMM, 19 Mayıs Gençlik ve Spor Bayramı nedeniyle bu hafta sadece iki gün çalışacak. 
     TBMM Genel Kurulu, geçen hafta alınan karar gereği Salı günü saat 14.00’de açılacak ve çalışmalarını saat 21.00’e kadar sürdürecek. Salı günü CHP’nin Enerji ve Tabii Kaynaklar Bakanı Hilmi Güler hakkında verdiği gensoru önergesinin görüşüleceği Genel Kurul’da zaman kalması durumunda CHP Ankara Milletvetkili Oya Araslı ve arkadaşlarının verdiği töre cinayetlerinin araştırılmasına ilişkin önerge de ele alınacak. CHP Genel Başkan Yardımcısı Eşref Erdem ve arkadaşları tarafından verilen önergede, Enerji Bakanlığı’ndaki usulsüzlük ve yolsuzluk iddialarının büyük boyutlara ulaştığı savunularak, Mavi Akım’daki fiyatlandırma yöntemindeki değişiklik yöntemi nedeniyle milyarlarca dolarlık kamu zararı oluştuğu dile getiriliyor. 
     Bakanlıktaki kadrolaşma iddialarına da yer verilen önergede, Bakan Güler’in görevini ihmal ettiği ve kamu hazinesini zarara uğrattığı öne sürülüyor. Genel Kurul, Çarşamba günü de 14.00-21.00 saatleri arasında çalışacak ve önceki hafta görüşmeleri yarım bırakılan Esnaf ve Sanatkarlar Yasa Tasarısı’nı görüşmeye devam edecek. 
     
     KAMU ALACAKLARINA AF KOMİSYONDA 

     Plan ve Bütçe Komisyonu Salı günü yapacağı toplantıda kamu alacaklarına af getiren tasarıyı görüşecek. Tasarı, zamanında tahsil edilememiş vergi dışı kamu alacaklarının önemli bir kısmının affedilmesini öngörüyor. Salı günü ayrıca Adalet Komisyonu’nda da yeni TCK ile birlikte 1 Haziran’da yürürlüğe girecek Ceza İnfaz Yasası ile Ceza Muhakemeleri Yasası’nda değişiklik öngören yasa teklifleri ele alınacak. 

ANKA 
     
</TEXT>
</DOC>
