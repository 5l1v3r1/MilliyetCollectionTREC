<DOC>
<DOCNO> 330354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sondun37.html </URL>
<DATE> 2005/04/05/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Acı bilanço açıklandı... Irak'ta 2 yılda kaç kişi öldü 
</HEADLINE>
<TEXT>

     Irak hükümeti, ülkede geçen 2 yıl içindeki ayaklanmada ölenler ve yaralananlarla ilgili ilk kapsamlı değerlendirmesini açıkladı. 
     Bu değerlendirmeye göre, direnişçiler ve suç çeteleri son 2 yıl içinde 6 bin Iraklı sivili öldürdü, 16 binini yaraladı. 
     Irak İnsan Hakları Bakanı Bahtiyar Emin, sağlık, insan hakları, içişleri ve diğer bakanlıkların verilerine göre hazırlanan değerlendirmeye dayanarak, Reuters'e yaptığı açıklamada, ''Direnişçilerin ve suç çetelerinin, bu süre içinde yağmalama, terör, cinayet, adam kaçırma, uyuşturucu satıcılığı, kafa kesme ve benzeri olaylara karıştıklarını'' söyledi. 
     ''Bu kişiler tarafından 6 bin civarında Iraklı öldürüldü ve 16 bini yaralandı'' diyen Emin, Irak'ta rejimin düşmesinden bu yana 5 bin Iraklının da kaçırıldığının belirlendiğini, ancak buna rapor edilmeyen vakaların dahil olmadığını kaydetti. 
     Irak'ın devrik Devlet Başkanı Saddam Hüseyin'in 2002 Ekim'de afla serbest bıraktığı suçluların sayısının 40 bin civarında olduğu tahmin ediliyor, ancak Bakan Emin, bu sayının daha yüksek olduğunu bildirdi. 
     Emin, gerçek sayının 110 bin civarında olduğuna inandıklarını ve bu kişilerin çoğunun adam kaçırma, cinayet ve terör olaylarına karıştıklarını kaydetti. 
     Irak Sağlık Bakanlığı, geçen yılın son 6 ayında asker ve direnişçilerin faaliyetleri sonucu 3274 sivilin öldüğünü belirtirken, Irak'ta can kayıplarını belirleyen bir merkez, savaşın başından bu yana ölen Iraklıların tahmini sayısını 17 bin 316 ila 19 bin 696 olarak verdi. 
     Amerikalı bilim adamlarının Irak'ta yaptığı bir araştırmaya göre, savaştan bu yana yaklaşık 100 bin sivil öldü. İngiltere hükümeti ve Irak Sağlık Bakanlığı ise bu araştırma sonucunu kabul etmiyor. 
     Irak'ta ölenlerin tam sayısının belirlenmesindeki zorluğun bir kısmını, sivillerin yalnızca direnişçiler tarafından değil, suç olayları, milis çatışmaları, kan davaları ve aşiret çatışmaları sonucunda öldürülmeleri oluşturuyor. 
     
</TEXT>
</DOC>
