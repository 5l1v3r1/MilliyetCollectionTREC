<DOC>
<DOCNO> 307496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/soneko30.html </URL>
<DATE> 2005/01/18/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Uzan Grubu'nun sinema salonu ve gazete basım tesisi satılıyor 
</HEADLINE>
<TEXT>

     Tasarruf Mevduatı Sigorta Fonu TMSF , Uzan Grubu'ndan haczedilen İstanbul'da bulunan sinema salonu ve dubleks daire ile Trabzon'da bulunan gazete basım tesisini, 8 Şubat tarihinde satışa çıkaracak. 
     TMSF'den yapılan açıklamaya göre, toplam muhammen bedeli 2 milyon 918 bin YTL olan üç gayrimenkul, TMSF'nin Esentepe'deki merkez binasında açık artırmayla satılacak. 
     İhaleye katılmak isteyenlerin satın almak istedikleri her gayrimenkulün yüzde 7.5'i tutarındaki teminatı, Ziraat Bankası Gayrettepe Şubesi'ndeki ''14061804-5002'' nolu hesaba yatırmaları gerekiyor. 
     İstinye'de yer alan içerisinde halen hizmet veren market ve kuaför salonu ile daha önce dükkan ve restaurant olarak işletilmiş mekanları bulunduran sinema salonunun muhammen bedeli, 2 milyon 300 bin YTL olarak belirlendi. Şu anda işletilmeyen, ancak daha önce 'Cine Cep' ismi ile hizmet veren salon, 2 bodrum kat, 1 zemin kat, asma katlı 2 normal kat ve çatı katından oluşuyor. 4 salondan oluşan sinema toplam 302 kişilik kapasiteye sahip bulunuyor. 
     İstanbul'un Silivri ilçesindeki dubleks daire de 18 bin YTL muhammen bedelle satışa sunulacak. 
     Trabzon'un Arşin ilçesinde yer alan muhammen bedeli 600 bin YTL olarak belirlenen gazete basım tesisi ise yapı kullanım iznine göre 1456 metrekare kullanım alanına sahip bulunuyor. Tesis, birbirlerine bitişik ve bağlantılı olarak inşa edilen idari üniteler, baskı ünitesi ve bobin deposu, paketleme-sevkiyat ünitesi olmak üzere 3 bölümden oluşuyor. 
     
</TEXT>
</DOC>
