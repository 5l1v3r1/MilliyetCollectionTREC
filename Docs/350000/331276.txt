<DOC>
<DOCNO> 331276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/guncel/agun.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 'O'nu konuşuyor 
</HEADLINE>
<TEXT>


Trabzon'da 4 genci, kalabalığın elinden kurtaran Emniyet Müdürü Akyürek, Türkiye'yi yeni bir gerilimin kenarından döndürdü ve ülkenin yurtdışında kanlı görüntülerle anılmasını önledi 

TOLGA ŞARDAN Ankara 

Trabzon'da bildiri dağıtan 5 genci, "bayrak yaktılar" yalanıyla galeyana getirilen kalabalığın elinden zamanında ve etkin müdahaleyle alan Emniyet Müdürü Ramazan Akyürek, büyük gerilimin eşiğinden döndürdüğü Türkiye'yi uluslararası alanda zor durumda bırakabilecek faciayı da önledi. Ülkeye rahat bir nefes aldıran Akyürek, "5 gencin hayatını kurtaran, Türkiye'nin kanlı görüntülerle dünyaya yansıtılmasını önleyen ve olaylara müdahale biçimi eleştirilen meslektaşlarına örnek olan" tutumuyla ders verdi. 
Yasadışı DHKP-C örgütünün görüşleri doğrultusunda yayın yaptığı iddia edilen Ekmek ve Adalet Dergisi'nin Trabzon Temsilcisi Zeynep Erduğrul ile 4 arkadaşı, Tutuklu Aileleri Yardımlaşma Derneği adına F tipi cezaevlerini protesto amacıyla bildiri dağıtırken linç girişimiyle karşılaştı. "Bayrak yaktılar" dedikodusu üzerine galeyana gelen 2 bin kişilik kalabalığın yarattığı olayı engelleyen Akyürek, günün adamı oldu. 
2003'teki kararnameyle ilk kez il emniyet müdürü olarak Trabzon'da görevlendirilen Akyürek, olaydan sonra yakın çevresine, "Her şey bir anda gelişti. Kritik durumu gördükten sonra müdahale kararı aldım" dedi. Olay sırasında megafonu eline alarak halka seslenen Akyürek'in emrindeki polislere en kritik talimatı, "Polisin görevi, eylemci de olsa, zarar görmeden, sağ salim insanların arasından kurtarılmalarını sağlamak. Eylemcileri kalabalığın arasından alın" oldu. 
Akyürek, yakınlarına şu bilgileri verdi 

'Facia önlendi' 
"Sağduyulu vatandaşların yardımıyla facia önlendi. Zor durumu görünce, nöbetçiler dışındaki tüm polisleri olay yerine yönlendirdim. Provokasyon olup olmadığı konusunda henüz bir bilgi gelmedi. Olay, kentin en işlek bölgesinde yaşandı. Olayın detayları, başka amaçlar olup olmadığını da ortaya çıkaracak. Olaya karışan bazı Trabzonlular, özellikle gençler, 'bayrak yakıldı' dedikodusu nedeniyle öfkesine yenik düştü. Halkı sükunete davet ettik, halkımız da davete uydu. Allah böyle olayları tekrar yaşatmasın. Biz görevimizi yaptık." 
Halkı galeyana getiren dedikodunun yayılmasında cep telefonlarının kullanıldığı belirlendi. Bazı kişilerin "bayrak yakıldı" söylentisini cep telefonlarıyla duyurdukları, bazı yerel kanalların da dedikodunun yayılmasına katkıda bulunduğu kaydedildi. 

Özel harek tçı ve istihbaratçı 

Adana Kozan'da doğan Ramazan Akyürek, Özel Harek t ve İstihbarat Daire Başkanlığı'nda emniyet amirliği yaptı. Kocaeli'nde İstihbarat Şube Müdürlüğü, Adana ve İstanbul'da Emniyet Müdür Yardımcılığı, Polis Koleji Müdür Yardımcılığı görevlerinde bulundu. 1980'de mezun olduğu Polis Akademisi'nde Başkan Yardımcılığı'nı yürütürken Trabzon'a atandı. 47 yaşında ve 4 çocuk babası. 


</TEXT>
</DOC>
