<DOC>
<DOCNO> 319225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun41.html </URL>
<DATE> 2005/02/28/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
ABD'nin "Ermeni Soykırımı" iddialarında değişiklik yok 
</HEADLINE>
<TEXT>

     ABD'nin Erivan Büyükelçisi John Marshall Evans, ABD'yi ziyareti sırasında ''Ermeni soykırımı'' ile ilgili sözlerinin sadece kişisel görüşlerini yansıttığını ve ABD'nin bu konudaki politikasında bir değişiklik olmadığını kaydetti. 
     Evans, bir açıklama yayınlayarak, ''beni dinleyenlere ABD'nin Ermeni soykırımı konusundaki politikasının değişmediğini söylememe karşılık, kendi kişisel yaklaşımımla soykırım sözünü kullandım. Bunu kullanmam uygunsuz oldu'' dedi. 
     ABD'nin Erivan Büyükelçisi, ABD Başkanı George Bush'un Ermeni Anma Günü dolayısıyla yaptığı yıllık açıklamanın, bu konudaki Amerikan görüşlerini yansıttığını vurguladı. Beyaz Saray, Ermenilerin, Osmanlı İmparatorluğu'nun son döneminde 24 Nisan tarihinde yaptığını iddia ettiği sözde soykırımı tanımıyor. 
     Amerika Ermeni Ulusal Komitesi ANCA , internet sitesinde yer alan bir açıklamayla, Evans'ın, ''Ermeni soykırımı'' ifadesinin kendilerini çok memnun ettiğini ve Amerikan yönetiminde, Türkiye'de ABD'ye karşı oluşan tutum nedeniyle ''Ermeni meselesi konusunda farkında olmanın arttığı izlenimi edindikleri'' yorumuna yer vermişti. 
     Evans, ABD'de Ermenilerin yoğun olarak yaşadığı eyaletlerde iki hafta süren bir tura çıkmış ve burada Ermeni toplumu temsilcileriyle biraraya gelmişti. 
     
</TEXT>
</DOC>
