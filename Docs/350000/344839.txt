<DOC>
<DOCNO> 344839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sonspo12.html </URL>
<DATE> 2005/05/22/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Derbi öncesi olay... Galatasaray taraftarları Fenerlilere saldırdı... 
</HEADLINE>
<TEXT>

     Fenerbahçe ile Galatasaray arasında yapılacak derbi maç öncesi olaylar yaşandı. 
     Kadıköy’e vapurla gelen sarı-kırmızılı taraftarlar, önce vapurda meşaleler yakıp, tezahüratlar yaptı. Taraftarlar daha sonra çevik kuvvet polisleri eşliğinde vapurdan indiler. Bu sırada polis barikatını aşan yaklaşık 50 kadar Galatasaray taraftarı, çevredeki Fenerbahçe taraftarları ile işyerlerine saldırdı. 
     Kadıköy’ün ara sokaklarından çevredeki Fenerbahçeli formalı kişilere saldırarak Fenerbahçe Şükrü Saracoğlu Stadı’na yürüyen ve polisin takip etmediği grubu, taraftar liderleri sakinleştirmeye çalıştı. 
     Öte yandan, iki takım taraftarları arasında Kabataş iskelesinde de gerginlik yaşandığı öğrenildi. Güvenlik güçlerinin iki takım taraftarlarının kavgasını büyümeden önlediği bildirildi. 
     
     STAT ÇEVRESİNDE GERGİNLİK 
     Derbi maç öncesi iki takım taraftarları arasında Şükrü Saracoğlu Stadı çevresinde de gerginlik yaşandı. 
     Stadın önündeki Fenerbahçe taraftarlarının oluşturduğu kalabalığın arasından geçmeye çalışan bir grup Galatasaraylı taraftarla, sarı-lacivertliler arasında gerginlik yaşandı. 
     Polis, Yoğurtçu Parkı’nda Galatasaray taraftar grubunu güvenlik kordonuna alıp, iki takım taraftarlarının karşı karşıya gelmesini engelledi. 
     Daha sonra o bölgeye yaklaşmaya çalışan taraftarlar polis tarafından uzaklaştırıldı. 
     Bu arada, deniz yoluyla Kadıköy’e gelen Galatasaraylı taraftarlar, polis tarafından iskele civarında bir araya toplanarak, ekip otosuyla stada getirildi. 
     Emniyet güçleri bu grubun stada getirilmesinden önce misafir takım seyirci girişi önünü boşaltarak, geniş güvenlik önlemleri aldı. Yol bir süre trafiğe katılırken, ekip otoları tek tek tribünün girişine yanaştırıldı ve Galatasaraylı taraftarların güvenli bir şekilde tribüne girmesi sağlandı. Bu sırada, Fenerbahçeli bazı taraftarların Galatasaraylıların üzerine taş attıkları gözlendi. 
     
</TEXT>
</DOC>
