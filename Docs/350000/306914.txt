<DOC>
<DOCNO> 306914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/yazar/sazak.html </URL>
<DATE> 2005/01/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Fark yaratmak 
</HEADLINE>
<TEXT>


İnsana odaklı gazetecilik. 
Doğan Yayın Holding'in '2005 Buluşması' mesleğin geleceği açısından içerikli tartışmalara sahne oldu. 'Fark yaratmak' konulu panellerde, Fransa gibi güçlü entelektüel birikimi olan ülkelerde bile 'kriz'e giren gazeteciliğin sorunları ele alındı. 
Son dönemde 'başarı' modeli olarak öne çıkan Almanya'daki bulvar gazetesi 'Bild'in Genel Yönetmeni Kai Diekmann'ı dinlerken, Pulitzer'in yüz yıl önce ABD'de sansasyondan ciddi gazetecilik kulvarına geçişinin öyküsünü anlatan 'Modern Gazeteciliği Yaratan Adam'dan izler buldum. 
Joseph Pulitzer'in biyografisini yazan Fransız iletişimci Jasques Bertoin'in çalışması, Remzi Kitabevi tarafından basıldı. 
Medyaya ilgili duyan herkes 'Pulitzer ödülleri'nin varlığından haberdardır. ABD'de en saygın gazetecilik başarı ödülü olarak her yıl dağıtılır. 
Yerel bir gazeteden New York'ta, World adlı günlük tirajı 1 milyonu aşan gazete sahipliğine uzanan Pulitzer'in serüveni, 'fark yaratmanın biraz da mesleğin özüne dönüş' olduğunu göstermesi açısından günümüzde de başvuru kaynağı niteliğindedir 
Pulitzer, gazetesinin çatısını şu ilkelere göre çatmış 'Fikir, sansasyonel haberler, üslup özgürlüğü, yeni sayfalar, yerel yaşam, başlık ve grafikler.' 
Ve doğruluk 
Yaşamı boyunca, siyasi iktidarla, farklı çıkar gruplarıyla savaşan, yolsuzlukların üzerine giden Pulitzer, gazetesinin okur tabanını, toplumun korunmasız orta alt sınıflarına, demokrasi ve özgürlüklere dayandırmış. 
Sokaktaki insanın sesi olmuş. 
Pulitzer, yayıncılıktan çok kazanmış ama yaşamı boyunca gazetecilikten kopmamış. Gücünü bağımsızlıktan almış. 
Kitaptaki şu sözler, Pulitzer'in gazeteciliği ne denli yücelttiğini gösteriyor 
'Muhabirleri gerçekten seviyorum. Onları desteklemek istiyorum her zaman. ... Napolyon her askerin heybesinde bir mareşal asası bulunduğunu söylerdi. Ben, çalışanlarımın şuna inanmalarını istiyorum. Sağlıklı inanç ve ilkelere bağlı kalıp sıkı çalıştığı takdirde, her gazeteci, her redaktör, her düzeltmen, her editör bugün geleceğini ve sermayesini kendi kafasında taşımaktadır.' 
Zor bir insanmış Pulitzer. Sağlık sorunlarıyla boğuşmuş, gazetelerini 'uzaktan kumanda' yönetmiş. Ancak, Avrupa'dan 'telgrafla' manşet attıracak kadar gazetesi ile yaşarmış. Yüz yıl sonra 2000'lerin medyası, sansasyondan eğlenceye doğru savrulurken, gazeteciliğin temel işlevine, habere, düşünceye, Batılıların 'news to use' dedikleri gerçek gündeme dönüş konusundaki adımlar umut vericidir. 
Medya şirketi refleksiyle, 'insana odaklı' gazetecilik ikinci plana atılmamalı 
Doğan Yayın Grubu, '2005 Buluşması'yla farklı olduğunu gösterdi. Mehmet Ali Yalçındağ'ı kutlarız. 



</TEXT>
</DOC>
