<DOC>
<DOCNO> 316911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sondun09.html </URL>
<DATE> 2005/02/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İsrail, Gürcistan'a silah satışını durdurdu... 
</HEADLINE>
<TEXT>

     İsrail'in, Rusya'nın talepleri doğrultusunda, Gürcistan'a silah satışlarını durdurduğu bildirildi. 
     İsrail Savunma Bakanlığı'nın geçen günlerde tüm yetkililere talimat göndererek, ikinci bir emre kadar Gürcistan'a silah satışlarının durdurulmasıyla ilgili kararını ilettiği belirtiliyor. 
     Haaretz gazetesinin İsrail Savunma Bakanlığı kaynaklarına dayanarak verdiği habere göre, Rus yetkililerin talebi, Gürcistan'ın Rusya ile sınır bölgelerinin, Çeçen militanlar için sığınak ve harekat üssü olarak kullanıldığı endişelerinden kaynaklandı. 
     Rus yetkililerin, satılan silahların Çeçenlerin eline geçebileceğini belirttiğini yazan gazete, Rusya'nın da Suriye'ye satmayı kararlaştırdığı uçaksavar füzeleri hatırlatarak, bu silahların Hizbullah'ın eline geçebileceği konusunda İsrail'in de kuşkuları bulunduğunu ifade etti. 
     İsrail'in tüm taleplerine rağmen, Rusya'nın Suriye'ye uçaksavar füze satışından vazgeçmediği kaydedilen haberde, Savunma Bakanlığı yetkililerinin, Gürcistan'a silah satışlarının durdurulmasının, Rusya'nın da aynı şekilde davranmasını sağlayacağı beklentisine sahip oldukları belirtildi. 
     İsrail Başbakanı Ariel Şaron, geçen hafta Rusya Devlet Başkanı Vladimir Putin'in, kendisine Suriye'ye silah satışında kararlı olduklarını ifade ettiğini söylemiş ve ''bu karardan hoşnut olmadıklarını'' dile getirerek, bu konuda Rusya ile doğrudan temaslarını sürdürdüklerini kaydetmişti. 
     İsrail'in son 10 yıldır Gürcistan'a en fazla silah satan ülke konumunda olduğu, son iki yılda satılan silahların toplam değerinin on milyonlarca doları bulduğu belirtildi. 
     
</TEXT>
</DOC>
