<DOC>
<DOCNO> 328074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun20.html </URL>
<DATE> 2005/03/29/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İtalyan hakim Papa'ya suikast girişiminin ardında Bulgaristan var 
</HEADLINE>
<TEXT>

     SOFYA DHA 

      İTALYA'da bir sulh hakimi Ferdinando Imposimato, 1981'de Papa 2'nci Jean Paul'e Mehmet Ali Ağca tarafından düzenlenen suikast girişiminin ardında dönemin Bulgaristan devlet güvenlik birimlerinin de olduğuna ilişkin kanıtlar bulduğunu iddia etti. 
     Sofya Haber Ajansı'na göre Odji adlı haftalık İtalyan dergisine konuşan Sulh Hakimi Ferdinando Imposimato, bu bulgularını eski Doğu Alman istihbarat teşkilatı Stasi'nin arşivlerine ve Stasi Generali Marcus Wolf'la yaptığı görüşmelere dayandırdı. Yeni iddialar, İtalya'da bir parlamento komisyonunun suikast girişimiyle ilgili dosyaları yeniden açmasından bir ay sonra geldi. 
     
     KGB'NİN TALİMATI ÜZERİNE BULGARLAR ORGANİZE ETTİ 
     Imposimato'nun açıklamalarına göre söz konusu belgeler, Papa'ya suikast girişiminin eski Rus gizli servisi KGB'nin talimatı üzerine Bulgaristan devlet güvenlik birimleri tarafından organize edildiğini gösteriyor. Imposimato, suikast girişimi sürecinde lojistiğin yeterli olduğunu, yanlış bilgilendirme kampanyası düzenlendiği ve delillerin yok edildiğini söyledi. İtalyan Sulh Hakimi'ne göre dönemin Bulgar Dışişleri Bakanı Dimitar Stoyanov ve Doğu Alman meslektaşı Erich Mielke de bu girişimde rol oynadı. 
     
     BULGAR ZANLININ OLAY ANINDAKİ FOTOĞRAFINI YAYIMLADILAR 
     Odji'deki haberde, Mehmet Ali Ağca'nın silahını ateşlemesinden hemen önce, olayın yaşandığı St. Peter's Meydanı'nda çekilmiş bir fotoğrafa yer verildi. Bu fotoğrafta görülen kişinin ise, suikast girişiminin ardından tutuklanan tek Bulgar Sergei Antonov'a ait olduğu öne sürüldü. 
     Balkan Air havayolu şirketinin Roma ofisinin eski yöneticisi olan Antonov, 3 yıl boyunca İtalya'da tutuklu kalmış, daha sonra da delil yetersizliğinden serbest bırakılmıştı. 'Çökmüş' bir halde Bulgaristan'a dönen Antonov uzun süre konuşamaz ve karmaşık işlere konsantre olamaz hale gelmişti. Arkadaşları, sorgu sırasında verilen ve psikolojik etkili ilaçlar nedeniyle Antonov'un bu hale geldiğini savunmuştu. 
     
     PAPA, BULGAR BAĞLANTISINI KABUL ETMEMİŞTİ 
     Mehmet Ali Ağca ise önce KGB'nin talimatıyla harekete geçen Bulgaristan tarafından görevlendirildiğini söylemiş, daha sonra ifadesini değiştirmişti. Bununla birlikte Papa 2'nci Jean Paul'ün kendisi, Mayıs 2002'de Bulgaristan'a yaptığı bir ziyaret sırasında bu ülkenin suikastın ardında bulunduğuna ilişkin iddiaları yalanlamıştı. 
     
</TEXT>
</DOC>
