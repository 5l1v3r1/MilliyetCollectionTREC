<DOC>
<DOCNO> 305590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonyas09.html </URL>
<DATE> 2005/01/11/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bal yerine pekmezi tercih edin... 
</HEADLINE>
<TEXT>

     Ondokuzmayıs Üniversitesi OMÜ Tıp Fakültesi Halk Sağlığı Anabilim Dalı öğretim üyesi ve Beslenme Uzmanı Doç. Dr. Funda Elmacıoğlu, balın besleyici özelliği bulunmadığını belirterek, onun yerine reçel ya da pekmezin tercih edilmesini önerdi. 
     Elmacıoğlu, AA muhabirine yaptığı açıklamada, balın sadece iyi bir enerji kaynağı olduğuna işaret ederek, besleyici özelliği bulunmamasına rağmen halkın bu konuda yanlış bilgilendirildiği bildirdi. 
     Balın halk nazarında çok besleyici bir besin olarak bilindiğini, oysa gerçeğin farklı olduğunu belirten Elmacıoğlu, şunları söyledi 
     ''Yenilebilen 100 gram balın ortalama 82 gramı karbonhidrat, 17 gramı su, geri kalan kısmı da protein ve diğer maddelerden oluşmuştur. Görüldüğü gibi bal temelde karbonhidrat sağlayan bir gıdadır. Bu karbonhidratların büyük bölümü de sindirim gerektirmeyen glikoz ve früktoz denilen basit şekerlerdir.'' Elmacıoğlu, balın çok kolay sindirildiğini ve kolay kana geçtiğini, bu nedenle de acil enerji ihtiyacını karşılamakta kullanılabileceğine dikkati çekerek, ''Bu nedenle zayıf, iştahsız ve beden çalışması çok olanların artan enerji ihtiyacının karşılanması için alınabilir'' dedi. Besleyici değeri olmamasına rağmen yüksek fiyattan satılan bal yerine reçel ya da pekmezlerin tercih edilmesi gerektiğini vurgulayan Elmacıoğlu, ''Karbonhidrat deposu bal yerine besleyici özelliği olan reçel ya da pekmez tercih edilmelidir. Pekmez çok daha faydalıdır, çünkü demir ve kalsiyum ihtiva eder. Besleyici özelliği olduğuna inanıldığı için balın 1 kilosu en az 10 YTL'ye satın alınıyor. Oysa, kilosu 2-4 YTL'ye çok daha besleyici özelliği olan pekmez alınabilir'' diye konuştu. 
     
     ''HER DERDE DEVA DEĞİL'' 
     Balın çoğu kez ''her derde deva'' olarak tanıtıldığını, oysa şişman, iştahlı ve şeker hastaları için uygun olmayan bir besin olduğunu da belirten Elmacıoğlu, kan şekeri ani düşenlerin de baldan sakınmalarını isteyerek, ''Bal sindirimi gerektirmediğinden aniden kana geçerek kan şekerinin yükselmesine, sonra da düşmesine neden olur. Bu nedenle bu gibi durumu olanların da baldan sakınmaları gerekir'' ifadesini kullandı. 
     
</TEXT>
</DOC>
