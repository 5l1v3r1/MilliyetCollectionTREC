<DOC>
<DOCNO> 343552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/yasam/ayas.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Anneye 'TV' kurşunu 
</HEADLINE>
<TEXT>


14 yaşındaki R.I., kadın programına katılarak canlı yayında ailesiyle yaşadığı sorunları anlatan annesine, "Ailemizi rezil ettin" diyerek kurşun yağdırdı 

ELAZIĞ DHA, AA 

Elazığ'da 14 yaşındaki R.I. Kanal D'de yayımlanan ve Yasemin Bozkurt'un sunduğu 'Kadının Sesi' programına katılan annesi Birgül I.'yı 33 , 'Ailemizi rezil ettin' diyerek silahla ağır yaraladı. 
İddialara göre, Birgül I., eve not bırakarak, kardeşleri Bircan, Gülcan ve Tayyip Erdoğan'la İstanbul'a gitti. Eşi Mehmet Emin I.'yı arayan genç kadın, 'Kadının Sesi' programına katılacağını söyledi. Yayında ailesiyle yaşadığı sorunları anlatan Birgül I., dün Elazığ'a döndü. Otogarda oğlu R.I. ile karşılaşan Birgül I., oğluna sarılmak istedi. Ancak R.I., "Neden televizyona çıktın Ailemizi rezil ettin" diyerek annesine 5 el ateş etti. Hastaneye kaldırılan Birgül I.'nın hayati tehlikeyi atlatamadığı belirtildi. R.I. yakalandı. 
İfadesinde, cuma günü annesini televizyonda gördüğünü söyleyen R.I., şöyle konuştu "Okulda arkadaşlarım bana 'Senin annen kötü kadın oldu, erkeklerle geziyor' dediler. Akşam babam bana 'Git anneni terminalden al getir' dedi. Terminalde bekliyordum. Köy minibüsünü oturarak bekliyorlardı. Bu sırada yanımda getirdiğim dayımın tabancasıyla anneme ateş ettim. Kimse annemi vurmamı söylemedi." 
Polis daha sonra, R.I.'yı azmettirdiği iddiasıyla baba Mehmet Emin I. ve ağabeyi Mehmet Ali I.'yı da gözaltına aldı. R.I., babası ve ağabeyi tutuklanarak cezaevine gönderildi. Kanal D yönetimi, söz konusu programı yayından kaldırma kararı aldı. 

Yaşanan ilk olay değil 

Nisan 2005'te Kadının Sesi programına katılan bir aile İzmir'de kurşun yağmuruna tutulmuştu. İlk olay şöyle gelişti Kenan Alp, 'berdel' usulüyle evlendiği Tijen Alp'i bıçaklayarak öldürdü. Gelinin ailesi, Bozkurt'un programına katılarak olayı anlattı. Damadın babası Kemal Alp de telefonla bağlanıp aileyle küfürleşti. Alp daha sonra, dünürü Muammer Öztürk ve ailesinin içinde bulunduğu otomobili kurşun yağmuruna tuttu. Yusuf Özbek ve bir polis memuru öldü. 


</TEXT>
</DOC>
