<DOC>
<DOCNO> 306803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sontur16.html </URL>
<DATE> 2005/01/15/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Hacı adayları kutsal topraklarda... 
</HEADLINE>
<TEXT>

     Hac farizası için geldiği Mekke'de kayıp olan 2 bin 688 Türk hacı adayı Diyanet İşleri Başkanlığı'nın Rehberlik Bürosu görevlileri tarafından evlerine ulaştırıldı. 
     Mekke Rehberlik Ekibi Başkanı Sinan Cihan, yaptığı açıklamada, Mesfele ve Mahbesü'l Cin'de oluşturdukları rehberlik bürolarıyla Türk hacı adaylarına çeşitli sosyal hizmetler verdiklerini belirtti. 
     Rehberlik bürosu görevlilerinin, hacı adaylarının parasal sorunlarını çözdüğünü, kayıp olan hacı adaylarını evlerine götürdüğünü, hacı adaylarının kayıp eşyalarının bulunmasına, bulunan eşyaların sahiplerine ulaştırılmasına aracılık ettiğini ifade eden Cihan, şunları kaydetti 
     ''24 Aralık 2004 ile 13 Ocak 2005 arasında Mesfele'deki rehberlik büromuza 2 bin 367, Mahbesü'l Cin'deki rehberlik büromuza 321 kayıp hacı adayı başvurdu. Kayıp olduğunu belirten hacı adayları görevli personel tarafından kaldıkları evlere götürüldü. Ayrıca, kutsal mekanlarda kolluklu olarak görev tutan görevliler de 850 hacı adayını kayıp bürolarına ya da evlerine yönlendirdi.'' Cihan, Diyanet İşleri Başkanlığı'nın Hac organizasyonuyla geldiği kutsal topraklarda hayatını kaybeden 13 hacı adayının defin işlemlerinin, hastalanan 6 bin 835 hacı adayının hastane ya da sağlık merkezlerine taşınması işinin de kendileri tarafından yapıldığını bildirdi. 
     
     KAYBEDİLEN PARA VE EŞYALAR 
     Hacı adaylarının kaldığı evlerin girişine şikayet kutuları yerleştirdiklerini, bu kutulardaki şikayetleri düzenli olarak toplayıp değerlendirilmek üzere Hac İdare Merkezi Başkanlığı'nı ilettiklerini belirten Cihan, şunları kaydetti 
     ''Rehberlik bürolarımızda para ve eşya kayıp defterleri tutuyoruz. Mesfele ve Mahbesü'l Cin'deki bu defterlere 317 kayıp eşya ve para kaydı yaptık. Bulunan 63 eşya ya da parayı tutanak karşılığında sahibine teslim ettik. Buluntu 870 Yeni Türk Lirası, 360 ABD Doları, 2 bin 669 Suudi Arabistan Riyali, 50 Euro, 79 bin 500 İran Riyali, 400 Endonezya Rupies'i sahibine ulaştırmak amacıyla halen kasamızda bekletiyoruz.'' Cihan, bilgisayar kayıtlarından yararlanarak hacı adaylarının birbirlerini ya da Suudi Arabistan'daki Türklerin hac için gelen yakınlarını bulmalarına yardımcı olduklarını, hacı adayları için 203 gezi düzenlediklerini bildirdi. 
     
</TEXT>
</DOC>
