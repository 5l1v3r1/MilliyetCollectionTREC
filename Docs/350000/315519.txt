<DOC>
<DOCNO> 315519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur25.html </URL>
<DATE> 2005/02/15/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Murat Demirel'in tutukluluk hali devam edecek 
</HEADLINE>
<TEXT>

     El konulan Egebank'ın eski sahibi Yahya Murat Demirel'in tutukluluğuna yapılan itiraz reddedildi. 
     AA muhabirinin aldığı bilgiye göre, Demirel'in avukatları, İstanbul 8. Ağır Ceza Mahkemesi'nin ''Bankalar Kanunu'na muhalefet etmek'' suçundan açılan dava kapsamında müvekkilin 10 Şubat'ta tutuklanarak Kartal Cezaevi'ne konulmasına itiraz ettiler. 
     Üst mahkeme olarak itirazı değerlendiren İstanbul 1. Ağır Ceza Mahkemesi, suçun niteliği, delillerin toplanmamış olması ve sevk maddesinin üst sınırını göz önüne alarak talebi reddetti. 
     ''Egebank'' ve ''Bankkapital'' davaları kapsamında tutuksuz yargılanmak üzere tahliye edilince 9 Şubat'ta Kartal Cezaevi'nden çıkan Demirel, hakkında İstanbul 8. Ağır Ceza Mahkemesi'nde yeni açılan dava kapsamında gıyabi tutuklama kararı verilince ertesi gün İstanbul Adliyesi'ne gelmişti. Demirel, hakkındaki karar vicahiye çevrildikten sonra tekrar cezaevine konulmuştu. 
     Demirel hakkında ''Bankalar Kanunu'na muhalefet etmek'' suçundan 6 ile 12 yıl arasında ağır hapis cezası istemiyle açılan yeni davanın iddianamesinde, sanığın, çeşitli hileli işlemlerle Egebank'a ait parayı zimmetine geçirdiği öne sürülüyordu. 
     
</TEXT>
</DOC>
