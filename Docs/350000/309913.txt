<DOC>
<DOCNO> 309913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/soneko52.html </URL>
<DATE> 2005/01/27/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
İzmir doğalgaz dağıtım ihalesini Kolin İnşaat kazandı 
</HEADLINE>
<TEXT>

     İzmir Bölgesi doğalgaz dağıtım lisansı ihalesinde en düşük teklifi, 0,012 cent kwh ile Kolin İnşaat A.Ş verdi. 
     EPDK'da bugün yapılan ihaleye, Rus doğalgaz şirketi Gasprom'un Türkiye'de kurduğu ortak şirketi Bosphorus Gaz A.Ş'nin aralarında bulunduğu 11 firma katıldı. 
     En ucuz teklifi veren Kolin İnşaat A.Ş ile diğer iki düşük teklif sahibi Cengiz İnşaat A.Ş ve Arsan Arıtma A.Ş, açık eksiltmede teklif vermeden çekildiler. 
     Sonuçta Kolin İnşaat A.Ş'nin teklifi, şimdiye kadar yapılan 23 ihalede gelinen en düşük düzeyi gösteriyor. Bundan önce en düşük teklif, 0.031 cent kwh ile Yalova doğalgaz dağıtım lisansı ihalesinde verilmişti. 
     Şirketin yönetim kurulu üyesi Celal Koloğlu, Limak ve Türkerler inşaat şirketleriyle ortak yatırım yapacaklarını ve ilk yatırımın 35 milyon dolar olacağını kaydetti. 
     Toplam yatırımın 250 milyon doları bulacağını ifade eden Koloğlu, Konak ve Karşıyaka başta olmak üzere yatırıma sanayi bölgelerinden başlanacağını vurguladı. 
     Yapılacak değerlendirmeden sonra ihale sonucu, EPDK tarafından onaylandıktan sonra geçerlilik kazanacak. 
     
</TEXT>
</DOC>
