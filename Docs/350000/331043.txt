<DOC>
<DOCNO> 331043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun31.html </URL>
<DATE> 2005/04/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Iraklı sivili öldürmekten yargılanan İngiliz askeri aklandı... 
</HEADLINE>
<TEXT>

     Irak'ta bir sivili öldürmekten hakkında dava açılan ilk İngiliz askeri, iddia makamının suçlamayı geri almasıyla aklandı. 
     Savcılık, 22 yaşındaki Kevin Williams'ın 3 Ağustos 2003'te 9 çocuk babası Hasan Said'i öldürdüğü gerekçesiyle yargılanacağı davada, ''aradan geçen zaman zarfında yeni unsurların ortaya çıktığını'' belirterek iddianameyi geri çektiğini açıkladı. 
     Williams hakkında askeri mahkeme takipsizlik kararı verince sivil savcı harekete geçerek dava açmıştı. Savcı Richard Horwell, davadan vazgeçme kararını açıklarken, ''Sanığı bu davada mahkum ettirmeye çalışmak artık gerçekçi görünmüyor'' dedi. 
     Üç İngiliz askeri, Iraklı sivillere kötü muamele etmekten önceki ay Almanya'da askeri mahkemede yargılanarak hapis cezasına çarptırılmıştı. 
     İngiliz basınına göre, Irak'ta cinayet işlediğinden veya sivillere işkence ettiğinden şüphelenilen İngiliz askerlerinin sayısı 50'yi buluyor. 
     
</TEXT>
</DOC>
