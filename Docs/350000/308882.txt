<DOC>
<DOCNO> 308882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/soneko31.html </URL>
<DATE> 2005/01/24/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Zeytinoğlu Grubu TMSF ile anlaştı... 
</HEADLINE>
<TEXT>

     Tasarruf Mevduatı Sigorta Fonu TMSF ile Eskişehir Bankası'nın ESBANK hakim ortağı Zeytinoğlu Grubu arasında, Grubun Fon'a olan borçlarının ödenmesine yönelik olarak protokol imzalandı. 
     TMSF'den yapılan açıklamaya göre, Zeytinoğlu Grubu, 30 Eylül 2004 tarihi itibariyle TMSF'ye toplam 625 milyon 852 bin 251 dolar nakdi borcunu 2005 yılından başlamak üzere toplam 12 yılda, Libor artı 1 faiz oranı ile ödemeyi taahhüt etti. 
     Zeytinoğlu Grubu ile yapılan protokolün, Fon'un banka hakim ortakları ile ilgili sahip olduğu yasal yetkilerin rızaen uygulanması anlayışı temelinde hazırlandığı ve yapılan protokolle Fon'un mevcut teminatlarını güçlendirdiği bildirildi. 
     Açıklamaya göre, bu çerçevede Gruba ait gayrimenkuller üzerine ilave ipotek ve rehinler tesis edilecek. Fon tarafından Grup firmalarının hisseleri rehin alınacak ve firmalara gerekli görülmesi halinde yönetim ve denetim kurulu üyeleri atanacak. 
     Protokole göre, şirketlerin faaliyetlerini sürdürmeleri ve yaratılacak kaynakların borçlara mahsubu hedeflendi. 
     Açıklamada, ''TMSF, yasaların kendisine yüklediği görev ve yetkilerin bilincinde olarak, Fon'a devredilen bankaların kamuya maliyetini en aza indirme çabalarını sürdürmektedir'' denildi. 
     
</TEXT>
</DOC>
