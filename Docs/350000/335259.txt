<DOC>
<DOCNO> 335259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur10.html </URL>
<DATE> 2005/04/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ahmet Baysal, TBMM Üstün Hizmet Ödülü'nü kazansa bile almayacak 
</HEADLINE>
<TEXT>

     Bolu İl Genel Meclisi'nce ''TBMM Üstün Hizmet Ödülü''ne aday gösterilen İzzet Baysal Vakfı Başkanı Ahmet Baysal, ödülün Bolu adına rahmetli İzzet Baysal'a verilmesi gerektiğine inandığını bu nedenle kazansa bile almayacağını açıkladı. 
     Baysal, AA muhabirine yaptığı açıklamada, İzzet Baysal Vakfı'nın Bolu'ya bugüne kadar yeni temeli atılan Abant İzzet Baysal Üniversitesi Mimarlık ve Mühendislik Fakültesi ile 118 yatırım yaptığını, yatırımların maddi değerinin 175 trilyon lirayı bulduğunu söyledi. 
     İzzet Baysal'ın yatırımları bir karşılık almadan yaptığını ifade eden Ahmet Baysal, ''İzzet Baysal bu yatırımları yaparken kendisi için bir şey istememiş. Tek istediği, bu yatırımlardan faydalanan insanların ülkeye faydalı ve yararlı insanlar olmaları. Biz açılan eğitim kurumlarında ülkemize ve toplumumuza faydalı insanlar yetişmesini istiyoruz. İzzet Baysal'ın adını taşıyan bu üniversitedeki huzur ve barış ortamı bizi çok mutlu ediyor'' diye konuştu. 
     
     TBMM ONUR ÖDÜLÜNÜ KABUL ETMEM 
     Geçtiğimiz günlerde Bolu Milletvekili Yüksel Çoşkunyürek'in TBMM'de İzzet Baysal'ı anlatan konuşmasından çok etkilendiğini belirten Ahmet Baysal, ''Milletvekilimizin konuşmasını dinlerken gözlerim yaşardı. Bana göre TBMM'nin vereceği bu ödülün rahmetli İzzet Baysal'dan başkasına verilmesini doğru bulmuyorum. Fakat üzülerek öğrendim ki meclis başkanlığı bu ödülü yalnızca sağ olan insanlara verecekmiş. Bu karar beni çok üzdü.'' Ödülü kazansa dahi almayı arzu etmediğini kaydeden Baysal, ''Amcamın adına olmayan bir ödülü kendim asla alamam. Bu gelişmeyi yeni öğrendim. Valilik bunu iyi niyetle yapmış olabilir. Bu ödülü kazanmış olsam bile almam. Bu ödül Bolu'ya 175 trilyon değerinde 118 yatırımın yapılmasını sağlayan rahmetli İzzet Baysal'a verilmeli'' diye konuştu. 
     
</TEXT>
</DOC>
