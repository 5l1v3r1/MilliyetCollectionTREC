<DOC>
<DOCNO> 349974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko17.html </URL>
<DATE> 2005/06/08/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Gelir İdaresi'nden akaryakıt istasyonlarına yazarkasa uyarısı... 
</HEADLINE>
<TEXT>

     Türkan Al AA 

Gelir İdaresi Başkanlığı, pompalarda yazarkasa uygulamasının, 1 Temmuz'da kademeli olarak başlayacağını bildirerek, akaryakıt istasyonlarını, bir an önce pompalara yazarkasa bağlatmaları konusunda uyardı. 
     Maliye Bakanlığı'nın 30 Kasım 2003 tarihinde yayımladığı Ödeme Kaydedici Cihaz Genel Tebliği ile akaryakıt pompalarının kademeli olarak ödeme kaydedici cihazlara bağlanması mecburiyetinin getirilmesine, firmaların talebi doğrultusunda uygulamanın birkaç kez ertelenmesine rağmen istasyonların hala bu konuda isteksiz davranması, Maliyeyi harekete geçirdi. 
     Edinilen bilgiye göre, Gelir İdaresi Başkanlığı, akaryakıt dağıtıcıları ile istasyonlara birer uyarı yazısı göndererek, pompalara yazarkasa konusundaki düzenlemeleri hatırlattı ve uygulamaya dönük hazırlıkların bir an önce tamamlanmasını istedi. 
     
     MALİYE, UYGULAMADA KARARLI 
     Gelir İdaresi Başkanlığı'nın yaptığı değerlendirmede de, akaryakıt pompalarına yazarkasa konusunda kararlı olunduğu bildirildi. 
     Mevcut sistemde akaryakıt satışlarının gereği gibi kontrol altına alınamadığı, kaçak yollarla Türkiye'ye sokulan akaryakıtın belgesiz olarak satıldığı, bu şekilde Hazine'nin büyük kayba uğradığı belirtilen değerlendirmede, şu görüşlere yer verildi 
     ''Mevcut sistem, gerçekte akaryakıt almadıkları halde adına fatura düzenlenen kişilere haksız yere fatura bedeline gider yazma ve katma değer vergisini indirme imkanı da doğurmaktadır. Bu durum aynı zamanda usulüne uygun belge düzenleyen ve düzenlemeyen istasyonlar arasında rekabet eşitsizliğine yol açmaktadır. 
     Kayıt dışı satışları kayıt altına alabilmek, karşılıksız belge kullanımının önüne geçmek amacıyla, akaryakıt pompalarının yazarkasalara bağlanması uygulamasının önemli bir tedbir olacağı düşünülerek, akaryakıt pompalarının kademeli olarak ödeme kaydedici cihazlara bağlanması mecburiyeti getirilmiştir. Pompalara yazarkasa uygulaması, kaçak akaryakıt yoluyla ortaya çıkan vergi kaybının yanı sıra karşılıksız belge kullanımı ve kayıtdışı ekonomi ile mücadele de önemli katkı sağlayacaktır.'' 
     
     MÜCBİR SEBEP HALİ SONA ERECEK 
     Değerlendirmede, uygulamanın ilk aşamasında otoyollar, Karayolları Genel Müdürlüğü'nün yol ağında devlet yolları olarak belirlenen yollar ve büyükşehir belediye sınırları ile mücavir alanlar içinde bulunan LPG'ler dahil, akaryakıt istasyonlarından, bir önceki dönem satışları toplamı 1 trilyon lirayı 1 milyon YTL aşanların pompalarının ödeme kaydedici cihaz bağlatması gerektiğine işaret edildi. Değerlendirmede, bunlara ilişkin mücbir sebep halinin 1 Temmuz 2005 tarihinde mesai saati bitiminde sona ereceği bildirildi. 
     
     ''POMPALARA CİHAZLAR BAĞLANSIN'' 
     Gelir İdaresi Başkanlığı'nın değerlendirmesinde, istasyonlara yönelik bu işlemler yapılırken, diğer yandan da ödeme kaydedici cihaz üreten veya ithal eden firmaların sistemlerinin incelendiği, test ve onaylarının tamamlandığı, artık sıranın sistemin akaryakıt istasyonlarına kurulmasına geldiği vurgulandı. 
     Akaryakıt pompalarının ödeme kaydedici cihazlara bağlanmasına ilişkin olarak Bakanlıktan onay alan 4 firmanın İzmir TSE Bölge Müdürlüğü'nce TSE-EX Patlayıcı ortamlarda kullanılacak ekipmanlara ait güvenlik sistemleri direktifleri doğrultusunda gerekli tetkiklerinin yapıldığına da dikkat çekildi. 
     Gelir İdaresi Başkanlığı'nın değerlendirmesinde, ''Bu aşamada, belirtilen akaryakıt istasyonlarının herhangi bir cezai müeyyide ile karşılaşmamaları için en geç 1 Temmuz 2005 tarihine kadar akaryakıt pompalarını ödeme kaydedici cihazlara bağlatmaları gerekmektedir'' denildi. 
     
     SÖZLEŞME YAPILMIYOR 
     Bu arada, akaryakıt pompalarına bağlanacak ödeme kaydedici cihazlar için şu ana kadar Profilo Telra Elektro. San. ve Tic. A.Ş, Dekare Bilişim Destek ve Danış. Hiz. San. ve Tic. A.Ş, Teknoser Bilgisayar Teknik Hizmetler San. ve Dış Tic. A.Ş, Beko Elektronik A.Ş ile Ülsa Bilgi İşlem ve Yazılım Hizmetleri Ltd. Şirketi onay aldı. 
     Bunlardan ilk 4 firmaya ait yazarkasaların İzmir TSE Bölge Müdürlüğü'nce TSE-EX Patlayıcı ortamlarda kullanılacak ekipmanlara ait güvenlik sistemleri direktifleri doğrultusunda gerekli tetkikleri yapılarak, onayları da alındı. 
     Yetkililer, akaryakıt istasyonlarının, onay alan firmalara başvurarak, ödeme kaydedici cihaz sözleşmesi imzalamada isteksiz davrandığını, bu yüzden de firmaların seri üretime geçemediğini belirttiler. 
     
     SİSTEM NASIL ÇALIŞACAK 
     Akaryakıt pompalarına yazarkasa uygulaması ile birlikte, araçlar pompaya yanaştığında oradaki görevli önce cihaza aracın plakasını girecek. Bu işlem elle yapılabileceği gibi otomatik olarak taşıt tanıma sistemiyle de gerçekleştirilebilecek. 
     Ardından araca akaryakıt verilecek. Bu işlemin tamamlanmasının ardından da yazarkasadan istasyona ait bilgiler, aracın plakası, alınan akaryakıtın cinsi, miktarı, KDV ve toplam tutarın yer aldığı fiş çıkacak. 
     
</TEXT>
</DOC>
