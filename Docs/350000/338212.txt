<DOC>
<DOCNO> 338212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur13.html </URL>
<DATE> 2005/04/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Öğretmenler, öğrencilerinin önünde kavga ettiler 
</HEADLINE>
<TEXT>

     Taylan YILDIRIM DHA 

İZMİR'in Hatay semtindeki Necatibey İlköğretim Okulu'nda sevk kağıdı verilmemesi yüzünden yaşanan tartışmayla ilgili basın açıklaması yapan öğretmenler, okula girmelerini engellediği gerekçesiyle okul müdürü Şah İsmail Bozoğlu'yla öğrencilerin önünde kavga etti. Müdür ve öğretmenler arasında yaşanan arbede polisin araya girmesiyle önlendi. Şaşkın gözlerde öğretmenlerini izleyen öğrenciler de uzaklaştırıldı, okul hoparlörinden marş çalınmaya başlandı. 
     Hatay Semti'ndeki Necatibey İlköğretim Okulu bahçe giriş kapısı önünde öğle saatinde toplanan KESK'e bağlı Eğitim Sen üyesi bir grup öğretmen, dün rahatsızlanan sınıf öğretmeni İsmail Okçu'nun sevk kağıdını imzalamayıp hakaret etmekle suçladıkları Okul Müdürü Şah İsmail Bozoğlu'nu ptotesto etmek için basın açıklaması yaptı. Grup adına açıklama yapan İzmir 1 No'lu Şube Başkanı Mahir Ulus, okul müdürünün anti demokratik uygulamalar içinde olduğunu önesürerek, Okul müdürü sendikamızın okul temsilcisi olan İsmail Okçu'nun sevk kağıdını imzalamayıp, ders saati dışında gitmesini istemiştir. Bunun sonunda da aralarında tartışma çıkmış ve müdür bey öğretmen arkadaşımıza hakeret etmiş, saldırmıştır. Müdür Bozoğlu ayrıca okula bilgi almak için gelen sendikamızının mali sekreteri Mahir Artıktay'ı ise okuldan zorla çıkarmıştır. Bu uygulamalar velilere karşı da sürmektedir. Kendisini kınıyoruz. Okul müdürünün görevi eğitimi daha iyi ve başarılı yapmaktırö dedi. 
     
     OKULA GİRİNCE KAVGA ÇIKTI 

     Açıklamanın ardından öğretmen İsmail Okçu'yla birlikte okul binasına girmek isteyen sendika üyeleriyle kendilerini içeriye almak istemeyen Müdür Şah İsmail Bozoğlu arasında tartışma çıktı. Bağırarak birbirlerinin üzerine yürüyen öğretmenlerle müdür arasında itişme yaşandı. Öğrencilerinin şaşkın bakışlara arasında yaşanan arbede basın açıklamasını izlemek için okula gelen Güvenlik Şube Müdürlüğü, Terörle Mücadele Şube Müdürlüğü, semt karakolu ekiplerinin araya girmesiyle önlendi. 
     Kavga eden öğretmenlerini izleyen öğrenciler apar topar uzaklaştırılırken, okul hoperlörlerinden de marş çalınmaya başlandı. Okula alınmadıklarını bir tutanakla imzalayan sendika üyeleri polisin ikna çabalarının ardından okuldan ayrıldı. Sendika üyeleri hakkında savcılığa suç duyurusunda bulunacağını söyleyen Okul Müdürü Şah İsmail Bozoğlu ise tartışmayla ilgili açıklama yapmadı. 
     
</TEXT>
</DOC>
