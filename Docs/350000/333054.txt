<DOC>
<DOCNO> 333054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur12.html </URL>
<DATE> 2005/04/13/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Bebeği döven bakıcı gizli kameraya yakalandı 
</HEADLINE>
<TEXT>

     Ramazan ÇETİN DENİZLİ, DHA 

DENİZLİ'de, öğretmen çiftin 1 yaşındaki bebeği Ali Mert'i döven bakıcısı, gizli kameraya yakalandı. Vücudunda morluklar belirlenen bebeğe doktorlar 3 günlük rapor verirken, polis bir yakını hastalandığı için Acıpayam İlçesi'ne giden bakıcı kadının bulunması için araştırma başlattı. 
     Yeni Mahalle 1195 Sokak'ta oturan iki yıllık evli öğretmen 28 yaşındaki Nilgün ve 32 yaşındaki Kadir Albayrak, çocukları Ali Mert Albayrak'ın bakımı için bir süre önce Neriman isimli bir bakıcı buldu. Bir tanıdıklarının aracılığıyla buldukları ve soyadını bile öğrenmedikleri bakıcı, 3 hafta önce Ali Mert'e bakmaya başladı. Akköy Turizm Meslek Lisesi'nde öğretmenlik yapan Nilgün Albayrak ile 75. Yıl İlköğretim Okulu'nun beden eğitimi öğretmeni olan Kadir Albayrak, bebekleri Ali Mert'in son günlerde sık sık ağlaması ve korkması üzerine bakıcıdan şüphelendi. 
     
     AİLE, KAMERA YERLEŞTİRDİ 

     Evin oturma odasındaki bilgisayara kamera yerleştiren öğretmen çift, evde olmadıkları saatte bakıcı ve çocuklarının hareketlerini kayıt etmeye başladı. 
     Akşam eve geldiklerinde görüntüleri inceleyen çift, gördükleri manzara karşısında şoke oldu. Bakıcı Neriman'ın, 1 yaşındaki çocuklarına dayak attığını, saçından tutup başını yere çarptığını ve tokatladığını gören çift, dün akşam saatlerinde polise başvurarak bakıcı hakkında suç duyurusunda bulundu. Polis, bir yakını rahatsızlandığı için Acıpayam İlçesi'ne gittiği öğrenilen bakıcı kadını aramaya başladı. 
     Ailesi tarafından Denizli Devlet Hastanesi'nde sağlık kontrolünden geçirilen bebek Ali Mert Albayrak'ı muayene eden doktorlar, vücudunda dayak izleri, morluklar belirleyince 3 günlük rapor verdi. 
     
     "ÇOCUĞA İŞKENCE ETMİŞ'' 

     Anne Nilgün Albayrak, "Oğlumun hareketleri son günlerde değişmişti. Durmadan ağlıyor, korku dolu gözlerle bana bakıyordu. Bakıcıdan şüphelip bilgisayara kamera yerleştirdik. Bakıcıdan şüphelenmekte haklıymışız. Çocuğuma işkence etmiş. Bir an önce yakalanmasını ve cezalandırılmasını istiyorum'' dedi. 
     Baba Kadir Albayrak ise, Ali Mert'i bakıcıya bırakırken ağladığını, işten eve döndüklerinde ise kendilerine sarılıp ağladığını söyledi. Kadir Albayrak, "Çocuğun hareketlerinde anormallik görünce bakıcıdan şüphelendik, şüphemiz doğruymuş. Bu olay ailelere ders olsun. Bilmedikleri, tanımadıkları insanları bakıcı olarak tutmasınlar. Biz soyadını bile bilmediğimiz insana çocuğumuzu teslim ettik, o da işkence yaptı'' diye konuştu. 

     
</TEXT>
</DOC>
