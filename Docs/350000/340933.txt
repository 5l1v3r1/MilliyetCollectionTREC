<DOC>
<DOCNO> 340933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonsiy15.html </URL>
<DATE> 2005/05/09/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Gül Müzakerelerin zamaınnda başlaması temel beklentimizdir 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye’nin AB üyeliği için gerekli hazırlıkların tamamlanarak müzakerelerin zamanında başlamasının temel beklentileri olduğunu söyledi. 
     "Avrupa Günü" kutlamaları çerçevesinde, 2 üniversite ve 12 sivil toplum örgütünce Kadir Has Üniversitesi’nde düzenlenen "AB Müzakere Sürecinde Geçmiş Deneyimlerin Işığında Türkiye Örneği" konulu panel yapıldı. 
     Panele programı nedeniyle katılamayan Dışişleri Bakanı Abdullah Gül’ün konuşma metni, Dışişleri Bakanlığı İstanbul Temsilcisi Büyükelçi Fazıl Keşmir tarafından okundu. 
     Gül, Türkiye’nin AB üyelik müzakerelerine 3 Ekim 2005 tarihinde başlayacağını belirterek, Türkiye’nin bu süreçte Kopenhag kriterlerine uyum amacıyla topyekun bir toplumsal dönüşümü içeren devrim niteliğindeki reformları hayata geçirdiğini kaydetti. 
     Bu süreçte gerçekleştirilen çalışmaların, halkın büyük çoğunluğu tarafından desteklendiğine işaret eden Gül, şunları kaydetti 
     "Hiç kuşkusuz 3 Ekim 2005 tarihinde müzakerelere başlanılmasıyla birlikte, AB ile münasebetlerimizde önemli bir dönüm noktasına ulaşılmış, Türkiye-AB ilişkilerine yeni bir ivme kazandırılmış olacaktır. Müzakere sürecinin başarıyla sonuçlanması için Türkiye üzerine düşenleri yerine getirecek, ülkemiz yeniden şekillenmekte olan Avrupa mimarisinde hakettiği yeri alacaktır. 
     Önümüzdeki kritik dönemde, AB’nin de taahhütlerine bağlı kalacağına güveniyorum. Öncelikle gerekli hazırlıkların tamamlanarak müzakerelerin zamanında başlaması temel beklentimizdir. Bu çerçevede Lüksemburg ve onu izleyen İngiliz Dönem Başkanlığı ile Avrupa Komisyonu’na da önümüzdeki günlerde önemli görevler düşmektedir". 
     Abdullah Gül mesajında, Birleşik Avrupa’nın oluşturulması yönündeki sürecin günümüzde sonuçlanmış olduğunu söylemenin mümkün olmadığını, Türkiye’nin AB üyeliğinin bu sürecin tamamlanmasına katkıda bulunacağını vurguladı. 
     Gül, "Zira ülkemiz mevcut yapısıyla Avrupa’nın çeşitlilik mozaiğine büyük bir zenginlik sağlayacaktır. Türkiye, siyasi, ekonomik, kültürel, sosyal açıdan ve savunma ile güvenlik boyutuyla AB’nin gücüne güç katacak. Böylece dünyada barışa, istikrara ve uyuma da önemli katkıda bulunmuş olacaktır" dedi. 
     Gül, öte yandan büyük çabalar sonucunda hazırlanmış olan AB Anayasal Anlaşması’yla ilgili olarak AB üyesi bazı ülkelerde ortaya çıkan görüş ayrılıklarının sağduyuyla giderileceğine inandığını ifade ederek, tüm vatandaşların ve Avrupalılar’ın 9 Mayıs Avrupa Günü’nü kutladı. 
     
</TEXT>
</DOC>
