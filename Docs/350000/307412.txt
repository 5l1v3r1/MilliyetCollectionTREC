<DOC>
<DOCNO> 307412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/yazar/kohen.html </URL>
<DATE> 2005/01/18/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
H l geç değil... 
</HEADLINE>
<TEXT>


Tsunami felaketzedelerine yardım ve dünya ile dayanışma bağlamında, ülkemizde nihayet bir hareket başladı... 
Üç hafta önce Güney Asya'yı vuran büyük facianın ardından Batılı ülkeler hemen yardım elini uzatırken, Türkiye'nin olaya gereken ilgiyi göstermemesi, gerçekten çoğumuzu şaşırtmıştı. 
Marmara'daki deprem felaketinde yabancı ülkelerin derhal yardıma nasıl koştuklarını unutmayan Türk ulusunun bu drama seyirci kalmasının nedenlerini anlamak gerçekten çok zordu. Bu, Türk halkının herkesçe bilinen yardımseverliği ile çelişen bir durumdu... 
Neyse ki, bunun farkına varıldı ve tsunami felaketzedelerine ilgi gösterilmesi ve yardım sağlanması için eyleme geçildi... 

Ses veren ilk büyük etkinlik, pazar günü İstanbul'da 12 saat süren bir konser ile yaşandı. Bunun Magazin Gazetecileri Derneği ile Mydonose Showland'in ortak inisiyatifi ile gerçekleşmesi ilginç... 130 tanınmış sanatçının katıldığı bu konser sayesinde, bir miktar para toplam 100 bin YTL civarında toplandı ve daha da önemlisi, bu "dayanışma" eylemi özellikle sürekli canlı yayın yapan Kanal 6'nın da katkısıyla Türk kamuoyuna duyuruldu... 
Umarız bunun arkası gelir ve çeşitli sivil toplum kuruluşları hem bu ilgiyi canlı tutar, hem de daha geniş yardımların toplanmasını sağlar. 
Geçen haftaki bir yazımızda da belirttiğimiz gibi, Türkiye'de böyle bir kampanyanın yürütülmesi için zaman geç değildir. Nitekim İstanbul'daki gibi konserler ve şovlar, aynı gün Hollywood'dan Paris'e kadar birçok yerlerde yapılmış ve TV aracılığı ile dünyaya duyurulmuştur. 

Bu konudaki yazılarımız üzerine bize gönderilen pek çok e-mail mektuplarında okuyucularımız, Türkiye'nin bu felaket karşısında gereken duyarlılığı göstermemesine üzülmekle beraber bu ilgisizliğin nedenleri üzerinde çeşitli görüşler ifade ediyorlar. Özetlersek, öne sürülen başlıca nedenler 1 medyanın ve özel kuruluşların bu felaket üzerinde fazla durmaması, 2 yapılacak yardımların yerine ulaşması konusunda şüphelerin duyulması ile ilgili. 
Bir okurumuzun deyişi ile, Avrupalıların daha önceki felaketlerde örneğin İran'ın Ben bölgesinde meydana gelen depremden sonra verdikleri yardım sözünü tutmamaları, güveni sarsmıştır... Diğer bir okurumuz da, "yapılacak yardımların yerine ulaşacağına inançsızlık"tan söz etmektedir... Bir başkası bunu daha açık bir şekilde "Kim bilir toplanan paralar kimin cebine girecek " diye ifade etmektedir. 
Aslında bu kuşkular yersiz değil. Ama bu kez verilen sözlerin yerine getirilmesi ve yardımların yerine ulaşması için çok daha ciddi ve daha şeffaf bir çalışma ve organizasyon var. Tabii medyanın, sivil toplum kuruluşlarının uygulama aşamasında "işin takipçisi" olması gerekir... 

Başbakan Erdoğan'ın felaket bölgesine 3 Şubat'ta gerçekleştireceği gezi sırasında toplanan bağışları bizzat ilgililere teslim etmesi, hem önemli bir jest, hem de Türk kamuoyu için güven verici bir hareket... 
Türkiye'nin felaketzedelere parasal destek dışında, - örneğin sağlık, eğitim, yeniden inşa, gibi alanlarda - sağlayabileceği katkılar vardır. Örneğin tarih boyunca Türkiye'ye büyük sempati beslemiş olan Endonezya'nın Sumatra Adası'nın Açe bölgesinde, Atatürk'ün adını taşıyacak bir okul, sağlık ocağı, vs. kurulabilir. Yardımseverliğimizi, hayal gücümüzle birleştirirsek, yapacak birçok şey düşünebiliriz... 
Bunun için de, zaman geç değil... 



</TEXT>
</DOC>
