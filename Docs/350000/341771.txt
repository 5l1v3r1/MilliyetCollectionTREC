<DOC>
<DOCNO> 341771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/yazar/bila.html </URL>
<DATE> 2005/05/12/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çiçek 'Öcalan'la ilgili değişiklik yok' 
</HEADLINE>
<TEXT>


Abdullah Öcalan'ın yeniden yargılanmasına engel oluşturan Ceza Muhakemesi Kanunu'ndaki istisna hüküm kaldırılacak mı AİHM'nin yeniden yargılamayı gerektirecek yönde karar alması üzerine hükümetin buna olanak sağlamak için yasal değişiklik hazırlığı yaptığı doğru mu Adalet Bakanı Cemil Çiçek, bu sorularımıza dün kesin bir dille "hayır" yanıtını verdi ve şöyle dedi 
"Bunların hepsi spekülasyondur. Gündemimizde böyle bir konu yok. Kanun değişikliği için hazırlık yaptığımız yolunda muhalefet sözcülerinin beyanları oluyor, bu yönde haberler çıkıyor ama bunlar doğru değil. Herhangi bir çalışmamız söz konusu değil." 
Adalet Bakanı Çiçek, bu tür spekülasyonların konuyu iç politika malzemesi yapmak isteyenler tarafından çıkarıldığını, oysa, konunun hükümetin veya AKP'nin değil Türkiye'nin, devletin sorunu olduğunu savundu. Çiçek, ayrıca, kararı verecek olanın hükümet değil, yargı olacağına işaret etti. Adalet Bakanı, bu konunun muhalefet partilerince siyaset malzemesi yapılmaması çağrısını da yineledi. 

Bakanlar Komitesi 
Adalet çevrelerinde, AİHM Büyük Dairesi'nin kararı ve sonraki süreçle ilgili yapılan tartışmaların eksik bilgiye dayandığı eleştirisi yapılıyor. 
AİHM Büyük Dairesi'nin kararı açıklandıktan sonra ortaya iki yol çıkacağına işaret eden aynı çevrelerin verdiği bilgi şöyle 
AİHM, Öcalan'ın yeniden yargılanmasını gerektirecek bir karar alırsa, bu karar Avrupa Konseyi Bakanlar Delegeler Komitesi'ne gidecek. Bu komite, kararı takip edecek. Türkiye'ye bu kararla ilgili olarak ne yapıldığını soracak. Dışişleri Bakanlığı, buna yanıt gönderecek. AİHM veya komite, yeniden yargılayın veya yargılamayın demeyecek. Komite, Dışişleri'nden yanıt bekleyecek. 
İşleyecek olan birinci yol bu... 

Üç olasılık 
AİHM'nin adil yargılamaya uyulmadığı yönünde karar vermesi halinde işleyecek ikinci yol ise, yargı erki olacak... 
Öcalan'ın avukatları, Öcalan'ı mahk m eden eski Ankara 2 Numaralı Devlet Güvenlik Mahkemesi'nin dosyalarını devralan Ankara 11. Ağır Ceza Mahkemesi'ne başvurarak yeniden yargılama talep edecekler. 
Yeniden yargılama talebini bu mahkeme karara bağlayacak. 
Bu aşamada, hukukçulara göre üç olasılık bulunuyor 

1 Mahkeme, Ceza Muhakemesi Kanunu'ndaki istisna hükmünü gerekçe göstererek, Öcalan'ın yeniden yargılama talebini geri çevirebilir. Bu hükme göre Öcalan dosyası, yeniden yargılamanın dışında kalıyor. Mahkeme böyle bir karara varırsa, istisna hükmü değiştirilmedikçe yeniden yargılama mümkün olmayacak. 

2 İstisna hükmüne karşın, Ankara 11. Ağır Ceza Mahkemesi, Anayasa'nın 90. maddesine dayanarak yeniden yargılamaya da karar verebilir. Bazı hukukçular 90. maddenin buna olanak tanıdığı görüşünü savunurken, bazıları, bu davada 90. maddeye gidilemeyeceği görüşündeler. Ortada istisna hükmünü içeren kanun karşısında bir uluslararası sözleşme bulunmadığını, sadece AİHM kararı olduğunu savunan bu hukukçulara göre, istisna hükmü kalkmadıkça 90. maddeyle yeniden yargılamaya karar vermek mümkün gözükmüyor. 

3 Bir olasılık da Öcalan'ın avukatlarının başvurusuyla Ankara 11. Ağır Ceza Mahkemesi'nin konuyu Anayasa Mahkemesi'ne götürmesi. Ceza Muhakemesi Kanunu'ndaki istisna hükmünün Anayasa'ya aykırılığı iddiasıyla böyle bir başvuru yapılması da olasılık dahilinde. Bu halde konuyu Anayasa Mahkemesi çözüme kavuşturacak. 
Bu süreç yaşanırken ve sonrasında, hükümet istisna hükmünü kaldırmaya dönük bir girişimde bulunmazsa, konu yargı erkinin kararıyla sonuçlandırılacak, siyasi otoritenin gündemine gelmeyecek. 
Adalet Bakanı Cemil Çiçek'in sözlerinden de bu konuda bir yasa düzenlemesi yapılmasının en azından şimdilik düşünülmediği anlaşılıyor. 
Bu da hükümetin önce AİHM kararı ve yargı erkinin varacağı sonucu bekleme eğiliminde olduğunu gösteriyor. 



</TEXT>
</DOC>
