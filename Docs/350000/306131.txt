<DOC>
<DOCNO> 306131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/soneko35.html </URL>
<DATE> 2005/01/13/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
TMSF, Uzan Grubu'nun eşyalarını satacak... 
</HEADLINE>
<TEXT>

     Tasarruf Mevduatı Sigorta Fonu TMSF tarafından haczedilen Uzan Grubu'na ait 1,216 çeşit eşya, 25-28 Ocak tarihleri arasında satışa çıkarılacak. 
     6 hangarda tutulan eşyalar, bugün basına tanıtıldı. Açık artırmalarla satışa sunulacak toplam 748 bin 265 YTL muhammen bedelli eşya, yarından itibaren saat 10.00-17.00 saatleri arasında isteyenler tarafından incelenebilecek. 
     Hakan Uzan ve Ayşegül Akay Uzan'ın Yeniköy'deki yalıları, Telsim'in 5. katındaki ofis ile Pamukova'daki çiftlikten çıkarılan eşyanın satılacağı açık artırmalar için, teminat yatırılma zorunluluğu yok. 
     Tamamı Uzan Grubu'ndan haczedilen eşya arasında 14 bin YTL ile en yüksek muhammen bedelli Bacarat marka 12 bardak ve bir vazodan oluşan kristal takım, her birine 10 bin YTL muhammen bedel biçilen 4 adet 155 ekran LG TV'ler, 2 bin YTL üzerinden fiyatı belirlenen özel yapım ahşap oymalı çalışma masası ile 2 bin YTL'lik Celestron dijital teleskop dikkat çekiyor. 
     Hakan Uzan'ın yalısından çıkarılan 500'er YTL muhammen bedel biçilen Aibo marka, kameralı ve uzaktan kumandalı 2 adet oyuncak robot köpek de satışa çıkarılacak. 
     ABD'de özel olarak 50 tane üretildiği belirtilen, 21 numaralı, ünlülerin imzalarını taşıyan basketbol topunun da yer aldığı eşya arasında yatak odaları ve koltuk takımları, bahçe masaları, gümüşlükler, her türlü mutfak eşyası, halılar, abajurlar, gardıroplar, büyük bir müzik kutusu ve beyaz eşya bulunuyor. 
     Bu arada bugün teşhir edilenler arasında bulunan çok sayıdaki kaset ve video filmler, tek tek kontrol edildikten sonra Şubat ayında satışa sunulacak. 
     
</TEXT>
</DOC>
