<DOC>
<DOCNO> 329333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonsiy05.html </URL>
<DATE> 2005/04/01/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
İstifalar hükümette revizyonu gündeme getirdi 
</HEADLINE>
<TEXT>

     Milletvekili istifalarına başlangıçta beklenmeyen isimlerin de eklenmesi, AKP'de öncelikle parti ve grup yönetimleri olmak üzere revizyon konusunu yeniden gündeme getirdi. 
     Edinilen bilgilere göre özellikle Gaziantep Milletvekili Ali Abuşoğlu, Erzurum Milletvekili İbrahim Özdoğan ve İzmir Milletvekili Serpil Yıldız'ın istifaları, AKP'nin istifa sayısına ilişkin hesaplarının şaşmasına neden oldu. Bunun üzerine parti yönetimi sürpriz yeni istifalar gelmemesi için harekete geçti. Parti yöneticileri, özellikle partinin Milli Görüş kökenli olmayan milletvekillerini markaja aldı. 
     
     ERDOĞAN DA DÜĞMEYE BASACAK 
     Ancak parti yöneticileri arasında yine de milletvekillerini tek tek yakından izleyerek istifaların ve kamuoyundaki "AKP'de dağınıklık var" algısının önüne geçilemeyeceği değerlendirmeleri yapıldı. Buna göre Erdoğan, Kızılcahamam'da milletvekillerini dinledikten sonra istifalarla yaratılan atmosferin değişmesi için karşı harekete geçecek. Parti içinde, "Başbakan da düğmeye basacak" nitelemesiyle Başbakan Erdoğan'ın öncelikle parti ve TBMM Grup yönetiminde değişikliklere gideceği belirtildi. 
     Erdoğan'ın bu operasyonla parti ve grup yöneticilerinin istifaları önleyecek yeterlikte olamadıkları mesajını verecek. Erdoğan, ayrıca parti ve grup yönetimlerine getireceği yeni isimlerin milletvekileri arasında iletişimi gelişmiş, deneyimli AKP'lilerin olmasına özen göstererek, milletvekillerinin, "Parti yönetimine ulaşamıyoruz" eleştirilerini gidermeye çalışacak. 
     AKP'de bu iki operasyonun ardından Erdoğan'ın, "Yeni bir başlangıç ve heyacan yaratarak yola devam ediyoruz" mesajı vermek için kabine revizyonunu gidebileceği de belirtiliyor. 
     
</TEXT>
</DOC>
