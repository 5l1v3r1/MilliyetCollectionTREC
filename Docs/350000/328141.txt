<DOC>
<DOCNO> 328141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/soneko27.html </URL>
<DATE> 2005/03/29/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Çukurova Holding'ten Sonera açıklaması... 
</HEADLINE>
<TEXT>

     Çukurova Holding, Sonera'nın Turkcell Holding hisselerinin alımı için yaptığı teklifle ilgili yürütülecek görüşme ve çalışmalarda, ''Yapı Kredi Bankası mülkiyetindeki Turkcell Holding hisselerinin de Çukurova Grubu tarafından alınarak Sonera'ya satılmasının'' gündemde olacağını bildirdi. 
     Çukurova Grubu'ndan İMKB'ye gönderilen açıklamada, Sermaye Piyasası Kurulu'nun konuyla ilgili bilgi talebine verilen yanıtlar yer aldı. 
     Sonera tarafından Turkcell Holding hisselerinin alımı için Çukurova Grubu'na yapılan teklifin, halen Yapı Kredi Bankası'nın mülkiyetinde bulunan hisseleri de kapsadığına işaret edilen açıklamada, ''söz konusu teklif dolayısıyla yürütülecek görüşme ve çalışmalarda, Yapı Kredi Bankası mülkiyetindeki Turkcell Holding hisselerinin de Çukurova Grubu tarafından alınarak Sonera'ya satılması gündemde olacaktır'' denildi. 
     Açıklamada, bu konuda Yapı Kredi Bankası nezdinde yürütülecek çalışmalarla ilgili bilgilerin, SPK ve İMKB'ye iletileceği de vurgulandı. 
     
</TEXT>
</DOC>
