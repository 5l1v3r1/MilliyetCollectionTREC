<DOC>
<DOCNO> 330667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sondun11.html </URL>
<DATE> 2005/04/06/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Paris banliyölerinde gergin haftasonu 
</HEADLINE>
<TEXT>

     Saadet ORUÇ PARİS, DHA 

      FRANSA'nın başkenti Paris'in banliyölerinden Aubervilliers, polis tarafından takip edilen bir gencin 'kaza sonucu ölümü' üzerine gergin bir haftasonu geçirdi. Banliyöde oturan yabancı kökenli gençler molotof kokteyleri ile çok sayıda aracı ateşe verirken, çıkan olaylarda 43 kişi gözaltına alındı. 
     Aubervilliers'i karıştıran olaylar, 1 Nisan'da polisin 17 yaşındaki bir gencin şüpheli hareketlerini farketmesi ve 'dur' ihtarına uymayan gencin motoru ile kaçması üzerine başladı. Polis aracı gencin kullandığı 'scooter'dan 50 metre mesafedeyken, genç hakimiyetini kaybetti ve duvara çarptı. Birkaç saat sonra da kaldırıldığı hastanede hayatını kaybetti. Gencin üzerinde yüksek miktarda nakit para bulunduğu da kayıtlara geçti ve bu da gencin hırsızlık şüphesiyle takip edildiğinin kanıtı olarak gösterildi. 
     Ölümün duyulması üzerine, bölgede toplanan çok sayıda yabancı kökenli genç araçları ateşe vermeye başlarken polise de taş yağdırdı. Olaylar üzerine ilk etapta 24 genç gözaltına alındı. Gözaltılara rağmen, cumartesi ve pazar gecesi de gençlerin mağaza vitrinlerine ve arabalara yönelik saldırıları devam etti. Haftasonundaki şiddet eylemleriyle beraber gözaltına alınanlara 19 kişi daha eklendi. 
     
</TEXT>
</DOC>
