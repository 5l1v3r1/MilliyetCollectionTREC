<DOC>
<DOCNO> 328295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonyas02.html </URL>
<DATE> 2005/03/29/ </DATE>
<TIME> 02.08 </TIME>
<AUTHOR>  </AUTHOR>
<HEADLINE>
Saatini ileri almak yerine geri alınca 'bankacılık krizi' yaşattı 
</HEADLINE>
<TEXT>

     LONDRA DHA 

      İNGİLTERE'nin en büyük bankalarından Barclays Bank, yaz saati uygulamasına geçerken saati bir saat ileri almak yerine bir saat geri alınca ülkede küçük çaplı bir bankacılık krizine neden oldu. 
     Saatlerin geri kalması nedeniyle yaklaşık bin 400 nakit para çekme makinesi çöktüğü için milyonlarca Barclays müşterisi mağdur oldu. Bankanın internet üzerinden hizmet veren bazı servisleri de devre dışı kaldı. Barclays Müşteri Hizmetleri bölümünden ismini vermeyen bir görevli, "Yöneticilerimizden biri, saati saat ileri almak yerine geri alınca bu büyük sorun yaşandı" dedi. 
     
     ÜLKENİN GÜNEYİNİ VURDU 
     Banka, İngiltere'deki faaliyet ağı için Gloucestershire bölgesinde bulunan 2 servis sağlayıcısını kullanıyor. Bunlardan biri ülkenin kuzeyini, diğeri de güneyini kontrol ediyor. Sorun İngiltere'nin güneyindeki para çekme makinelerini etkilediği için hatanın güney için hizmet veren servis sağlayıcısında çıktığı tahmin ediliyor. 
     Pazar sabaha karşı 04.00'da teknisyenler tarafından fark edilen sorun ancak dün akşam 17.00'da giderilebildi. Bu sırada müşterilerin kişisel bilgileri, bankanın altyapısını kontrol eden bilgisayarlara ulaştırılamadı. 
     
</TEXT>
</DOC>
