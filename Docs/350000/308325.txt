<DOC>
<DOCNO> 308325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/dunya/dun04.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de kamuda türban yasağı 
</HEADLINE>
<TEXT>



Berlin Eyalet Meclisi, kamu kuruluşlarında çalışan personelin başörtü taşımasını yasaklayan yasa tasarısını kabul etti. Yeni yasayla okul, karakol, adliye binaları ve diğer kamu kuruluşlarında çalışan memurlar başörtüsü ya da başka bir dini sembol taşıyamayacak. Berlin Eyalet Meclisi Milletvekili Özcan Mutlu, yasağı eleştirerek, öğretmenlere okullarda başörtüsü yasağı getirilirken çocuk yuvalarında başörtüsü yasağı getirilmemesinin anlaşılır olmadığını söyledi. Karakollarda vatandaşlarla doğrudan ilişkisi olmayan personelin de başörtüsü yasağına tabi tutulmasını eleştiren Mutlu, yasayla devletin tarafsızlığı ilkesinin ihlal edildiğini savundu. Berlin Eyaleti İçişleri Bakanı Ehrhart Körting ise yasanın kabul edilmesiyle sadece başörtüsünün değil, haç ve kipanın da yasaklandığını belirtti. 


</TEXT>
</DOC>
