<DOC>
<DOCNO> 325481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun16.html </URL>
<DATE> 2005/03/21/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
MayFest, New York'ta 1 Nisan'da başlıyor... Kimler katılıyor 
</HEADLINE>
<TEXT>

     Merkezi New York'ta bulunan Türk kültür ve sanat kuruluşu Moon and Stars Project'in Türkiye ile ABD arasında kültürel bir köprü kurmak amacıyla her yıl geleneksel olarak düzenlediği MayFest'in Mayıs Festivali yedincisi bu yıl 1 Nisan-31 Mayıs 2005 tarihleri arasında yapılıyor. 
     Moon Stars Project, MayFest kapsamındaki kültürel etkinliklerle, New York gibi dünya kültürlerinin bir araya geldiği bir şehirde bir kez daha Türk kültürünü her boyutuyla öne çıkarmaya hazırlanıyor. Festivalde sergileyecekleri etkinliklerle Türk sanatçıların, Türk kültürü açısından ''New York'ta biz de varız '' diyecekleri belirtiliyor. 
     Proje yetkililerinin verdikleri bilgiye göre, geçen yıllarda olduğu gibi festivale bu yıl da Türkiye'de ve ABD'de yaşayan birçok Türk sanatçı katılıyor. Bunlar arasında Genco Erkal, Sunay Akın ve Elif Şafak da bulunuyor. Tiyatrodan fotoğrafa, edebiyattan dansa çeşitli sanat dallarını bir araya getiren festivalde bu sene dokuz kültürel-sanatsal projenin yer alacağı kaydediliyor. 
     
     İLK ETKİNLİK 'FAY HATTI' 
     Festival, Genco Erkal'ın yönettiği ve baş rolünü üstlendiği Fay Hattı oyunuyla 1 Nisan'da başlıyor. 17 Ağustos depreminden sonra Türkiye'de ortaya çıkan deprem korkusunu kara mizahla ele alan Dostlar Tiyatrosu, Türkiye'de büyük beğeni kazanan oyunlarında İstanbul'daki fay hattının insanların yaşamları üzerindeki etkisini anlatıyor. Behiç Ak'ın kaleme aldığı Fay Hattı'nın New York'ta da büyük ilgiyle karşılanması bekleniyor. Fransız Enstitüsü Florence Gould Salonu'nda sergilenecek oyunda Genco Erkal, Erdem Akakçe ve İstanbul Devlet Tiyatrosu'nun ödüllü oyuncusu Sumru Yavrucuk rol alıyor. 
     Yeni kuşak yazarlar arasında adından övgüyle bahsettiren Elif Şafak, 15 Nisan'da New York Üniversitesi'nde edebiyat severlerle buluşuyor. Etkinlik çerçevesinde Şafak, bir Türk yazar tarafından kaleme alınan ilk İngilizce roman olma özelliğini taşıyan ve Amerikalı okuyucunun büyük ilgiyle karşıladığı son romanı Araf'tan The Saint of Incipient Insanities bölümler okuyacak ve kitaplarını imzalayacak. 
     24 Nisan'da ise festival, Collage Dans Topluluğu'nun gösterisine ev sahipliği yapacak. Merkezi Boston'da bulunan topluluğun sanat yönetmeni Ahmet Lüleci, yirmiden fazla dansçıyla, halk danslarının aslına bağlı kalarak, geleneksel ve modern dans figürlerini başarılı bir koreografiyle bir araya getiriyor. New York'taki Fashion Institute of Technology'de yapılacak dans gösterisinde izleyicilere Lüleci'nin daha önce ödül kazanan Doğu'nun Medceziri, Balkan Blues, Geçiş, Kıyıdan Kıyıya and Anadolu Mozaiği gibi koreografileri sunulacak. Collage Dans Topluluğu'na eşlik eden müziklerde ise dünyaca tanınan Emre Aracı, Fahir Atakoğlu, Mercan Dede ve Cihat Aşkın gibi isimlerin imzaları bulunuyor. 
     29-30 Nisan tarihlerinde ise Moon and Stars Project ile New York'ta faaliyet gösteren Öykülü Geceler adlı kuruluş, Nazım Hikmet'in ''Benerci Kendini Niçin Öldürdü '' adlı eserini tiyatro sahnesine taşıyor. Kraine Tiyatrosu'nda izleyiciyle buluşacak olan oyun, Cem Baza ve Elif Özmenek'in ortak rejisiyle, Hintli bir devrimcinin başından geçen olaylar üzerinden halk savaşlarına evrensel bir ayna tutuyor. Tek kişilik oyun, Moon Stars Project'in yerel sanatçıları destekleme projesinin bir parçası. 
     1 Mayıs'ta ise Turquartet ve Özer Vurmalı Çalgılar İkilisi, Merkin Konser Salonu'nda hayranlarıyla buluşuyor. Aranjmanını Soner Özer'in yaptığı, Ulvi Cemal Erkin'in Köçekçeler adlı eseri de programda yer alacak. 
     
     TEK SERGİ '40 İSTASYON' 
     Bu yıl MayFest kapsamındaki tek sergi olan 40 İstasyon New York Fotoğraf Sergisi, 5 Mayıs'ta The Marmara-Manhattan Oteli'nin sergi salonunda açılacak. Moon and Stars Project, The Marmara-Manhattan Oteli, Mavi Jeans ve New York Kültür ve Turizm Ofisi'nin ortak çabalarıyla hayat bulan proje, Muammer Yanmaz ve Selen Akçalı tarafından hayata geçirildi. Sergi, Amerika'da yaşayan ve kendi alanlarında tanınmış kırk Türk'ün değişik metro istasyonlarındaki fotoğraflarından oluşuyor. Sosyolojik bir çalışma olma niteliğini de taşıyan fotoğraf sergisi, 31 Mayıs'a kadar açık kalacak. 
     6 Mayıs'ta da şair Sunay Akın, Fashion Institute of Technology'nin Katie Murphy Amfitiyatrosu'nda düzenlenecek etkinlikte, şiir severleri geçmişten geleceğe uzanan bir yolculuğa çıkaracak. 
     12 Mayıs'ta ise New York'un tanınmış caz üçlüsü Free Key Trio, Zebulon'da konser verecek. 
     Festivalin son gösterimiyse 25 Mayıs'ta, Moon and Stars Project'in yerel sanatçıları destekleme projesinin bir parçası olan Yeni Rakı adlı grubunun konseri olacak. Konserde Türk, Yunan, Ermeni, Kürt ve Arap müziklerinden örnekler sunulacak. 
     
</TEXT>
</DOC>
