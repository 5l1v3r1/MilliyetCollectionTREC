<DOC>
<DOCNO> 342073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/siyaset/siy05a.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT için üç aday 
</HEADLINE>
<TEXT>


Atasagun emekliliğini istedi. MİT Müsteşarlığı için 3 aday öne çıktı. Kadın Büyükelçi Korutürk, Büyükelçi Tufan ve teşkilattan Taner'in ismi konuşuluyor 

HABER MERKEZİ 


Ankara, Müsteşar Şenkal Atasagun'un emeklilik dilekçesini vermesinin ardından Milli İstihbarat Teşkilatı'nın MİT başına kimin geçeceği sorusunun yanıtını aramaya başladı. Başbakan Recep Tayyip Erdoğan, Atasagun'un emeklilik dilekçesini verdiğini doğruladı. 
Bu arada, kulislerde MİT Müsteşarlığı için Türkiye'nin Portekiz Büyükelçisi Zergün Korutürk, Arjantin Büyükelçisi Şükrü Tufan ile MİT Müsteşar Yardımcısı Emre Taner'in isimleri konuşuluyor. 

MİT'te kadın devri 
Dışişleri Bakanlığı'na girmeden önce bir süre MİT'te analizci olarak görev yapmış olan Korutürk'ün müsteşarlığa getirilmesi halinde MİT'te "kadın devrimi" yaşanacak. 
Atasagun'un önceki gün MHP Genel Başkanı Devlet Bahçeli'ye yaptığı ziyaret sırasında emeklilik dilekçesini 5 Mayıs'ta Başbakanlık'a gönderdiğini açıklamasının ardından, gözler yeni müsteşar adaylarına çevrildi. Hükümetin MİT Müsteşarlığı'na yapacağı atamada "tarafsızlığa gölge düşürmemek" için ya kurum içinden üst düzey bir yetkiliyi ya da MGK Genel Sekreterliği'ne yapıldığı gibi üst düzey bir diplomatı bu göreve getirmeyi planladığı ileri sürüldü. Kulislerde ismi ön plana çıkan isimler şunlar 
1. MİT tercihi Kurum içinden atama yapılması durumunda Müsteşar Yardımcısı Emre Taner, 
2. MİT dışı tercihler Türkiye'nin Portekiz Büyükelçisi Korutürk ya da Arjantin Büyükelçisi Şükrü Tufan. 
Cumhurbaşkanı ve Genelkurmay Başkanlığı'nın ön onaylarının alınmasının ardından, Korutürk ya da Tufan'ın Dışişleri Bakanlığı'nda hazırlıkları süren büyükelçiler kararnamesi çerçevesinde merkeze çekilebileceği, sonrasında da atamalarının yapılabileceği öğrenildi. AKP iktidarının ilk günlerinde de MİT Müsteşarlığı için ismi geçen Korutürk, Milliyet'in sorusuna "Ben de bu tür iddiaları basından görüyorum. Size söyleyecek hiçbir bilgim yok" yanıtını verdi. 1974'ten beri Dışişleri Bakanlığı'nda çalışan ve 2002'de Lizbon'a gönderilen Korutürk'ün Cumhurbaşkanı Ahmet Necdet Sezer'le yakın diyaloğu olduğu belirtiliyor. 
Atasagun'un istifasını doğrulayan Başbakan Recep Tayyip Erdoğan, emeklilik işleme konulduğu andan itibaren yerine atama yapılacağını bildirdi. 


</TEXT>
</DOC>
