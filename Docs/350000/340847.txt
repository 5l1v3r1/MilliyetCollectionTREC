<DOC>
<DOCNO> 340847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sondun08.html </URL>
<DATE> 2005/05/09/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İtalya Anayasaya hayır dense de Türkiye'ye evet 
</HEADLINE>
<TEXT>

     İngiliz Financial Times gazetesinin sayfalarında yer alan bir mülakatta, İtalya Dışişleri Bakanı Gianfranco Fini, 'Avrupa Anayasası'na Fransızlar referandumda 'Hayır' dese bile, Türkiye'ye üyelik kapılarını açık tutmalıyız' dedi. 
     AB’nin, Fransa’dan "hayır" oyu çıkması halinde de, Türkiye’nin tam üyeliği için çabalarını sürdürmesi gerektiğini vurgulayan Fini, Fransa’da "evet" diyenlerin galip geleceğine dair iyimser olduğunu da bildirdi. 
     "Yine de hayır oyu çıksa bile, bu AB’yi, Türkiye’yi kucaklamaktan alıkoymamalı" diyen Fini, İtalya’nın güçlükleri bilmesine rağmen Türkiye’nin AB’ye tam üyeliğinin destekçisi olduğunu vurguladı. 
     Fransa’da Avrupa Anayasası oylamasına hayır oyu çıkması halinde, Türkiye’nin üyelik çabalarının da zarar göreceğini savunan Gianfranco Fini, Türkiye’nin AB’ye katılabilmek için son derece kökten değişiklikler yaptığını, NATO’nun bir parçası olduğunu, bölgesinde istikrarın garantisi durumunda bulunduğunu ve en önemli İslam ülkesi olduğunu hatırlattı. 
     Bütün bunların ardından, Avrupa’nın Türkiye’ye "hayır" demesi halinde ne olacağı sorusunu da yönelten Fini, "Bu, Türkiye’yi İslami kökten dinciliğe doğru itmez mi " dedi. 
     AB’nin Türkiye’ye sırf bir İslam ülkesi olduğu için "hayır" demeye hakkı olmadığını, Türkiye’nin birlik üyeliğinin İslam ile demokrasinin uyumunun tam bir göstergesini oluşturacağını da vurgulayan Fini, Fransa’da yapılacak referandumda "hayır" çıkması ihtimalinin son derece endişe verici ve olumsuz bir durum olduğunu söyledi. Bunun, Anayasa’nın bir batağa saplandığı ya da Avrupa’nın parça parça olacağı anlamına gelmeyeceğini, ancak sürecin bir kesintiye uğrayacağını belirten Fini, "umarım evet tarafı ağır basar ve kazanır. Ben bu noktada iyimserim" ifadesini kullandı. 
     
</TEXT>
</DOC>
