<DOC>
<DOCNO> 335920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy15.html </URL>
<DATE> 2005/04/22/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Erdoğan Medeniyet yarışında alacağımız mesafe çocuklarımızın geleceği 
</HEADLINE>
<TEXT>

     Başbakan Recep Tayyip Erdoğan, medeniyet yarışında alınacak her mesafenin yarın Türk çocuklarının geleceğini biraz daha kolaylaştıracağını kaydetti. 
     Başbakan Erdoğan, 23 Nisan Ulusal Egemenlik ve Çocuk Bayramı dolayısıyla bir mesaj yayınladı. Erdoğan, mesajında bugün cumhuriyet ve demokrasinin temelinin, millet iradesinin temsilcisi TBMM'nin 85. kuruluş yıldönümünü kıvançla kutlamanın heyecan ve mutluluğunun hep birlikte yaşandığını belirtti. 
     TBMM'nin açılışının milli iradeye dayalı bağımsız Türk Cumhuriyeti'nin kurulması sürecinde atılan büyük ve önemli bir adım olduğunu ifade eden Başbakan Erdoğan, tüm yurt sathından gelen temsilcilerin katılımıyla toplanan TBMM'nin aldığı tarihi kararlarla Kurtuluş Savaşı'na yön verdiğini ve bu bağımsızlık hareketinin gücünü halk iradesinden alan haklı bir mücadele olduğunu tüm dünyaya duyurduğunu kaydetti. 
     ''Egemenlik kayıtsız şartsız milletindir'' diyerek önderliğini yaptığı ulusal bağımsızlık hareketini meclis altında toplayan Atatürk'ün, böylece canını ortaya koymaktan çekinmeden ülkesini işgal olmaktan ve milletini parçalanmaktan kurtaran aziz Türk milletini egemenlik haklarına kavuşturduğunu belirten Erdoğan, mesajında şunları kaydetti 
     ''Gücünü milletinden alan yüce meclisimiz, ülkesini ve milletini Kurtuluş Savaşı'nın ardından tam bağımsızlığa ulaştıracak olan yeni, çağdaş ve demokratik Türkiye Cumhuriyeti'ni ilan etmiştir. 85 yıl önce milletimizin siyasi geleceğini kendi tercihleri doğrultusunda belirlemesini sağlayacak olan demokratik ortamı tesis eden TBMM'nin varlığı, o günden bu yana ülkemizin demokrasi ve medeniyet sürecine pusula olmuş, milletimizin yolunu aydınlatmıştır. 
     Halk iradesini her şeyin üstünde tutan Meclis çatısı altında bugün bizlere düşen görev, teslim aldığımız bu kutsal emaneti bizden sonra yaşatacak olan nesillere en ileri seviyede teslim etmektir. Bugün medeniyet yarışında bizim alacağımız her mesafe, yarın çocuklarımızın geleceğini biraz daha kolaylaştıracaktır. 
     Bunun idraki içinde devleti ve milletiyle bir bütün olarak ilerlemeye devam eden Türkiye Cumhuriyeti, inanıyorum ki muasır medeniyet seviyesinin üstüne çıkma hedefine her geçen gün biraz daha yaklaşmaktadır. Hepimiz biliyoruz ki, medeniyet yarışının bir sonu yoktur. Bizler ulaşabildiğimiz en son noktada bayrağı sevgili çocuklarımıza emanet edeceğiz. 
     
     MEDENİYET YARIŞINDA YOL ALAN TÜRKİYE 
     Şuna samimiyetle inanıyorum ki, yeni fikirlere açık, üretken ve çalışkan, demokrasiye, bilime ve milli değerlerine bağlı olarak yetişen her nesil ülkemizi medeniyet yarışında bir basamak daha yukarı çıkaracaktır. 
     Türk çocuklarının bu onurlu görevi en güzel şekilde yerine getireceklerine inanan Atatürk de, onlara karşı duyduğu büyük sevgi ve inancının bir ifadesi olarak bugünü Türk çocuklarına armağan etmiştir. 
     Ne mutlu bizlere ki, ülkemize davet ettiğimiz dünya çocuklarıyla birlikte kutladığımız çocuk bayramı, sevgi, barış, dostluk ve kardeşlik tohumlarının ekilerek yeşermesine ve tüm dünyaya yayılmasına vesile olmaktadır. 
     Medeniyet yarışında hızla yol alan genç ve dinamik Türkiye Cumhuriyeti'nin büyüme potansiyeli yüksek ekonomisi, tarihinden gelen büyük kültür birikimiyle dünya barışına ve esenliğine katkıları artarak devam edecektir. 
     Yüzlerinde gülücüklerin, kalplerinde sevgi ve umut çiçeklerinin hiç solmamasını temenni ettiğimiz, bunun için büyük gayret sarf ettiğimiz bütün çocuklarımızın ve Türk ulusunun 23 Nisan Ulusal Egemenlik ve Çocuk Bayramı'nı kutluyor, başta Büyük Önder Atatürk olmak üzere aziz milletimizin milli iradesini özgürce temsil etmesini sağlayan ilk meclisin kurucu üyelerini, ülkemizin bağımsızlığı ve egemenliği uğrunda canlarını feda eden bütün şehitlerimizi saygı ve minnetle anıyorum.'' 
     
</TEXT>
</DOC>
