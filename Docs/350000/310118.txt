<DOC>
<DOCNO> 310118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/spor/axspo02.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Anelka'ya resmi onay 
</HEADLINE>
<TEXT>


Manchester City, resmi internet sitesinde Fransız golcü konusunda Fenerbahçe ile anlaşma sağladıklarını açıkladı. İngiltere'nin önde gelen TV kanalları ise transferi ilk haber olarak yayınladı 


İşlem tamam 
İNGİLTERE Premier Ligi takımlarından Manchester City, uzun süredir Fenerbahçe'nin gündeminde olan Fransız golcü Nicolas Anelka'nın transferinde kesin anlaşma sağlandığını açıkladı. Ada ekibinin resmi internet sitesi olan mcfc.co.uk'e açıklama yapan Manchester City sözcüsü, "Machester City ve Fenerbahçe, Anelka'nın transfer tutarı konusunda anlaştı. Kulüp, transfer kesinleşmeden başka bir açıklama yapmayacaktır" ifadesini kullandı. 

Son nokta konuyor 
MANCHESTER City sözcüsü Fenerbahçe'nin Anelka ile kişisel anlaşma yapacağını, ardından da sağlık kontrolünden geçirerek transfere nokta koyacağını da bildirdi. Haberi BBC, Sky Sport gibi İngiltere'nin önde gelen kanalları birinci haber olarak verdi. BBC, Anelka'nın bonservisinin 7 milyon paundu bulduğunu iddia etti. Ada basını ayrıca Manchester City'nin Anelka'nın boşluğunu Anderlecht'te forma giyen Mpenza ile dolduracağını ileri sürdü. 

Halay çektiler 

Yusuf Dursun 

ÇAYKUR Rizespor maçının hazırlıklarını dün çift antrenmanla sürdüren Fenerbahçe'de sabah yapılan idman yine neşe içinde geçti. Sarı-Lacivertli futbolcular, antrenör Koch yönetiminde önce salonda kondisyon, daha sonra yeni açılan üst sahada istasyon çalışması yaptılar, antrenmanın sonunda da çiftetelli oynayıp, halay çektiler. İdmana Hollanda'da tedavisi süren Hooijdonk, eşinin doğum yapması nedeniyle Brezilya'ya giden Luciano ve hafif sakatlığı bulunan Alex katılmadı. 

Pele ile buluştu 

TEKNİK Direktör Christoph Daum, Real Zaragoza'nın Real Madrid ile oynadığı lig maçını izlemek üzere gittiği İspanya'da Dünya futbol tarihinin en ünlü futbolcularından Brezilyalı Pele ile de bir araya geldi. Madrid'teki bir balık lokantasında akşam yemeğinde buluşan Pele ile Daum'un, Dünya futbolunu ve yıldızlarını konuştukları sohbetleri oldukça samimi bir havada geçti. 

Tribünlere uyarı 

SARI-Lacivertli yöneticiler önceki gece tribün liderleriyle Sosyal Tesisler'de bir toplantı yaptılar. Taraftarlardan topluca deplasmanlara gitmemelerini isteyen yönetim, "Kesici alet taşımayın. Yakıcı madde sokmayın" uyarısında bulundu. Taraftardan Fenerbahçe'ye yakışır bir görüntü ortaya koymalarını isteyen yöneticilerden, "Kötü niyetli kişileri polise şikayet edin. Emniyet şeridini boş bırakın" ikazı da geldi. Taraftarların deplasmanlara otobüs kaldırılması talebi geri çevrildi. 

'Hedefe ulaşacağız' 

FENERBAHÇE'NİN akşam idmanından sonra bir basın toplantısı yapan kaptan Ümit Özat, ikinci yarının ilk altı karşılaşmasının kendileri için önemli olduğunu vurgulayıp, rakiplerin sert oynamasına aldırış etmeden maçları kazanmak zorunda olduklarını bildirdi. Tecrübeli oyuncu, "Ligdeki 4 puan fark iyi ancak bu büyük bir avantaj değil. Yine de tüm zorlukları aşıp, hedefe ulaşacağız. Anelka kendini dünya çapında kanıtlamış bir oyuncu" dedi. 


</TEXT>
</DOC>
