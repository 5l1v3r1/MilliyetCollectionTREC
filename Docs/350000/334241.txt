<DOC>
<DOCNO> 334241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonsiy09.html </URL>
<DATE> 2005/04/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Meclis bu hafta açılışının 85. yıldönümünü kutlayacak... 
</HEADLINE>
<TEXT>

     Açılışının 85. Yıldönümünü kutlayacak olan TBMM, 23 Nisan Cumartesi günü özel gündemle toplanacak. Milli Egemenlik Haftası çerçevesinde TBMM'de hafta içi de bir dizi etkinlik gerçekleştirilecek. 
     Bir yandan 85. Yıl kutlamalarını sürderecek olan TBMM, diğer yandan yoğun bir gündemle çalışacak. Genel Kurul, çalışmalarına Salı günü Devlet Bakanı Güldal Akşit ile Tarım ve Köyişleri Bakanı Sami Güçlü hakkında CHP'nin verdiği soruşturma önergesini görüşerek başlayacak. Soruşturma önergesinin görüşmelerinin ardından ise Genel Kurul'da, yenilenebilir enerji kaynaklarının elektrik enerjisi üretimi amaçlı kullanımına olanak sağlayan yasa tasarısı ele alınacak. 
     TBMM Genel Kurulu'nda ayrıca, görüşmeleri yarım kalan Esnaf ve Sanatkarlar Meslek Kuruluşları Yasa Tasarısı da görüşülecek. 
     Genel Kurul, AKP Grup Başkanvekili Faruk Çelik'in, Mera Yasası'nda değişiklik öngören yasa teklifi ile Cumhurbaşkanı Sezer tarafından veto edilen Torba Yasa ve 10 bin polis alımına ilişkin yasayı da görüşecek. 
     
     ÇALIŞMA SAATLERİ UZATILACAK 
     Yoğun gündemi nedeniyle Genel Kurul'un çalışma saatleri de yeniden düzenlenecek. Buna göre, Genel Kurul Salı günü 15.00-20.00, Çarşamba günü 14.00-23.00 ve Perşembe günü de 
     14.00-20.00 saatleri arasında çalışacak. 
     
     85'İNCİ YIL KUTLAMALARI 
     TBMM, açılışının 85'inci yıl dönümünü bir dizi etkinlikle kutlayacak. TBMM kampüsü içine dikilen ve Ankara'nın her yerinden görülebilecek olan "Milli Egemenlik Meşalesi" Pazartesi günü Meclis Başkanı Bülent Arınç tarafından resmen açılacak. Meşale birkaç günden bu yana yanmaya başladı. 23 Nisan Cumartesi günü 85'inci yıl kutlamaları sabah TBMM'deki Atatürk Anıtı'na çelenk konulması ve saygı duruşuyla başlayacak. Daha sonra gerçekleştirilecek Anıtkabir ziyaretinin ardından Ulus'ta bulunan Birinci Meclis'te tören düzenlenecek. Bu törenin ardından Meclis Başkanı Bülent Arınç TBMM'de kutlamaları kabul edecek. Genel Kurul ise saat 14.00'te özel gündemle toplanacak. Arınç'ın yöneteceği ve bir 
     konuşma yapacağı birleşimde, TBMM'de temsil edilen siyasi parti liderleri de birer konuşma yapacak. Akşam ise TBMM'de resepsiyon verilecek. 
     
     YATIRIMLARIN TEŞVİKİ KOMİSYON GÜNDEMİNDE 
     IMF'nin beklediği tasarılardan olan yatırımların ve istihdamın teşviki ile bazı yasalarda değişiklik öngören tasarı da Salı günü Plan ve Bütçe Komisyonu'nda ele alınacak. 
     Aynı gün toplanacak olan Milli Eğitim Komisyonu ise AKP Grup Başkanvekili Faruk Çelik ile 13 milletvekilinin verdiği ve Merkez Hakem Kurulu'nun atamayla belirlenmesi ile Futbol Federasyonu Başkanı'nın, üst üste ya da aralıklarla en fazla iki dönem seçilebilmesini öngören teklifi görüşecek. 
     
</TEXT>
</DOC>
