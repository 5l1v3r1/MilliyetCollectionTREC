<DOC>
<DOCNO> 313825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko48.html </URL>
<DATE> 2005/02/09/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
MB Beklenti Anketi... Yıl sonu dolar kuru beklentisi 1.4725 YTL 
</HEADLINE>
<TEXT>

     Merkez Bankası'nın Beklenti Anketi'ne göre, cari işlemler dengesinde açık beklentisi, yıl sonu itibarıyla 13 milyar 836 milyon dolara yükseldi. 
     Merkez Bankası tarafından her ay iki kez düzenlenen Beklenti Anketi'nin, Şubat ayına ilişkin birinci anket sonuçları açıklandı. 
     Ocak ayının ikinci anketinde, yıl sonu cari açık beklentisi 13 milyar 79 milyon dolar idi. 
     Ocak ayının ikinci anketinde yıl sonu TÜFE'de yüzde 8,3, cari ay TÜFE'de yüzde 0,9, iki ay sonrası TÜFE'de yüzde 0,8, gelecek 12 aylık dönem TÜFE'de yüzde 8.1 olan beklentiler ise Şubat ayının birinci anketinde, yıl sonu TÜFE'de yüzde 8,1, cari ay TÜFE'de yüzde 0,6, iki ay sonrası TÜFE'de yüzde 0,7, gelecek 12 aylık dönem TÜFE'de yüzde 7,7 oldu. 
     Cari ay sonu bileşik faiz oranı beklentisi ise birinci dönemde uygun ortalamada yüzde 18.5'den yüzde 17,4'e gerilerken, yıl sonu bileşik faiz oranı beklentisi uygun ortalamada yüzde 15,7'den yüzde 15'e geriledi. 
     Şubat ayının birinci anketinde, cari ay sonu uygun ortalama dolar kuru beklentisi 1.3529 YTL'den 1.3365 YTL'ye, yılsonu dolar kuru beklentisi de 1.4910 YTL'den 1.4725 YTL'ye düştü. 
     Ocak ayı ikinci dönemde yüzde 5,6 olan cari yıl sonu GSMH büyüme beklentisi ise Şubat ayının birinci döneminde değişmeyerek yüzde 5,6'da kaldı. 
     
     ENFLASYON 

     Merkez Bankası tarafından düzenlenen beklenti anketine göre, yıl sonu enflasyon beklentisi TÜFE bazında yüzde 8.1'e indi. 
     Buna göre, Ocak ayının ikinci anket sonuçlarına göre yüzde 8.3 olan TÜFE bazında yıl sonu enflasyon beklentisi, Şubat ayının birinci anket sonuçlarında yüzde 8.1'e geriledi. 
     
</TEXT>
</DOC>
