<DOC>
<DOCNO> 325169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/guncel/gun05.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihin ortasına kepçe soktular 
</HEADLINE>
<TEXT>


Bodrum Adaboğazı'nda, doğal sit alanındaki arazinin sahibi, araziye yol yaptırmaya kalkıştı 

YAŞAR ANTER Muğla DHA 

İşadamı Sabri Günal Kınalıkaya, Bodrum'un bakir kalmış ender köşelerinden Adaboğazı'nda bulunan doğal sit alanındaki arazisinde gece yarısı yol açtırdı. Tepki gösteren çevreciler araziyi basarken, jandarma da suçüstü yaptı. 
1987'de 1. derece Doğal ve Arkeolojik sit ilan edilen Adaboğazı mevkiindeki bölgede 2 gece önce paletli kepçe çalıştığı fark edildi. Sivil toplum örgütleri, durumu belediye ile jandarmaya bildirdi. Yıldızlar Hafriyat Limited Şirketi'ne ait kepçenin, 2 saatte 400 metre uzunluğunda, 5 metre genişliğinde yol açtığı, 3 dönümlük arazide hafriyat çalışması yaptığı saptandı. Jandarma çalışmayı durdururken, kepçe operatörü Salih Bayındır, "sit mi değil mi anlamam, işimi yaparım" dedi. Bodrum Belediyesi ve Bodrum Sualtı Arkeoloji Müzesi, Kınalıkaya ve kepçe operatörü hakkında suç duyurusu yaptı. 

'3-5 yılda bir yapar' 
Arsanın turizm imarlı olduğunu öne süren İstanbullu tekstilci Kınalıkaya ise, "sit alanı olduğunu bilmiyordum. Hafriyat değil, arazi düzleme çalışması yapıyorduk" diye konuştu. Bitez Tabiat Varlıklarını Koruma Derneği Başkanı Sebahattin Efe de, "Bu kişi 3-5 yılda bir bu işi yapmaya çalışıyor" şeklinde konuştu. 


</TEXT>
</DOC>
