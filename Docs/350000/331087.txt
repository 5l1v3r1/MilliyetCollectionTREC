<DOC>
<DOCNO> 331087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/soneko12.html </URL>
<DATE> 2005/04/07/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Beyaz eşyada iç piyasa satışları yüzde 6 arttı 
</HEADLINE>
<TEXT>

     Beyaz eşya sektörünün ihracatı duraklarken, iç satışları artıyor. Sektörün ilk iki aydaki üretimi yüzde 11 artarak 1.7 milyon adede çıktı. Sektörde iç satışlar yüzde 6 artışla 589.9 bin adede yükselirken, ihracat yüzde 0.3 azalarak 976.8 bin adet oldu. 
     ANKA'nın Beyaz Eşya Yan Sanayicileri Derneği'nden BEYSAD edindiği verilere göre, ocak-şubat dönemindeki toplam buzdolabı, çamaşır makinası, bulaşık makinası ve fırın üretimi, 1 milyon 660 bin 599 olarak gerçekleşti. 
     Sektörün üretimi, geçen yılın aynı dönemindeki 1 milyon 492 bin 896'lık düzeyine göre yüzde 11.2 arttı. 
     En hızlı artış bulaşık makinası üretiminde yaşandı. 
     Buzdolabı üretimi iki ayda yüzde 4.5 artarak 657 bin 129'a, çamaşır makinası üretimi yüzde 26.3 artarak 660 bin 336'ya, bulaşık makinası üretimi yüzde 38.6 artarak 94 bin 749'a çıktı. Sözkonusu dönemde yüzde 9 oranında gerileyen fırın üretimi ise 248 bin 385 adet olarak gerçekleşti. 
     
     İÇ SATIŞLAR ARTIYOR 
     Sektörün iç piyasaya yönelik satışları artıyor. İlk iki ayda iç piyasada 589 bin 924 beyaz eşya satıldı. Satışlar, geçen yılın aynı dönemindeki 557 bin 251'lik düzeyine göre yüzde 5.9 arttı. Beyaz eşya sektörü üretiminin yüzde 36'sını iç piyasa sattı. 
     Buzdolabı satışları yüzde 1.1 artarak 219 bin 446'ya, çamaşır makinası satışları yüzde 3.4 artarak 230 bin 575'e, bulaşık makinası satışları yüzde 14.5 artarak 61 bin 160'a çıktı. Fırın satışları yüzde 14'lük artışla 72 bin 743 olarak gerçekleşti. 
     
     İHRACATTA DÜŞÜŞ 
     Beyaz eşya sektörünün ihracatı ise azalıyor. Sektörün ocak-şubat dönemindeki ihracatı, geçen yıla göre yüzde 0.3 azalarak 976 bin 836'ya indi. Bu gerilemeye rağmen ihracatın, toplam üretimi içindeki payı yüzde 58.8 düzeyinde gerçekleşti. 
     İhracatı en fazla artan ürün bulaşık makinası oldu. 
     Bulaşık makinası ihracatı yüzde 28.9 artarak 54 bin 350'ye çıktı. 
     Buzdolabı ihracatı yüzde 6 artarak 432 bin 89'ya, çamaşır makinası ihracatı yüzde 5.3 artarak 329 bin 605'e yükselirken, fırın ihracatı yüzde 26'lık hızlı bir düşüş kaydederek 160 bin 782'ye indi. 
     
     İTHALAT 58 BİN ADEDİ GEÇTİ 
     Beyaz eşya ithalatı ise artıyor. Ocak-şubat dönemindeki beyaz eşya ithalatı, geçen yıla göre yüzde 19 artarak 58 bin 87 adede çıktı. 
     En hızlı ithalat artışı buzdolabında gözlendi. 
     Buzdolabı ithalatı yüzde 116 büyüyerek 11 bin 164'e çıktı. 
     Bulaşık makinası ithalatı yüzde 6.5 artarak 24 bin 379, fırın ithalatı yüzde 11.6 artarak 4 bin 429 adet oldu. 
     Çamaşır makinası ithalatı ise yüzde 1.7 azalarak 18 bin 115'e geriledi. 
     
</TEXT>
</DOC>
