<DOC>
<DOCNO> 314028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/yazar/dundar.html </URL>
<DATE> 2005/02/10/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Sam Amca'nın imaj çalışması 
</HEADLINE>
<TEXT>


Amerikan Savunma Bakanı Donald Rumsfeld, Irak'taki direnişten Türkiye'yi sorumlu tuttu 
"Türkiye tezkereyi reddedince 4. Piyade Tümenimiz Irak'a giremedi, Saddam'ın oradaki Sünni birlikleri de bugünkü direnişi örgütledi" dedi. 
Ne iltifat 
Türkiye, haksız bir işgalde komşusunun kanının dökülmesine alet olmadıysa bundan eziklik değil, ancak gurur duyabilir. 

Nicedir anketlerde Türkiye halkı "ABD'den en çok nefret eden milletler listesi"nde ön safta gidiyor. 
Niye 
Türk halkı ezelden beri Amerikan düşmanı mıydı 
Hayır 
Her darbede parmağı bulunmasına, Maraş katliamından kanlı 1 Mayıs'a kadar her taşın altından çıkmasına, işkencecilerimizin eğitilmesinden haşhaş ekimine kadar her işimize karışmasına, silah ambargosu, Johnson mektubu gibi unutulmaz anılara imza atmasına rağmen, Türk halkının Sam Amca'ya her daim düşman olduğunu söylemek haksızlık olur. 
Clinton'ın Türkiye ziyaretini hatırlayın. Eski Başkan, deprem bölgesinde halkın içinde nasıl elini kolunu sallayarak gezinmiş ve nasıl olumlu bir izlenim yaratıp gitmişti. 
Eski dost, Bush döneminde düşman olduysa bunun nedenini başka yerde aramak lazım 
"Kitle imha silahları" yalanında... 
Bütün insanlığı ama özellikle İslam dünyasını ayağa kaldıran işgal ve işkence görüntülerinde... 
Türk askerlerinin başına geçirilmiş çuvallarda... 
Amerikan basınında yer alan ve Türkiye'yi para için kendini satan bir fahişeye benzeten karikatürlerde... 
Kerkük tezg hında, PKK ile işbirliğinde, "İlle de İncirlik" diye üsteleyip duran Amerikan elçisinin tehditk r demeçlerinde... 
"Neo-con"ların dünyayı ateşe salan saldırganlığında... 
İşkenceyi alenen savunan bir adamı Adalet Bakanlığı'na getiren gözü karalıkta... 

ABD Irak'ta büyük bir bela yarattı. 
Yakında çekip gidecek, ama bölge o belayla yaşamaya devam edecek. 
Laik yönetim devrildi. Şimdi seçimi kazanan Şiiler şeriat anayasası istiyor. Ortadoğu'da radikal İslamın etkisini kırmaya çalışan Washington, Saddam'ı çok aratacak bir fitili ateşlediğini yeni yeni fark ediyor. 
Gelinen nokta, tam da fotoğrafları ele geçirilen Amerikalı kadın askerlerin "çamurda güreş" manzarasıdır. 
"ABD süper güç, iyi geçinmek hayrımıza" laflarına kulak asmayın 
Bush kökten dinciliğinin yenilgisi, işgalci politikalara büyük ders olacaktır. ABD'nin sadece Ankara'yla değil, bütün dünyayla ilişkilerini düzeltecek şey de budur. 

ABD Dışişleri Bakanı Condoleezza Rice, "Türk halkının ABD hakkındaki olumsuz düşüncelerinin düzeltilmesi için" Başbakan Erdoğan'dan yardım istedi. 
Benim naçizane önerim, Irak'ta işgale son vermeleridir. 
Bunun ardından "Bağdat'ın düşman işgalinden kurtuluş" kutlamalarında kafasına çuval geçirilmiş Amerikan askerlerinin geçit yapması Sam Amca'nın Türkiye'deki imajının düzelmesine katkıda bulunabilir. 
Bu biraz vakit alacaksa, o arada sempati toplamaları için daha basit bir önerim var 
Elçilik ve konsolosluk binalarının çevresine korku belası yüksek duvarlar örerek trafiğe kapattıkları sokaklarımızı geri vermeleri ve kaldırımlarımızı terk etmeleri iyi bir başlangıç olur. 



</TEXT>
</DOC>
