<DOC>
<DOCNO> 323625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun36.html </URL>
<DATE> 2005/03/14/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Time Zarkavi, ABD'yi vurmayı planlıyor 
</HEADLINE>
<TEXT>

     Irak'taki saldırıların arkasındaki kişi olduğuna inanılan Ürdün kökenli Ebu Musab Zarkavi'nin ABD'de ''sinema, lokanta ve okullar'' gibi ''yumuşak hedeflere'' saldırı düzenlemeyi planladığı bildirildi. 
     Amerikan Time dergisinin haberine göre, ABD istihbarat yetkililerinin Usame bin Ladin'in Zarkavi'ye Amerikan topraklarına saldırı çağrısı yapan bir mesaj gönderdiğini iki hafta önce doğrulamalarının ardından, Zarkavi'nin bir yandaşından gelen ayrıntılar da su yüzüne çıkmaya başladı. 
     Derginin haberine göre, ABD'nin geçen yıl ele geçirdiği Zarkavi'nin örgütünün önemli bir üyesi saldırı planlarıyla ilgili önemli bilgiler verdi. 
     Amerikan istihbaratının ele geçirdiği bilgilerin ardından geçen hafta ABD güvenlik kuruluşlarına gönderilen gizli bir belgede, sorgulanan kişinin Zarkavi'nin ABD'de ''sinemalar, lokantalar ve okullar gibi yumuşak hedeflere saldırmaktan bahsettiği'' belirtildi. 
     Belgede ayrıca, Zarkavi'nin ''eğer bir militanın yeterince parası varsa, Honduras vizesi alarak Meksika'ya ve Amerikan sınırına kadar rüşvet vererek gidebileceğine'' inandığı kaydedildi. 
     Sorgulanan Zarkavi'nin yardımcısının ayrıca, örgüt liderinin ''istekli şehitlerin'' olmamasından şikayet ettiği ve Zarkavi'nin ''eğer bir kişi şehit olmak istiyorsa onu ABD'nin bile durduramayacağına inandığını'' söylediği belirtildi. 
     Time dergisi, istihbaratın ardından Amerikan Federal Soruşturma Bürosu'nun FBI geçen hafta ülke çapında Detroit ve Los Angeles'ta demiryollarına saldırı düzenlenebileceği konusunda iki ayrı uyarıda bulunduğunu da yazdı. 
     
</TEXT>
</DOC>
