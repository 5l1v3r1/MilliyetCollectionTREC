<DOC>
<DOCNO> 327712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun06.html </URL>
<DATE> 2005/03/28/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Kırgızistan Dışişleri Bakanı Ayaklanmada ABD parmağı yok 
</HEADLINE>
<TEXT>

     Murat UTKU BİŞKEK, DHA 

KIRGIZİSTAN'da devrik Cumhurbaşkanı Askar Akayev'in ülkeyi terketmesinin ardından Dışişleri Bakanlığı na getirilen Roza Atombaeva, eski yönetime karşı girişilen hareketin kendiliğinden geliştiğini öne sürerek, muhalif ayaklanmada ABD'nin parmağı olduğu yönündeki söylentilerin gerçeği yansıtmadığını savundu. 
     Uluslararası ilişkilerde eski geleneklerden vazgeçeceklerini söyleyen Dışişleri Bakanı Roza Atombaeva, Rusya ile ilişkilerinin geçmişte olduğu gibi süreceğini belirtti. Bakan Atombaeva, Kırgızistan'da meydana gelen yönetim değişikliğinin ardından Rusya Federasyonu Devlet Başkanı Putin ile görüştüklerini ancak ABD Başkanı Bush ile telefon görüşmesi yapmadıklarını kaydetti. Bakan Atombaeva, bölgede bundan böyle en güçlü müttefiklerinin Gürcistan ve Ukrayna olacağını belirterek, bu üç ülkedeki gelişmelerin birbirine paralel olarak devam edeceğinin altını çizdi. 
     Türkiye ile Kırgızistan ilişkilerinin bundan böyle daha çok gelişeceğini kaydeden Bakan Atombaeva, Avrupa Birliği yolunda adımlar atan Türkiye'nin demokratikleşme açısından kendi ülkelerine örnek teşkil edeceğini söyledi. 
     
     FELİKS KULOV DEVLET BAŞKANLIĞINA ADAY OLABİLİRİM 
     Askar Akayev'in ülkeyi terk etmesinin ardından 5 yıldır tutuklu bulunduğu cezaevinden serbest bırakılan ve Güvenlik Bakanlığına getirilen muhalif lider Feliks Kulov, haziranda yapılması planlanan seçimler hakkında bilgi verdi. Tüm parlamentonun yeniden seçilmesine gerek olmadığını keydeden Bakan Kulov, yalnızca Celal Abad ve Oş kentlerindeki milletvekillerinin değişmesinin yeterli olacağını söyledi. 
     Bakan Kulov, daha ileriki bir tarihte yapılacak devlet başkanlığı seçimlerine Başbakan Kurmanbek Bakayev'e karşı aday olup olmayacağı şeklindeki bir soruya, Bunu düşünmek için zamana ihtiyacım var, Bu konu hakkında net bir karar vermek için henüz çok erken'' dedi. Kulov, soruya net cevap vermeyerek, devlet başkanlığı için aday olabileceğinin sinyalini verdi. 
     
</TEXT>
</DOC>
