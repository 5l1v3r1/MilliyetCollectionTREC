<DOC>
<DOCNO> 322596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonspo25.html </URL>
<DATE> 2005/03/10/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Sakatlanan Hasan Şaş, idmanı yarım bıraktı 
</HEADLINE>
<TEXT>

     Galatasaray, İstanbulspor ile cumartesi günü oynayacağı karşılaşmanın hazırlıklarını yaptığı tek antrenmanla sürdürdü. 
     Teknik direktör Gheorghe Hagi yönetiminde Florya Metin Oktay Tesisleri'nde basına kapalı olarak gerçekleştirilen antrenmanda, sarı-kırmızılı futbolcuların taktik çalışma yaptıkları öğrenildi. 
     Antrenmanda Hasan Şaş'ın girdiği ikili mücadelede sağ ayak kaval kemiğine darbe aldığı ve çalışmayı yarıda bıraktığı bildirildi. Ayağında ödem oluşan futbolcunun, yarın bir kez daha kontrolden geçeceği kaydedildi. 
     Hastalıkları nedeniyle dünkü antrenmana katılmayan Hakan Şükür ve Hakan Yakın, bugünkü çalışmada yer aldı. 
     Sakatlığı süren Hakan Ünsal ise çalışmaya katılmayarak tedavisini sürdürdü. 
     Galatasaray, İstanbulspor maçı için yarın Florya Metin Oktay Tesisleri'nde kampa girecek. Sarı-kırmızılılar, karşılaşmanın hazırlıklarını yarın akşam basına kapalı olarak yapacağı çalışma ile tamamlayacak. 
     
</TEXT>
</DOC>
