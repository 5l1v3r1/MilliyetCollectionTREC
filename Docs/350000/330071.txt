<DOC>
<DOCNO> 330071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun33.html </URL>
<DATE> 2005/04/04/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Tsunamizedelerin psikolojisi bozuldu... 
</HEADLINE>
<TEXT>

     Endonezya hükümeti, ölümcül tsunaminin ardından kurtulanların yüzde 70'inde anksiyeteden depresyona çeşitli psikolojik rahatsızlıkların baş gösterdiğini açıkladı. 
     Cakarta hükümetinin açıklamasına göre, ruh sağlığı tedavisiyle ilgili eksikliklerin, tsunamiye yol açan 26 Aralık depreminin vurduğu Açe eyaletinde tahmini 400 bin hastanın tedavisini zorlaştırdığı belirtildi. 
     Tsunami kurbanlarına yönelik hazırlanan psikososyal program için düzenlenen 2 günlük seminerde sunulan raporda, hükümet, Endonezyalı yetkililerin ve uluslararası toplumun çabalarının yeterli olmadığını, çalışmaların ruh sağlığından ziyade altyapının yeniden kurulması alanında odaklandığını kaydetti. 
     Sağlık görevlileri, yakınlarını ya da evlerini kaybeden tsunami afetzedelerinde kabuslar, depresyon, post travmatik stres bozukluğu gibi durumlar ortaya çıktığını belirtiyor. 
     Tsunami felaketinde resmi rakamlara göre, çoğu Açe'de olmak üzere Endonezya'da 126 bin, diğer ülkelerde 48 bin kişi öldü. 
     
</TEXT>
</DOC>
