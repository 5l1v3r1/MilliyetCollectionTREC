<DOC>
<DOCNO> 308695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sontur07.html </URL>
<DATE> 2005/01/23/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
'Kızımı sen mi kaçırdın ' dedi, öldürüldü 
</HEADLINE>
<TEXT>

     Mesut IŞIK - Şenol AYDIN DHA 

      GEBZE'nin İstasyon Mahallesi'ndeki bir dernek lokalinde 23 yaşındaki Erol Gültekin, "Kızımı sen mi kaçırdın '' diyerek kendisine küfür eden 51 yaşındaki vergi memuru Mustafa Yakut'u bıçakla öldürdü. 
     Olay, İstasyon Mahallesi'ndeki Afyon Yukarı Sinekliler Köy Derneği'nde işlendi. Gebze İlyasbey Vergi Dairesi'nde memur olarak görev yapan Mustafa Yakut ile karşılaşan Erol Gültekin, üzerinde taşıdığı bıçağı çekerek rastgele saplamaya başladı. Ağır yaralanan Mustafa Yakut hastaneye kaldırılırken yolda öldü. 
     Lokalde bulunanların gözü önünde işlenen cinayetten sonra yakalanan ve daha önce başka suçtan cezaevinde yattıktan sonra Cezaların Ertelenmesi ve Şartla Salıverme Yasası'ndan tahliye olduğu belirlenen Erol Gültekin, Mustafa Yakut'u daha önceden tanıdığını, bir süre önce kızının evden kaçtığını söyledi. Gültekin, "Mustafa Yakıt, kızının evden kaçınca bize geldiğini, kızını benim kaçırdığımı zannetmiş. Kızı kaçırmamama rağmen bana ve anneme ağır küfürler edip hakaretlerde bulundu. Bu olayı içime sindiremedim'' dedi. 
     Cinayet öncesinde de lokal önünde tartıştıklarını, kendisine yine küfür ettiğini söyleyen Erol Gültekin tutuklandı. 
     
</TEXT>
</DOC>
