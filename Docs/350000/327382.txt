<DOC>
<DOCNO> 327382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sontur02.html </URL>
<DATE> 2005/03/26/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kırgızistan'daki Türk vatandaşlarının bir bölümü İstanbul'a geldi 
</HEADLINE>
<TEXT>

     Kırgızistan'daki gelişmeler nedeniyle bu ülkeden tahliye edilen Türk vatandaşlarının bir bölümü, Türk Hava Yolları'na THY ait uçakla İstanbul'a geldi. 
     Dışişleri Bakanlığı'nın Kırgızistan'daki Türk vatandaşlarının tahliyesi amacıyla dün bu ülkeye gönderdiği THY uçağı, Bişkek'te çoğunluğu çocuk ve kadınlardan oluşan 119 yolcuyu aldıktan sonra ilk olarak Ankara Esenboğa Havalimanı'na indi. 
     Yolcuların bir bölümünün Başkent'te indirilmesinin ardından uçak, saat 03.15 sıralarında Atatürk Havalimanı'na geldi. 
     Aralarında çocukların da bulunduğu uçaktaki Türk vatandaşlarını, havalimanında yakınları karşıladı. 
     Atatürk Havalimanı'nda basın mensuplarının sorularını yanıtlayan yolculardan Şebnem Gündüz, Türkiye'ye döndüğü için mutlu olduğunu, ancak eşi ve kayınpederini Bişkek'te bırakmak zorunda kaldığı için üzüldüğünü bildirdi. 
     Bişkek'teki eşi ve kayınpederinin de en kısa zamanda Türkiye'ye dönmeye çalışacaklarını anlatan Gündüz, Kırgızistan'daki gelişmelere ilişkin şunları söyledi 
     ''Orada olaylar önceki gün biraz daha sakindi. Ama dün birden bire olaylar biraz daha şiddetlenmeye başladı. Yağmalama olayları çoğaldı. Yabancılara ve Türklere karşı özel bir saldırı ya da bir Türk düşmanlığı yok. Kalan Türk vatandaşlarının bazıları evlerinde, bazıları da büyükelçilikte bekliyorlar.'' Son aylarda Kırgızistan'da her şeyin normal olduğunu kaydeden Şebnem Gündüz, ''Evinde kalanlara yönelik bir tehdit var mı '' sorusu üzerine ''Evet var. En son duyduğumuz kadarıyla dün akşam 'evlere ve işyerlerine saldırı yapacaklar' diye haber geldi'' dedi. 
     
     DİĞER YOLCULAR... 
     Yolculardan Songül Odabaş ise kendisinin olaylar başladıktan sonra evden çıkmadığını söyledi. 
     Türkiye'ye gelirken Bişkek'teki havalimanına konvoy halinde gittiklerini belirten Odabaş, havalimanına giderken çevrede herhangi bir güvenlik önlemi olmadığını, ancak saldırıya uğramadıklarını ifade etti. 
     Odabaş, bir basın mensubunun ''Türkler orada belli bir yerde toparlandı mı '' sorusu üzerine, ''Hayır toparlanmadılar. Ancak 'dün akşam olaylar büyüyecek, evlere saldırı olacak' denildi. Türkler, zannedersem birarada kalacaklar. Çok korktuk'' şeklinde konuştu. 
     Bu arada yolcular arasındaki Kırgızistan uyruklu bir kadının, halen ülkesinde olan bir Türk'le evlendiği ve korktuğu için 2 çocuğunu yanına alarak Türkiye'ye geldiği bildirildi. Bu kadını havalimanında karşılayan bir yakını, Kırgızistan'daki olaylara üzüldüğünü, ancak yakınlarının Türkiye'ye dönmesine sevindiğini söyledi. 
     
</TEXT>
</DOC>
