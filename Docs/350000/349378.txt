<DOC>
<DOCNO> 349378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonsiy13.html </URL>
<DATE> 2005/06/06/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Ankara'da Kıbrıs diplomasisi 
</HEADLINE>
<TEXT>

     BM Genel Sekreteri’nin siyasi işlerden sorumlu Yardımcısı Kieran Prendergast, bölge gezisinin son durağı Ankara’da Dışişleri Bakanı ve Başbakan Yardımcısı Abdullah Gül ile görüştü. 
     Prendergast, Ankara’daki görüşmelerde Kıbrıs müzakerelerinin yeniden başlamasına ilişkin Türkiye’nin görüşlerini aldı. 
     Kıbrıs’ın iki tarafı ile Yunanistan’da görüşmelerde bulunduktan sonra dün Ankara’ya gelen İngiltere’nin eski Ankara Büyükelçisi Prendergast, Gül görüşmesinden önce Dışişleri Müsteşarı Ali Tuygan ve Kıbrıs’tan sorumlu Müsteşar Yardımcısı Ertuğrul Apakan ile biraraya geldi. 
     Bölgede yaptığı görüşmelerin ardından BM Genel Sekreteri Kofi Annan’a bir rapor verecek olan Prendergast, Türkiye’nin Kıbrıs müzakerelerinin yeniden başlatılması konusundaki görüşlerini ele aldı. 
     Kofi Annan, planının Rumlarca reddedilmesinin ardından tarafların çözüm bulunması konusunda bir siyasi iradesi olmadan yeni bir girişim yapmayacağını bildirmişti. 
     Gezisi boyunca görüşmelerin içeriği konusunda açıklamalarda bulunmayan Prendergast’ın Ankara ziyaretinin Başbakan Recep Tayyip Erdoğan’ın 9 Haziran’da New York’ta Annan ile yapacakları görüşme öncesi gerçekleştiği için de önem taşıdığı ifade ediliyor. 
     Rum Yönetimi’nin Prendergast ile yaptığı görüşme sırasında Kıbrıs sorunu ile ilgili bazı öneriler illettiği ancak bu önerilerin gerek KKTC, gerekse Ankara tarafından olumsuz karşılandığı belirtiliyor. 
     Papadopulos’un Türk askerlerinin adadan tamamen ayrılmaları ve Türkiye’nin garantörlüğünün olmaması yolundaki taleplerinin bulunduğu, bu taleplerinin kabul edilemez olduğu vurgulanıyor. 
     
</TEXT>
</DOC>
