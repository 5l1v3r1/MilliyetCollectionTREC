<DOC>
<DOCNO> 311420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo47.html </URL>
<DATE> 2005/02/01/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Zehiroğlu Çalımbay gidince ilk aklımıza gelen Erdoğan Arıca oldu 
</HEADLINE>
<TEXT>

     Çaykur Rizespor, hafta sonu sahasında Konyaspor ile yapacağı maçın hazırlıklarına başladı. 
     Teknik direktör Erdoğan Arıca yönetiminde Mehmet Cengiz Tesisleri'nde yapılan antrenmana, Güney Asya felaketinde zarar görenlere yardım maçı için aday kadroya çağrılan Kürşat, izinli olan Şener ve Ahmet Hosni ile sakatlığı bulunan Evren katılmadı. 
     Yaklaşık 1 saat süren antrenmanda yeşil-mavililer, düz koşu ve kültür fizik çalışmasının ardından yarı sahada çift kale maç yaptılar. 
     Kulüp genel kaptanı Yılmaz Zehiroğlu, Rıza Çalımbay'ın Beşiktaş ile anlaşmasının ardından, ilk akıllarına gelen teknik adamın Erdoğan Arıca olduğunu söyledi. 
     Arıca'nın, Çaykur Rizespor'u daha iyi yerlere taşıyacağına inandıklarını ifade eden Zehiroğlu, ''Erdoğan Arıca, kendisini ispatlamış bir hoca. Türkiye'deki kariyeri belli. Kendisiyle en iyi şartlarda çalışıp hep birlikte takımı istenilen hedeflere ulaştıracağız. Camiamıza hayırlı olsun'' dedi. 

     
</TEXT>
</DOC>
