<DOC>
<DOCNO> 329830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/yasam/axyas02.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sandviçli' şampiyonlar 
</HEADLINE>
<TEXT>


Avustralya'da şampiyon olan Türk İşitme Engelliler takımının, pasaport ücretlerini kendilerinin ödedikleri, günlerce sandviç yedikleri anlaşıldı 

GÜNSELİ ÖNAL Ankara 

Avustralya'da yapılan 20. İşitme Engelliler Yaz Olimpiyatları'nda şampiyon olan işitme engelli sporcuların, müsabakalara sandviçle beslenerek katılmaları, TBMM Şike Komisyonu'nun gündemine taşındı. 
Komisyon Başkan Vekili, İzmir Milletvekili Ahmet Ersin, komisyona sunduğu raporda, 2-17 Ocak tarihleri arasında Melbourne'deki olimpiyatlara masa tenisi, voleybol, basketbol, atletizm, yüzme, güreş ve futbol dallarında katılan işitme engelli sporcuların 2'si altın, toplam 9 madalya kazandıklarını kaydetti. Futbol milli takımının 1997'de olimpiyat, Güreş Milli Takımı'nın 2004'te dünya şampiyonu olduğunu belirten Ersin, şöyle devam etti "A Milli futbolcularımıza, hazırlık, puan ve eleme maçlarında prim verilirken, bu sporcularımıza hiçbir şekilde prim verilmemektedir." 

'Sınavsız iş verilsin' 
Tüm işitme engelli milli sporcuların yurtdışındaki karşılaşmalarda pasaport ücretlerini kendilerinin ödediğini, yarıştıkları ülkelerde sandviçle beslendiklerini belirten Ersin, şunları kaydetti "Uluslararası yarışmalarda başarılı olan milli sporculara, Gençlik ve Spor Müdürlüğü'nün ödül yönetmeliği gereği 1000-1500 Cumhuriyet altını verilirken, olimpiyat ve dünya şampiyonu işitme engelli milli sporculara bu ödüller verilmemektedir." 
Ersin, işitme engelli sporcuların çoğunun işsiz olduğunu, resmi kurumlarda işe girebilmek için bedensel engellilerle aynı sınava tabi tutulduklarına dikkat çekerek, "Okuduklarını anlamadıklarından sınav kazanma şansları bulunmamaktadır. Bu durumdaki milli sporculara sınavsız iş verilmesi gerekir" önerisinde bulundu. 


</TEXT>
</DOC>
