<DOC>
<DOCNO> 320639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun22.html </URL>
<DATE> 2005/03/04/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Naziler, atom bombası üretmek üzereydi... 
</HEADLINE>
<TEXT>

     Alman tarihçi Rainer Karlsch, ''Hitler'in Bombası'' adlı kitabında, İkinci Dünya Savaşı sırasında Nazilerin atom bombası imal etmeye çok yaklaştıklarını yazdı. 
     Karlsch, 14 Mart'ta piyasaya çıkacak kitabında, Nazilerin ilk nükleer testlerini yaptıkları bir tesisi Berlin yakınlarındaki Gottow köyünde bulduğunu, gizli tutulan tesisin, büro, laboratuvar ve atölyelerin bulunduğu 5 binalık bir kompleksten oluştuğunu belirtti. 
     Tesiste çalışanların radyoaktif ışınlara karşı yeteri kadar korunmadıkları ve bir görevlinin büyük acılar çekerek öldüğü anlatılan kitapta, Alman bilim adamlarının Rügen adasında ve Thüringen eyaletinde atom bombası denemeleri yaptıkları, bu testler sırasında yüzlerce savaş esiri ve tutuklunun öldüğü kaydedildi. 
     Amerikalı tarihçi Mark Walkers de bu konuda yaptığı açıklamada, Almanların İkinci Dünya Savaşı sırasında denedikleri atom bombalarının etkisinin, savaş sonunda Hiroşima ve Nagazaki'ye atılan atom bombalarından çok daha az olduğunu ifade etti. 
     
</TEXT>
</DOC>
