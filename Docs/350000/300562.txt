<DOC>
<DOCNO> 300562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/soneko34.html </URL>
<DATE> 2004/12/24/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Danimarka Büyükelçisi Tarama süreci Nisan ya da Mayıs'ta başlar 
</HEADLINE>
<TEXT>

     Avusturya'nın Ankara Büyükelçisi Dr. Marius Calligaris, Türkiye'nin, şu andaki performansını sürdürmesi halinde, AB'ye tam üye olacağına inandığını söyledi. 
     Marius Calligaris, Türkiye'nin son üç yıl içinde, demokrasi, insan hakları ve ekonomi alanında büyük ilerleme kaydettiğini belirtti. 
     Büyükelçi Calligaris, ''bu ilerlemenin, müzakere sürecinde de hızlanarak devam edeceğine inanıyorum'' şeklinde konuştu. 
     AB müzakere sürecinde, diğer adaylar için de 'çok kesin tam üyelik taahhütlerinde bulunulmadığını' hatırlatan Marius Calligaris, Türkiye'nin AB müzakere sürecinin tam üyelikle sonuçlanacağını, bu sürecin daha kısa sürede olmasının ise Türkiye'ye bağlı olduğunu söyledi. 
     
     DANİMARKA BÜYÜKELÇİSİ HOPPE... 
     Danimarka'nın Ankara Büyükelçisi Christian Hoppe ise Türkiye'nin 17 Aralık'ta AB'ye önemli bir adım attığını, gelecek yıl başlayacak olan müzakere sürecinin, Türkiye'nin başarılı olması halinde tam üyeliğini hedeflediğini ifade etti. 
     ''Türkiye, AB yolunda kararlı, bu kararlığı uygulamalarıyla göstermesi halinde, tam üyelik yolunda başarılı olamaması için hiç bir neden görünmüyor'' diyen Hoppe, ''AB de, Türkiye'deki bu kararlılığı görmeseydi, Türkiye'ye müzakere tarihi zaten vermezdi ''dedi. 
     Tarama sürecini ise AB Komisyonu'nun belirleyeceğini belirten Hoppe, ancak bildikleri kadarıyla bu sürecin Nisan ya da Mayıs ayında başlayabileceğini kaydetti. 
     
</TEXT>
</DOC>
