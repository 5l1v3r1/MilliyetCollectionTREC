<DOC>
<DOCNO> 331351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/yazar/toruner.html </URL>
<DATE> 2005/04/08/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Enflasyon muhasebesi sürüyor mu 
</HEADLINE>
<TEXT>


Geçen haftaki bir yazımda, Sermaye Piyasası Kurulu'nun SPK bir genelge yayımlayarak, enflasyonun yeterince düştüğünü bildirip, bu yıl "enflasyon muhasebesi" uygulanmayacağını duyurduğunu, bu genelgenin borsaya kote edilmiş bulunan yaklaşık 300 civarında şirketi ilgilendirdiğini açıklamıştım. Ancak, bankaların, Bankacılık Düzenleme ve Denetleme Kurumu'nun, sigorta şirketlerinin de Hazine'nin onayını almadan uygulamaya başlamaları mümkün olmuyor. Uygulamanın gerçek sahibi ise Maliye Bakanlığı. 
Şimdi, sektörde herkes birbirine ne yapacağını soruyor. Çünkü, şirketler arasında farklı uygulamalar olacak ve özellikle bankalarla sigorta şirketleri ne yapacaklarını şaşırmış durumdalar. Borsaya kote olmayan şirketlerin durumu da önemli. 
5024 sayılı yasaya göre, son üç yılın enflasyonu 100'ün üzerinde ve son yılın enflasyonu da 10'un üzerinde ise "enflasyon muhasebesi" uygulaması başlıyor. Uygulamanın bitmesi için ise, bu iki koşulun ortadan kalkması lazım. Son üç yılın enflasyonu 100'ün altına düştü ve yaklaşık 55 oldu. Son yılın enflasyonu için ise, 1 Nisan 2004 ile 31 Mart 2005 tarihleri arasındaki enflasyona bakılıyor. Mart 2005 enflasyonu da açıklandı ve son bir yıla ait enflasyon rakamı ÜFE'de 11.33, TEFE'de ise 8.16 oldu. 
Bu durumda, mutlaka bir açıklama yapılması gerekiyor. Çünkü, yasanın yorumuna göre, TEFE'nin yerini 1 Ocak 2005'ten itibaren ÜFE aldığı için 2005 yılında da "enflasyon muhasebesi" uygulaması devam edecek. Öte yandan, TEFE veya ÜFE'ye uyarlanmış TEFE de esas alınabilir. Beyannameler de buna göre verilecek. 

Büyümenin sürdürülebilirliği önemli 
Büyüme rakamları alkışlarla açıklandı. Büyümede son 38 yılın rekoru geldi. Ama, bu rekor son 81 yılın en büyük küçülmesinden sonra gerçekleşti. Verilere bakılırsa, büyük küçülmeleri, büyük büyümeler takip ediyor. Örneğin, 1994 krizinde 6.1 küçülmüş arkasından, 1995'te 8, 1996'da 7.1 ve 1997'de 8.3 büyümüştük. Büyüme, 1998'de 3.9 oldu. Bu büyümeleri takiben de kriz geldi. 
2001 yılında, yine 9.5 küçülme var. 2002-2004 arasında, sırayla 7.8, 5.9 ve 9.9 büyüme gerçekleşti. En son tarihsel verilere bakılarak, bu yıl büyümenin 6 civarında gerçekleşmesi halinde, gelecek yıl veya sonraki yıl, bir kriz yılı bile olabilir. 
Güvenilirliğin sürdürülmesi için, büyümelerin de aksatılmadan sürdürülmesi gerekiyor. Bir büyük küçülmeyi takip eden bir büyük büyüme zaten eğilime uygun ve büyüme yıllarca kriz yaşanmadan sürdürülmedikçe, bir anlamı yok. 



</TEXT>
</DOC>
