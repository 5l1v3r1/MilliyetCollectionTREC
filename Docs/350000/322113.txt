<DOC>
<DOCNO> 322113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun09.html </URL>
<DATE> 2005/03/09/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Karamanlis Türkiye ile ilişkiler tamamennormalleşecek... 
</HEADLINE>
<TEXT>

     Yunanistan Başbakanı Kostas Karamanlis, Atina'nın stratejik tercihinin, Türkiye ile ilişkilerin tamamen normalleştirilmesi yönünde olduğunu söyledi. 
     Karamanlis, Yunanistan Yabancı Gazeteciler Cemiyeti tarafından düzenlenen basın toplantısında, Türk-Yunan ilişkileri ve Kıbrıs konusuna değindi. 
     Türkiye ile Yunanistan arasında yapılan, Ege konularını incelemeye yönelik görüşmelerin gidişatına ilişkin bir soruyu, Karamanlis şu şekilde yanıtladı 
     ''Daha önce de defalarca söyledim. Stratejik tercihimiz, Türkiye ile ilişkilerimizin tamamen normalleşmesi yönündedir. Son yıllarda Türkiye ile aramızdaki atmosfer iyileşti. Bu, geçen hükümet zamanında başladı, biz de devam ettiriyoruz. Bu arada biz cesur bir karar aldık ve Türkiye'nin AB sürecine destek verdik. Ancak önümüzde uzun bir yol var. Geçmişte bir çok çaba harcandı, gelecekte de daha büyük çabalar harcanacak. Ben iyimser ya da kötümser değilim. Bu aşamadaki durumumuzu aktarıyorum. Avrupa perspektifinin, Türkiye'nin uluslararası standartlara, Avrupa değerlerine uyumuna yardımcı olacağı kanısındayım.'' Türkiye'nin AB ile üyelik müzakerelerine başlayacağı 3 Ekim 2005 tarihine kadar Gümrük Birliği Protokolü'nü, Kıbrıs Rum Kesimi'ni kapsayacak şekilde imzalamaması olasılığıyla ilgili soruları da yanıtlayan Karamanlis, Türkiye'nin 17 Aralık Zirvesi'nde yerine getirmek durumunda olduğu birçok yükümlülük aldığını, bunlardan birinin de bu protokolün imzalanması olduğunu belirtti. Karamanlis, bu konuda AB'nin tavrını açıkça ortaya koyduğunu ve varılan anlaşmaların uygulanacağı kanısında olduğunu kaydetti. 
     
     ''ÇABA GÖSTERİLMEZSE, YENİ ÜYELERİN DE GERİSİNDE KALIRIZ'' 
     Basın toplantısının büyük bölümünü kapsayan Yunan ekonomisinin durumuna ilişkin geniş bir değerlendirme de yapan Karamanlis, ekonominin gerektiği gibi işlemediğini söyledi. 
     Yunan ekonomisinin rekabet gücünün ve verimliliğinin artırılması gerektiğinin altını çizen Karamanlis, yabancı yatırımların özendirilmesi ve ihracatın artırılmasının önemine dikkati çekti. 
     Hükümetin gerekli önlemleri aldığını ve alacağını kaydeden Karamanlis, AB'nin genişlemeden önceki 15 üyesi arasında ekonomik güç açısından son sıralarda olan Yunanistan'ın, gerekli çaba harcanmadığı takdirde yeni üyelerin de gerisinde kalması tehlikesi bulunduğunu vurguladı. 
     Sorular üzerine Burgaz-Dedeağaç Petrol Boru Hattı Projesi'ne de değinen Karamanlis, bu projeye ilişkin anlaşmanın ne zaman imzalanacağı konusunda bir tahminde bulunamayacağını, ancak Moskova ve Sofya ile bu konuda sürekli temas halinde olduklarını belirtti. 
     
</TEXT>
</DOC>
