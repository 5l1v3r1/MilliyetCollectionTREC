<DOC>
<DOCNO> 330004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/spor/spo03.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Teslim olmak yok 
</HEADLINE>
<TEXT>


Son dakika golü Galatasaray Teknik Direktörü Hagi'yi şoka uğrattı. Rumen çalıştırıcı, "Kazansaydık çok iyi olacaktı ama şampiyonluk inancımız sürüyor. Sonuna kadar mücadele edeceğiz" ifadesini kullandı 


Galatasaray'ın uzatma dakikalarında yediği şok golle Kayseri'de 2 puan bırakması Teknik Direktör Hagi'ye büyük hayal kırıklığı yaşattı. Rumen hoca üst üste buldukları iki golle galibiyete çok yaklaşmalarına rağmen defansın bir anlık dikkatsizliği yüzünden beraberlikle yetinmek zorunda kaldıklarını söyledi 
Hagi, "Maçın genelinde üstün olan taraf bizdik ve iyi bir mücadele ortaya koyduk. Çok sayıda pozisyon bulmamıza rağmen bunları harcadık. Ardından rakibin golü geldi. Daha sonra üst üste iki golle öne geçmeyi başardık. Ancak dikkatsizlik yüzünden kalemizde golü gördük ve 2 puan kaybettik" dedi. 
Futbolda bu tür durumların normal olduğunu kaydeden Rumen hoca, "Taraftarlar iyi bir maç izlediler. Kazansaydık çok iyi olacaktı, ancak önümüzde 8 maç daha var. Sonuna kadar mücadele edeceğiz. Şampiyonluk inancımız sürüyor. Bugün biz puan kaybettik, belki ileride başkaları kaybeder. Son iki haftada liderden 1 puan fazla aldık. Bana göre şampiyonluk ortada. Bekleyip göreceğiz" ifadesini kullandı. 
Hagi, 2-2'den sonra Ayhan'ın ceza alanında yerde kaldığı pozisyonun ardından uzun süre penaltı itirazı yaptı. Hakemin devam demesine kızan Hagi, dördüncü hakemle sert şekilde tartıştı. 

Fatih Terim'e mesaj 

Ergun Gürsoy, Terim'in en önemli hocaları olduğunu söyledi, "100. yıl maçına elini kolunu sallaya sallaya gelebilir"dedi 

Galatasaray İkinci Başkanı Ergun Gürsoy, 24 Nisan'da yapılacak olan yıldızlar maçına Fatih Terim'in davet edilmediği yolundaki iddialara tepki gösterdi. Gürsoy, Terim'in kaptanları ve en önemli hocaları olduğunu dile getirerek, "Fatih Terim kesinlikle davet edilmiştir. Ayrıca davet edilmesine gerek yok. Elini kolunu sallaya sallaya gelme hakkı var. Onun yardımcısı görev yaparken, o hayli hayli yapardı. Ayrıca hocamızın gelmem deme gibi bir hakkı da yok. O günkü organizasyonda Fatih Terim'i de aramızda görmek istiyoruz" ifadelerini kullandı. Gürsoy, başkanlar arasında yaşanan tartışmaları tekrar tekrar gündeme getirmenin yanlış olduğunu belirtti ve bu tür gerginliklerin herhangi bir sonuç vermeyeceğini söyledi. 




</TEXT>
</DOC>
