<DOC>
<DOCNO> 310133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/yasam/ayas.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüp bebekte 'eksik' müjde 
</HEADLINE>
<TEXT>


Tüp bebek, 'masrafı devletçe karşılanacak sağlık hizmeti' kapsamına alındı. Ancak SSK'lılar, şimdilik kapsam dışı 

ANKARA Milliyet 

Maliye Bakanlığı, Sağlık Bakanlığı'nın önerisiyle, 2005 Bütçe Uygulama Talimatnamesi'nde BUT tüp bebek tedavisini sağlık güvencesi altına almaya karar verdi. Gelecek hafta yürürlüğe konacak yeni talimatnameyle, tüp bebek, 'masrafları devletçe karşılanacak sağlık hizmeti' kapsamına alındı. Böylece, maddi koşulları yetersiz çiftlere de tüp bebek yöntemiyle çocuk sahibi olma şansı tanınsa da, Bakanlık Bütçe ve Mali Kontrol Genel Müdür Yardımcısı Hayati Gökçe, konunun istismar edilmemesi için, yine Sağlık Bakanlığı önerisiyle önlemler aldıklarını açıkladı. 

SSK'lıya müjde yakında 
Gökçe, Sağlık Bakanlığı'nın tıbbi açıdan tedavi şansı yüksek çiftlere öncelik verilmesini sağlamak amacıyla yaş şartı getirdiğini, BUT'un Emekli Sandığı ve Bağ-Kur mensuplarını kapsadığını, SSK ile ilgili düzenleme yapma yetkisine sahip olmadıklarını hatırlattı. Tüp bebek konusunu geçen yıl Başbakan Tayyip Erdoğan'a ileten AKP'li Fatma Şahin, Milliyet'e yaptığı açıklamada, hükümet olarak, bu hakkı SSK'lılara da mutlaka tanıyacaklarını söyledi. 

3 deneme devletten 

Yeni Bütçe Uygulama Talimatnamesi'ne BUT göre, tüp bebek isteyen çiftler öncelikle Sağlık Bakanlığı'na bağlı eğitim ve araştırma hastanelerinden, bebek sahibi olamayacaklarına dair rapor alacak. Çiftler, kurul raporuyla tedavi için kamu ya da özel sağlık kuruluşlarına başvurabilecek. Özel sağlık kuruluşlarını tercih edecek çiftlere ait masraflardan, sadece BUT'ta yer alacak miktar devletçe ödenecek. Devlet, bir çifte ait tüp bebek tedavisi masrafını, en çok 3 denemeye kadar ödeyecek. 


</TEXT>
</DOC>
