<DOC>
<DOCNO> 338766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/spor/spo10.html </URL>
<DATE> 2005/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
UNITED COLORS OF CHELSEA 
</HEADLINE>
<TEXT>


50 yıl sonra Premier Lig'de şampiyonluğa ulaşan Chelsea Rus patronu, ABD'li Başkanı, Portekizli hocası, Brezilyalı yardımcısı ve 14 farklı milletten 24 futbolcusuyla çok renkli bir takım portresi ortaya koyuyor 


İngiltere Premier Ligi'nde bitime 3 hafta kala şampiyonluğu garantileyen Chelsea 50 yıllık özlemine son verdi. Tarihi bir başarıya ulaşan Mavi - Beyazlılar farklı bir yönüyle dikkat çekiyor. Uluslararası bir takım kimliğine sahip Chelsea'nin Rus dolar milyarderi sahibi Roman Abramovich'in kulüpteki işleri teslim ettiği başkan Bruce Buck Amerikalı... Portekizli Teknik Direktör Jose Mourinho'nun yardımcılığını Brezilyalı Baltemar Brito yapıyor. 
Takımda da farklı bir durum söz konusu değil. Londra temsilcisinin 24 kişilik kadrosunda 14 farklı ülkeden 7'si İngiliz, 17 yabancı futbolcu bulunuyor. 
Chelsea kulüp olarak da yabancılara açık bir ekip. 1999 yılında Teknik Direktör Gianluca Vialli sahaya sürdüğü tamamı yabancı futbolculardan kurulu takımla İngiltere futbol tarihine geçti. 
2003 yılında Mavi - Beyazlılar'ı satın alan Roman Abramovich kulübün maliyeti dahil şimdiye kadar yaklaşık 1 milyar dolar harcadı. Ancak Rus işadamı, bu yatırımlarının karşılığını yavaş yavaş almaya başladı. 

Terry ve Lampard... 
Porto ile UEFA Kupası ve Şampiyonlar Ligi'ni kazandıktan sonra Ada'ya gelen Mourinho, Chelsea'de sert çıkışlarıyla tepki çekse de başarılı performansıyla ilklerin adamı olduğunu gösterdi. Chelsea Kulübü Asbaşkanı Peter Kenyon, Portekizli teknik adamla 10 yıl daha devam etmek istediklerini açıkladı. Kenyon eğer Mourinho da 'evet' derse hemen sözleşme yenileyeceklerini belirtti. 
Chelsea'nin bu başarısında saha içindeki iki isim büyük rol oynuyor Frank Lampard ve John Terry. İngiltere Milli Takımı'nın da değişmez yıldızları olan bu ikiliden Terry, Profesyonel Futbolcular Derneği tarafından yılın oyuncusu seçilip, Ada'da sezonun en prestijli ödülünü kazandı. Bu değerlendirmede ikinci olan Lampard da orta saha oyuncusu olmasına rağmen attığı 18 golle başarıda büyük pay sahibi oldu. Chelsea kutlamalara şimdilik ara verdi. Gözünü İstanbul'daki finale diken Mavi - Beyazlılar'ın şimdi en büyük hedefi yarın Liverpool'u saf dışı bırakmak. 

Künye 
Kuruluşu 1905'te Mears kardeşler tarafından Londra'da kuruldu 
Stadı Stamford Bridge 
Kapasitesi 43 bin 
Başarıları 
Lig şampiyonluğu 1955-2005 
FA Kupası 1970-1997-2000 
Kupa Galipleri 1971-1998 
Lig Kupası 1965-1998-2005 
En farklı galibiyet 1971 
13-0 Jeunesse Lüksemburg 
En farklı yenilgi 1953 
1-8 Wolves'a karşı 
Rekor seyirci 82.905 
1935-Chelsea - Arsenal 

Pasaport R.Abramovich Patron Rusya B.Buck Başkan ABD J.Mourinho T.Direktör Portekiz B.Brito Y.Antrenör Brezilya P.Cech Kaleci Çek Cum. C.Cudicini Kaleci İtalya L.Pidgeley Kaleci İngiltere W.Bridge Defans İngiltere R.Carvalho Defans Portekiz P.Ferreira Defans Portekiz W.Gallas Defans Fransa R.Huth Defans Almanya G.Johnson Defans İngiltere J.Terry Defans İngiltere J.Cole Orta saha İngiltere D.Duff Orta saha İrlanda Geremei Orta saha Kamerun J.Jarosik Orta saha Çek Cum. F.Lampard Orta saha İngiltere C.Makelele Orta saha Fransa S.Parker Orta saha İngiltere A.Robben Orta saha Hollanda A.Smertin Orta saha Rusya Tiago Orta saha Portekiz D.Drogba Forvet Fildişi S. E.Gudjohnsen Forvet İzlanda M.Kezman Forvet Sırbistan M.Forsell Forvet Finlandiya 



Juventus takipte 

İtalya Ligi'nde Siyah-Beyazlılar sahasında Bologna'yı 2-1 yenip, lider Milan'ın ardından averajla ikinci sıradaki yerini korudu 

Çizme'de nefes kesen yarış devam ediyor. Önceki gün lider Milan'ın deplasmanda Fiorentina'yı 2-1 yenerek, aradaki puan farkını üçe çıkarmasından sonra dün ikinci sıradaki Juventus evinde Bologna'yı aynı skorla devirdi. Siyah - Beyazlılar, hafta içinde adı doping suçlamalarına karışan Cannavaro ve Uruguaylı Zalayeta'nın golleriyle 2-0 öne geçti. Beşiktaş'ın eski yıldızı Giunti'nin mükemmel frikik golü farkı bire indirse de konuk ekibe yetmedi. Milan ve Juventus'u averaj farkı ayırıyor. 
Inter evinde Siena'yı 2-0 mağlup etti. Emre'nin sarı kart cezasıyla forma giyemediği maçta Mavi - Siyahlılar'ı 3 puana götüren golleri Cruz Pen. ile Vieri kaydetti. Roma sahasında Brescia ile 2-2 berabere kalarak, galibiyet hasretini 9 maça çıkardı. Sarı - Kırmızılılar ligde 14.sıraya geriledi. Diğer sonuçlar Lecce - Lazio 5-3, Messina - Sampdoria 2-2, Parma - Livorno 6-4, Udinese - Atalanta 2-1. 


</TEXT>
</DOC>
