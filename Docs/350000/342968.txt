<DOC>
<DOCNO> 342968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/soneko29.html </URL>
<DATE> 2005/05/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İspanya Merkez Bankası Başkanı Basel II hepimizi terleten bir çerçevee 
</HEADLINE>
<TEXT>

     İspanya Merkez Bankası Başkanı Jaime Caruana, "Türkçe’de hamama giren terler diye bir söz vardır. Basel II talepkar, çok çetrefilli ve hepimizi terletecek bir çerçevedir" dedi. 
     Caruana, Merkez Bankası tarafından düzenlenen "Finansal İstikrar ve Basel II’nin Etkileri" konulu uluslararası konferansta yaptığı konuşmada, 1988’deki Basel anlaşmasının ilk uluslararası tanımları getirdiğini ve 100 kadar ülkede uygulandığını anımsattı. 
     Jaime Caruana, söz konusu anlaşmanın basit ve yalın olduğunu, mali sistemler dönüştükçe bu basitlikte sorunlar yaşandığını ve bankaların gerçek sermayelerinin farklılaşmaya başladığını söyledi. 
     Düzenleyicilerin sistemi sağlıklı kılması ve ilgili tüm kurum ile kuruluşların bankaları geleceğe hazırlaması gerektiğini vurgulayan Caruana, "Bana sorarsanız güçlü bir düzenleyici kurum mali istikrar için yeterli değil. Mali sistemin belli ön koşulları yerine getirmesi gerekiyor" dedi. 
     
     "HERKESE UYGUN SİYAH-BEYAZ ÇERÇEVE DEĞİL" 
     İspanya Merkez Bankası Başkanı Caruana, Basel II’nin bankacılık sektöründeki işbirliği sürecini artırmak için yeni araçlar sağlayacağını vurguladı. 
     Caruana, sistemin uygulanma takvimine bir ülkenin kendisinin karar vereceğini ve denetleyicilerin ulusal koşullara göre hareket edeceğini belirterek, şöyle konuştu 
     "Basel II, herkese uygun siyah-beyaz bir çerçeve değil. Türkçe’de hamama giren terler diye bir söz vardır. Yani yapılan her faaliyetin bedeli olacak, terlemek gerek. Basel II, çok yüksek nitelikte bir çerçeve. Ancak bu talepkar, çetrefilli ve hepimizi terleten bir çerçevedir. Sistem, aynı zamanda modern para politikalarının hepsini içine alan bir çerçeve." Caruana, daha iyi risk yönetimi ve kurumsal yönetişime olanak tanıyacak Basel II’nin, mali istikrarı artıracağını ve daha güvenilir, dayanılır sistemler doğuracağını kaydetti. 
     
     "KRİZ YÖNETİM ÇALIŞMASI ŞART" 
     İsveç Merkez Bankası Başkanı Lars Heikensten ise dünyadaki merkez bankaları arasında geçmişe oranla daha fazla uyum olduğunu vurguladı. 
     Piyasalardaki iflasların sistemik çöküşe neden olabildiğini, aslında bankaların doğasında bir istikrarsızlık bulunduğunu dile getiren Heikensten, likiditeye sınırsız erişimleri dolayısıyla çok özel konumları bulunan merkez bankalarının, acil durumlarda herhangi bir mali kuruma likidite sağlamasının önemli bir unsur olduğunu söyledi. 
     Heikensten, mali ve fiyat istikrarının birbiri için ön koşul olduğuna dikkat çekerek, bunun dünyanın birçok ülkesinde hala tartışılan bir konu olduğunu kaydetti. 
     Bankaların finansal açıdan anahtar kurumlar olduğunu ifade eden Heikensten, "Büyük bankalar olmadan ekonominin çökmesi söz konusu olabilir. Bankaların karlılığındaki artış, her zaman durumlarının güvenli olduğunu göstermez. Çünkü daha fazla risk almış olabilirler. 
     Bu, ileride ortaya çıkacaktır" diye konuştu. 
     Lars Heikensten, ülkelerin kriz yönetim çalışması yapmasının şart olduğuna dikkat çekerek, "Biz İsveç’te bir kriz anında yapılabileceklerin planlamasını önceden tasarlıyoruz. Bu şekilde, tabii ki kriz beklemiyoruz ve istemiyoruz, ama krizlere hazırlanıyoruz. 1992’de krize hiç hazırlıklı değildik. Çünkü böyle bir mali istikrar odağımız yoktu" şeklinde konuştu. 
     
     "BASEL II TEMİNAT DEĞİL, KATKI YAPIYOR" 
     Finansal İstikrar Enstitüsü Başkanı Josef Tosovsky ise Basel II sisteminin uygulamaya geçilmesinden önce özel sektör, akademisyenler ve politikacılarla istişare sürecinden geçildiğini kaydetti. 
     Bu sürecin sistemin uygulanıp uygulanmayacağı konusunu teyit için önemli olduğunu vurgulayan Tosovsky, istişarenin aynı zamanda daha ileri düzeyde beklenmedik olasılıklara karşı tarafların bilinçlenmesini sağladığını, ancak bazen sistemin uygulanmasını bir süre geciktirebildiğini söyledi. 
     Tosovsky, "Basel II, mali istikrar için bir teminat değildir, ama önemli bir katkı yapıyor. Sorunların giderilmesinde henüz dört dörtlük bir yöntem olmayabilir. Sistem için işbirliği daha cenin aşamasında. 
     Bu işbirliği yavaş yavaş artacaktır" diye konuştu. 
     Josef Tosovsky, sistemin mali boyutunun siyasi irade tarafından desteklenmesinin şart olduğunu ifade etti. 
     
     ARJANTİN KRİZİ 
     Konferans kapsamında gerçekleştirilen "Finansal İstikrara Genel Bir Bakış" başlıklı oturumda konuşan Arjantin Merkez Bankası eski Başkanı Mario I. Blejer de Türkiye’de krize kadar yaşanan dönem ile Arjantin’de krize kadar yaşadıkları durum arasında benzerlikler bulunduğunu, ancak ülkesindeki krizin boyutlarının farklı olduğunu söyledi. 
     Blejer, toplum için krizin büyük bir faturası olduğunu belirterek, Arjantin’deki krizin bir para, bankacılık krizi olarak değerlendirilebileceğini, finans sektörünün krizde ciddi bir saldırıya maruz kaldığını ifade etti. 
     Arjantin’deki tecrübelerinin, kendilerine uyumun ne kadar önemli olduğunu gösterdiğini ifade eden Blejer, şunları kaydetti 
     "Finans sektörü geçmişte Arjantin’de sağlam bir yapıya sahipti. 
     Radikal bir dönem geçirdik. Yetersiz, uygunsuz müdahalelere, yanlış politikalara karşı ayakta kalamıyorsunuz. Bir yerde yanlış politikaların kurbanı olduk. Güçlü, sağlam bir yapı finans sektörü için yeterli değil. Politikalar da önemlidir. Arjantin’deki bankacılık krizi bir yerde hükümetin bankaları suiistimal etmesinden kaynaklandı. 
     Gereğinden fazla kamu bankaları vardı, o yüzden gereğinden fazla müdahale ediliyordu." Blejer, Mart 2001’den Temmuz 2002’ye kadar Arjantin’de mevduatların önemli oranda düştüğünü, özel sektöre verilen kredilerde ciddi çöküş yaşandığını, 16 ay boyunca insanların bankalardan paralarını çektiğini ve bu durumun uzun sürdüğünü anlattı. 
     Krizin kaynağının kesinlikle devletin tahvillerinde yer aldığını ifade eden Blejer, "Merkez Bankası, son dakikada kredi veren kuruluş olmasaydı bankalar mahvolurdu. Ancak bu kriz için tek başına bir panzehir değil" dedi. 
     Blejer, kriz esnasında, yoğun çalkantıların yaşandığı bir dönemde sermaye kontrollerinin belli bir yere kadar fayda getirebileceğini, ancak krizi durduramayacağını belirterek, Arjantin’de hükümetin suiistimal edici politikalarının Merkez Bankası’nda da etkili olduğunu söyledi. 
     Yunanistan Merkez Bankası Başkanı Nicholas Garganas ise Yunanistan’ın mali sektöründe bankaların yüzde 85 ile büyük bir ağırlığa sahip olduğunu ve bankacılıkta kredi risklerinin önemli sayıldığını kaydetti. 
     Garganas, Basel II’nin Yunanistan’a büyük faydalar getirmesini beklediklerini ifade ederek, "Bankaların risk yönetimi ve kötü şoklarını absorbe edilmesi açısından önemlidir. Basel II’nin uygulanması tüm zorluklara değecek bir süreç olacak" diye konuştu. 
     
</TEXT>
</DOC>
