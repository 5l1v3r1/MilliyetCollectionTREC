<DOC>
<DOCNO> 321857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy06.html </URL>
<DATE> 2005/03/08/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
AB Genel Sekreterliği, babaya doğum iznine karşı çıktı 
</HEADLINE>
<TEXT>

     AB Genel Sekreterliği, eşi doğum yapan çalışanlara aylıksız doğum izni verilmesine, "doğum öncesi ve sonrası izinlerin bireysel hak" olduğu gerekçesiyle karşı çıktı. 
     TBMM, "Dünya Kadınlar Günü" nedeniyle doğum izinlerini kadınlar lehine yeniden düzenleyen, evlat edinenler ile eşi doğum yapan erkeklere de "aylıksız doğum izni" verilmesine ilişkin tasarıyı acilen gündemine aldı. 
     Tasarıyı görüşen AB'ye Uyum Komisyonu raporunda, tasarı ile Türkiye'nin imza koyduğu Uluslararası Çalışma Örgütü'nün ILO doğum izni konusundaki çeşitli düzenlemelerine uyum sağladığı vurgulandı. Raporda, Türkiye'de kadınların çalışma hayatına katılım oranında son ondört yılda yaklaşık yüzde 7 oranında gecikme olduğuna dikkat çekilerek, "Kadınların istihdam alanının daralması toplumumuzda çocuk doğurma ve bakımı görevinin sadece kadınların görevi olduğu düşüncesinden kaynaklanmakta ve bu kadınlara istihdam sağlarken beraberinde önyargıları da getirmektedir" denildi. 
     Rapora göre, toplantıya katılan Avrupa Birliği Genel Temsilcileri ise "doğum öncesi ve sonrası izinlerin bireysel hak olduğunu ve bu hakların baba olan kişiye de verilmesinin problem yaratacağı" görüşünü savundular. 
     
     AVRUPA'DA ASKERLİKTEN MUAFİYET BİLE VAR 
     Oysa, AB'ye Uyum komisyonu üyesi ve AKP Aksaray Milletvekili Ali Rıza Alaboyun'un hazırladığı rapora göre, Avrupa ülkelerinde doğum oranını artırmak için çeşitli önlemler alınırken, bunların arasında anne ve babaya uzun süreli ücretli izin, doğan çocuk başına parasal destek, vergi iadesi veya vergi muafiyeti, askerlikten muafiyet, araba, konut ve tatil gibi harcamalar için cazip krediler de yer alıyor. 
     
</TEXT>
</DOC>
