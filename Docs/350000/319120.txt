<DOC>
<DOCNO> 319120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/ekonomi/eko01.html </URL>
<DATE> 2005/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet, TMSF'yi dava edebilecek 
</HEADLINE>
<TEXT>


Bankacılık taslağında ilgili bakana, TMSF'nin 500 bin YTL'yi geçen kararlarını iptal edilmesi talebiyle mahkemeye götürme yetkisi tanındı. BDDK'nin bankalara el koyma gibi kararları için de yerindelik denetimi yapılabilecek 

Ahmet Erhan Çelik - Ankara 

Bankacılık Düzenleme ve Denetleme Kurulu BDDK ve Tasarruf Mevduatı Sigorta Fonu TMSF ile hükümet ilişkilerine yeni ve tartışmalara da neden olabilecek bir düzen veren taslağa son biçimi verildi. Taslakta, ilgili Devlet Bakanı'na TMSF'nin 500 bin YTL'yi 500 milyar lira aşan kararlarını iptal edilmesi talebiyle mahkemeye götürme yetkisi tanındı. BDDK'nin bankalara el koyma gibi kararları için de "yerindelik denetimi" yapılmasının yolu açıldı. 
Hükümet, Devlet Bakanı Ali Babacan hariç bakan imzaları tamamlanan ve gelecek hafta Meclis'e sevk edilmesi öngörülen yeni bankacılık kanunu taslağında kapsamlı değişiklikler yaptı. TMSF ve BDDK'nin hükümete ilettiği taslak 169 maddeden oluşurken, Meclis'e sevk edilecek taslakta bu sayı 184'e çıktı. Aylardır üzerinde tartışılan ve defalarca değişen taslakta dikkat çeken unsurlar şöyle 

MAHKEMEYE GÖTÜRME YETKİSİ 
TMSF Kurulu'nun çalışma esaslarını düzenleyen 117. maddede "Fon Kurulu'nun miktarı 500 bin YTL'yi 500 milyar lira aşan kararları tekemmül etmesinden en geç üç işgünü içinde ilişkili bakanlığı gönderilir. 
İlişkili bakanlık Fon Kurulu kararlarına karşı süresi içinde iptal davası açabilir" denildi. Bu düzenlemeye göre, Şener, el konulan bankaların ya da büyük iştiraklerinin satışına uzanan her türlü kararı mahkemeye götürme yetkisini kazanacak. 

BDDK SAVUNMA VERECEK 
BDDK kararlarının yargıya götürülmesinde TMSF'den farklı bir yöntem izlenecek. "Kurul kararları kesindir" denilen 106. madde kurulun düzenleyici ve denetleyici nitelikteki kararlarına karşı Danıştay'a dava açılabileceği, ancak kurumun savunması alınmaksızın karar verilemeyeceği belirtildi. 

"NİYE ÖYLE YAPTI " DENİLECEK 
BDDK'nin bağımsızlığının tanımlandığı 83. maddede denetimle ilgili bir cümlenin çıkarıldığı belirlendi. BDDK'nin hükümete ilettiği taslaktaki, "Kurumun kararları yerindelik denetimine tabi tutulamaz" şeklindeki hüküm nihai taslakta yer almadı. Buna göre BDDK'nin bankalara el koyma kararları başta olmak üzere her türlü kararının "yerinde olup olmadığı" soruşturulabilecek. 

MURAKIPLAR KURULU KALKACAK 
Bankalar Yeminli Murakıplar Kurulu tasfiye edilecek. Kurumun hizmet birimlerinin düzenlediği 92. maddede Murakıplar Kurulu'na yer verilmedi. IMF'nin görüşlerine uygun olarak kurum için yatay teşkilatlanma imk nı ortadan kalkarken, murakıplar denetim sisteminin parçalarından biri haline gelecek. 

MAAŞLAR DÜŞECEK 
BDDK ve TMSF'nin ortak kararla hükümete sunduğu kanun taslağında başkanların net maaşının Merkez Bankası Başkanı'nın maaşına eşitlenmesi öngörülmüştü. Ancak yeni düzenlemede Ertürk ve Bilgin'in maaşları Başbakanlık Müşteşarı, üyelerinki de Başbakanlık Müsteşar Yardımcısı maaşıyla sınırlandırılacak. 

Sakat ayıbını hükümet düzeltti BDDK ve TMSF yönetimlerine "özürlülerin" getirilemeyeceğine ilişkin ayıplı düzenleme kaldırıldı. BDDK ve TMSF'nin hazırladığı ortak taslağın üyelerin atanmasıyla ilgili 85. maddesinin d fıkrasında yer alan "Görevini devamlı yapmasına engel olabilecek vücut veya akıl hastalığı veya vücut sakatlığı ile özürlü bulunmamak" hükmü, hükümetin uygun görmemesi üzerine nihai metinde yer almadı. Üyeliklere mühendis kökenli kişilerin getirilmesine olanak veren hüküm de taslaktan çıkarıldı. 


</TEXT>
</DOC>
