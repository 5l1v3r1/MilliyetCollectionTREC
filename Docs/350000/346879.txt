<DOC>
<DOCNO> 346879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/spor/ymese.html </URL>
<DATE> 2005/05/29/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Bizden söylemesi 
</HEADLINE>
<TEXT>



Süper Lig'in son maçında, üstelik iki tarafından da hiç bir iddiası olmadığı bir karşılaşmadan futbol adına iyi bir şeyler beklemek sanırım haksızlık olur. Nitekim Akçabat'taki doksan dakikalık mücadelenin sadece ilk bölümünde biraz olsun heyecanlandık, hepsi o kadar. Veysel ve Orhan Kaynak'ın karşılıklı attığı ikişer gol, tatsız maça biraz olsun heyecan kattı. Bu arada Pancu ve Ahmet Dursun'un direkten dönen birer şutu da kaldı akıllarımızda. 
Evet, Sebatspor Süper Lig'e veda etti... İşte asıl irdelenmesi gereken konu da budur. Düşünün, büyük umutlarla geliyorsunuz, ancak sadece bir yıl adeta misafir kalıp, tekrar geldiğiniz yere dönüyorsunuz İşte bu olmadı. Süper Lig'e çıkmak zordur, ama burada kalmak ondan da zordur arkadaşlar. Bu lafımız Süper Lig'e gelen yeni takımlara iyi bir hatırlatmadır. Süper Lig'de kalıcı olmak için yatırım şarttır, bu da paraya dayanıyor. Eğer paranız - pulunuz ve de tesisisiniz yoksa, vay halinize. Gelir, bir yıl kalır, yeniden gidersiniz 

Gelelim Beşiktaş'a... 
Beşiktaş'ta transferler yapılıyor... Önce Koray Avcı, ardından Youla, sırada Kürşat ve ardından da Ersen Martin var. Olur mu, olmaz mı bilemeyiz. Bildiğimiz bir gerçek var ki, gelenlerin yeteneklerine asla lafımız yok, ancak bu transfer mantığıyla UEFA'da Beşiktaş'tan bir şeyler beklemek hayalden öteye gidemeyeceğidir. 
Youla tipik bir santrfor değil, sadece hücum oyuncusu... İleri ikilinin arkasında iyi işler yapar. Beşiktaş'ın asıl eksiği yırtıcı bir golcüdür. Bu alınmadığı sürece ne Beşiktaş, UEFA'da bir şeyler yapabilir, ne de tribünler doldurulur sevgili yöneticiler. 
Belli ki müthiş bir para sıkıntısı var... 
Bu şartlarda Rıza Çalımbay ve arkadaşları ne yaparlarsa yapsınlar, ne kadar futbolcu bulurlarsa bulsunlar, iş paraya dayanıyor. Orta saha için bir de yabancı şart. İki süper yabancının transferi, nereden bakarsanız bakın, siz deyin on, ben diyeyim 15 milyon dolara dayanıyor arkadaşlar. 
Ancak bu şartlarda, bu ekonomik krizde, Beşiktaş'tan süper yabancı transfer beklemek hayalcilik olur. 
Dileriz Başkan Yıldırım Demirören ve arkadaşları camianın beklentilerine yanıt verirler. 
Veremezlerse hem kendileri, hem de teknik kadroyu ateşe atarlar 
Bizden söylemesi... 


</TEXT>
</DOC>
