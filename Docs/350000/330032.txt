<DOC>
<DOCNO> 330032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/yazar/cemal.html </URL>
<DATE> 2005/04/04/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Osmanlı zamanında işler daha iyiydi 
</HEADLINE>
<TEXT>

Canbolat, Dürzilerin iki yüz yıllık şatosunda Milliyet'e açıklamalar yaptı. Dedesi İttihat Terakki üyesi olan Canbolat, "Bu ulus devletler bir felaket. Osmanlı'da Araplar birlikti" diyor 
Lübnan'da demokrasi rüzgarı - 3 BEYRUT 

Hava bozdu, fırtına ve yağmur. Akdeniz köpürmüş durumda. Azgın dalgalar gelip büyük bir gürültüyle vuruyor. Cumartesi sabahı erken yola çıktık, 'Dürzilerin memleketi'ne gidiyoruz. 
Şuf Dağları'na sis inmiş. 
Tırmandıkça tırmanıyoruz. 
Velid Canbolat, Refik Hariri suikastı sonrasında sıra kendisine gelmesin diye dağların arasına, ailesinin iki yüz yıllık şatosunun bulunduğu Muhtara'ya çekilmiş. Ayrıca bu yüzden Beyrut Amerikan Üniversitesi'nde okuyan oğlunu da Paris'e göndermiş, tehditler nedeniyle... 
Bahçenin ortasından şarıl şarıl sular akıyor. Asırlık çamların ve Lübnan'ın birlik sembolü olan zarif sedir ağaçlarının arasında sanki bir kartal yuvasındayız. Koridorlarda hareket halindeki kalabalığa kendimi bıraktım gidiyorum. Elimde sıkı sıkıya tuttuğum bir kartvizit var, beni Canbolat'a tanıtacak olan, Cemal Paşa vesaire yazılı... 

Mırra dağıtılıyor 
Çok yüksek tavanlı koca bir odada buluyorum kendimi. Çepeçevre sedirlerde bir yer açıp oturuyorum. İki yüz bin kişilik bir topluluk Dürziler. Liderleri Velid Canbolat, aynı zamanda Sosyalist Enternasyonal üyesi olan İlerici Sosyalist Partisi'nin başında... 
Herkes Canbolat'a saygı sunmaya gelmiş. Başlarındaki kişi önce Canbolat'ın kulağına eğiliyor, fısır fısır bir şeyler anlatıyor. Çepeçevre sedirlerde oturan diğerleri çok ciddi yüz ifadeleriyle ellerini önlerinde kavuşturmuş, huşuyla dinliyorlar. 
Yüksük fincanlarda kahve, mırra dağıtılıyor. Bir an geliyor, Velid Canbolat yerinden kalkıyor, hepsi birlikte ayağa fırlıyorlar. Ziyaret, tek tek el sıkma faslıyla biterken, bu kez odaya dışarıda, bahçeye taşan bir başka çember doluşuyor. 

Kürt ritüeli gibi 
Güneydoğu'nun herhangi bir yerindeki bir Kürt aşiretinin bayramlaşma ritüeli gibi. Tek fark, el öpülmüyor, odaya girerken ayakkabı çıkartılmıyor. 
Belki bir fark daha var. O da sedirin üstünde gözüme ilişen bazı dergiler. Postasını yeni açmış Velid Canbolat. İlginç, New Yorklu, daha doğrusu Manhattanlı liberal entelektüellerin okuduğu New York Review of Books dergisiyle Village Voice gazetesi de var postasının içinde. Bunları izleme ihtiyacını duyan bir kişinin bu dünyada ne işi var sorusu aklıma takılıyor. 
55 yaşında Canbolat. Patlak mavi gözleriyle arada bir dalıyor, dert dinlerken. Kendisine anlatılanlara gerçekten kulak veriyor mu, kuşkum var. Bir ara tenhalaşıyor sedirli oda. Bana eliyle işaret ediyor. Sedirde yan yana sohbete koyuluyoruz. 
Osmanlı döneminden, İttihat Terakki'den söz açılıyor. Anne tarafından dedesi Şekip Aslan, İttihat Terakki'nin merkez komitesi üyeliğinde bulunmuş. Bir tek Osmanlı döneminde Arapların birlik olduğundan şöyle bir söz ediyor. 
Biraz da gülerek ekliyor 
"Cemal Paşa zamanında, Osmanlı devrinde işler daha iyiydi. Şimdi daha karışık. Bu ulus devletler bir felaket..." 
Irak'tan konuşuyoruz. 
Irak'ın bölünmemesi gerektiğini belirtirken sözü 'Irak Kürtleri'ne getiriyor. Velid Canbolat'ın, Dürzilerin Kürtlerle öteden beri yakınlığı var. Lübnan İç Savaşı'nda birçok Kürt milis Dürzilerin yanında savaşmış... 
Şöyle diyor Canbolat 
"Irak'ta Kürtlerin makul bir özerklikle yetinmeleri lazım. Bağımsızlık, yani Irak'ın bölünmesi, bölgeye büyük istikrarsızlık getirir." 

Demokrasi geleneği var 
Yanına gelip gidip yeni gelen heyetlerin haberi veriliyor. Stres altında, zaman fukarası bir adam... Sözü ilk önce yalnız Lübnan'da değil, Arap leminde esmeye başlayan 'demokrasi rüzg rı'na getirince şöyle diyor 
"Evet, Berlin Duvarı yıkıldı. Demokrasi ayaklanması uç verdi. Ama bunu sadece Irak savaşına bağlamak olmaz. Sekiz buçuk milyon Iraklının 30 Ocak'ta sandık başı yapması, oy vermesi ve bunun televizyon ekranlarından bütün Arap dünyasına yayılması elbette etkileyiciydi. Ama örneğin Lübnan'da bunun etkisinden söz etmek doğru değil. Çünkü bizim eskiden kalma kendi demokrasi geleneğimiz var." 
Başlangıçta Irak'ta savaşa kesin karşı çıkmış olan Canbolat'ın şimdiki üslubu daha yumuşak, daha özenli... 
"Şu anda Lübnan'ın en öncelikli sorunu nedir " diye soruyorum. 
"Hiç kuşkusuz seçimlerin bir an önce yapılması. Bunun için de tabii seçim kararının alınması... Biraz gecikebilir, birkaç hafta ileriye atılabilir seçimler ama bu o kadar önemli değil. Seçim yasasının yapılması lazım. Önemli olan, şimdi muhalefetin ortak bir program ortaya çıkarması, ekonomik ve siyasal öncelikleri kapsayan ortak bir program... Bunun için çalışmalıyız." 

Hariri'nin boşluğu 
Lübnan muhalefeti, Sünni - Hıristiyan - Dürzi üçgeninden oluşuyor. Bunun mimarı, Sünni lider Refik Hariri'ydi. Velid Canbolat, Hariri'yle birlikte temel direkti. İkisinden birinin havaya uçurulması o günlerde bekleniyordu. 
Piyango, Hariri'ye vurdu. 
Onu havaya uçuranlar, böylece Lübnan muhalefetinde bir liderlik boşluğu yaratacaklarını ve seçimleri ileriye atarak zaman kazanacaklarını düşündüler. 
Bu açıdan, bu dönemde zamana en çok ihtiyaç duyanlar elbette Suriye ve onun Lübnan'daki işbirlikçileri, kuklaları ve müttefikleri... Hariri'nin sahneden çekilmesi bir boşluk yarattı mı Bir bakıma evet, bir bakıma hayır. Evet, çünkü onun çapında ve onun kadar karizmatik biri şimdilik yok. Hayır, çünkü muhalefet iğrenç suikastla birlikte daha büyüdü, kabardı ve dayanışmasını pekiştirdi. Ayrıca Velid Canbolat yeni muhalefet lideri olarak sahnede varlığını belli etmeye başladı. 

Canbolat'ın vizyonu var 
Lübnanlı bir gözlemci şöyle diyor 
"Vizyonu var Canbolat'ın. Batı'yla ilişkileri iyi. Modern değerleri paylaşıyor. Ayrıca yürekli. Ulusal uzlaşmayı üstlenmesi, Hıristiyanlar bakımdan da önemli. Suriye rejiminin dünyadan nasıl kopuk olduğunu, Irak'ta Saddam'ın başına gelenlerden sonra daha iyi gördü." 
Yakın zamanlara kadar Suriye'yle, Şam'la birlikte hareket etmiş olan ve siyasette oynaklığıyla meşhur Velid Canbolat, Suriye'ye "Artık yeter " diyenlerin başını çekiyor. Ama bununla birlikte Suriye'yle ilgili soru sorunca dikkatli bir dil kullanıyor. 
"Lübnan'daki demokratik değişim, Suriye'de nasıl etki yapar Baas iktidarı olduğu gibi kalabilir mi " 
"Bizim için istikrarlı bir Suriye'dir olması gereken. Tekrar ediyorum, istikrarlı bir Suriye..." 
Arada bir Beyrut'ta patlayan bombaları hatırlatınca, önemsemez bir hava içinde konuşuyor 
"Muhaberat, gizli servis işi bunlar... Halkın moralini bozmaya çalışıyorlar. Ama bir şey yapamazlar. Muhalefet hareketinin birliğini de bozamazlar." 

Hizbullah'a sempati 
Konuyu Hizbullah'a getiriyorum. 
Lübnan'ın belki en kritik konusuna. 
Hizbullah, Lübnan Şiilerinin örgütü. Hem silahlı örgüt, hem siyasal parti. İsrail'e karşı Güney Lübnan işgali dolayısıyla vermiş olduğu mücadele, Hizbullah'a Lübnan'da büyük destek ve sempati kazandırmış. İsrail'in 2000 yılı yazında çekilmek zorunda kalmasıyla birlikte bu sempati doruğuna çıkmış... 
Ama bir konuda kuşku yok 
Hizbullah, Suriye'nin stratejik ortağı Lübnan'da, bölgede. Yalnız Suriye'nin değil, aynı zamanda İran'ın da ortağı... Lübnan'da güçlü bir örgüt, radikal İslamcı Hizbullah. Okulları, eğitim sistemi var. Bankacılık sistemine kadar uzanmış olmasından söz ediliyor. 
Soruyorum Canbolat'a 
"Hizbullah, Lübnan muhalefetine karşı Suriye'yle birlikte mi davranıyor " 
Dikkat ediyorum, açıkça evet öyle demekten kaçınıyor 
"Hizbullah'ı göz ardı etmek olanaksız. Çok önemli bir güç... Diyalog kurulacak Hizbullah'la..." 

Diyalog edebiyatı 
Bu bir itiraf. Şimdilik, seçimi kazanmasına kesin gözle bakılan Lübnan muhalefeti olarak Hizbullah'la henüz bir diyalog kurulamadığının itirafı... 
Lübnan siyasetini iç savaş yıllarından beri çok iyi bilen kıdemli bir meslektaşım, "Velid Canbolat'ın Hizbullah'la diyalog sözü kulağa hoş geliyor. Ama korkarım bir edebiyat olarak kalmaya mahk m olabilir" diyor. 
Hizbullah konusuna yarın daha yakından bakacağım. Siz bu satırları okurken, bir aksilik olmazsa ben pazartesi sabahı erken Hizbullah'ın Beyrut varoşlarındaki bir kararg hında olacağım. 
Beyrut yazılarının dördüncüsü yarın. 



</TEXT>
</DOC>
