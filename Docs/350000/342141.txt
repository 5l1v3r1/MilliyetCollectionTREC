<DOC>
<DOCNO> 342141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sondun10.html </URL>
<DATE> 2005/05/13/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İngiltere'de siyah çocuklar neden kayboluyor 
</HEADLINE>
<TEXT>

     İngiltere’de 4-7 yaş arasındaki siyah çocukların kaybolmaları üzerine polis konuyla ilgili geniş çaplı soruşturma başlattı. 
     Polis yetkilileri, şimdiye kadar kaybolan siyah çocukların sayısının yüzlerle ifade edildiğine dikkat çekerek, bu çocukların çoğunun okula gittikten sonra bir daha görülmediğini kaydetti. 
     Yetkililer, son olarak Thames nehrinde bulunan siyah bir erkek çocuğunun ölümünün de kaçırma olaylarıyla ilgili olabileceğinden kuşkulanıyor. 
     Sadece 2001 yılının temmuz ve eylül ayları arasında 300 siyah çocuğun okula gittikten sonra kaybolduğuna dikkat çeken Scotland Yard sözcüsü, bunun da İngiltere’de yapılan çocuk ticaretinin boyutlarını göstermeye yettiğini söyledi. 
     Sözcü, bu çocukların yasadışı işlerde ya da ucuz işçi olarak çalıştırılmak amacıyla kaçırıldıklarına inanıldığını belirtti. 
     Uzmanlar ise kaçırılan çocukların çalıştırılmalarının yanı sıra duygusal, fiziksel ve cinsel tacize uğradıklarını kaydediyor. 
     Uzmanlara göre, kaçırılan çocukların bir bölümü, bazı evlerde köle gibi çalıştırılıyor. 
     Polisin şu ana kadar kaçırılan çocukların sadece ikisini bulabildiği, konuyla ilgili olarak sorgulanan aileler ve yakınlarının "çocuklarımız Afrika’ya döndü" demesinden sonra çok sayıda dosyanın kapatıldığını belirten uzmanlar, bu durumun bazı çocukların ailelerin bilgisi dahilinde kaçırılmış olduğunu ortaya koyduğunu savundu. 
     
</TEXT>
</DOC>
