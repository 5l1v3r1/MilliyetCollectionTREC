<DOC>
<DOCNO> 349409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo21.html </URL>
<DATE> 2005/06/06/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Bulak, Denizlispor'da kaldı... 
</HEADLINE>
<TEXT>

     Denizlispor, yeniden anlaştığı teknik direktör Giray Bulak ile bir yılı opsiyonlu 2 yıllık sözleşme imzaladı. 
     Kulüp binasındaki imza töreninde konuşan Denizlispor Başkanı Zafer katrancı, Bulak ile iyi bir dönem geçirdiklerini belirterek, ''Başarı grafiğimiz iyi noktalara geldi. Bunun önümüzdeki yıllarda da devam edeceğine inanıyorum'' dedi. 
     Bulak ise 2,5 sezondur Denizlispor'da görev yaptığını hatırlatarak, ''Denizlispor sevdiğim, çalışmaktan mutluluk duyduğum bir camia. Yeniden anlaştığım için mutluyum. Denizlispor'u daha iyi yerlere taşıyacağımıza inanıyorum'' diye konuştu. 
     İmzanın gecikmesiyle ilgili soruyu yanıtlayan kulüp futbol şubesi sorumlusu Turgut Dalaman da, şunları söyledi 
     ''İmzanın gecikmesi bir suçsa, bu suçu üzerime alıyorum. Çünkü hocamızla anlaştığımızı ben söylemiştim. Mutlaka aramızda ufak tefek problemler çıkmıştır. Bunda hocamız da haklı. Çünkü 2 yılda bir konuşuyor. Profesyonelce bakması son derece doğal.'' Konuşmaların ardından Bulak, bir yılı opsiyonlu 2 yıllık sözleşmeyi imzaladı. 
     
</TEXT>
</DOC>
