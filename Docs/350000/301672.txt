<DOC>
<DOCNO> 301672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur08.html </URL>
<DATE> 2004/12/28/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Depreme yakalanan Sinan Kaloğlu'nun annesi Rüyamda gördüm 
</HEADLINE>
<TEXT>

     Turaç TOP DHA 

TAYLAND'ın Puket Adası'nda tatil yaparken dev dalgalara yakalanan Diyarbakırsporlu futbolcu Sinan Kaloğlu'nun, annesi Elif Kaloğlu, "Oğlum tatile gitmeden önce rüyamda onu bir çukurun içine düşmüş gördüm. Tüm ısrarlarıma rağmen tatile gitti. Ancak sağlığının iyi olduğunu öğrenince telefonda şarkı söyledik'' dedi. 
     Merkezi Endonezya'nın Sumatra açıkları olan depremde dev dalgalara yakalanan Diyarbakırsporlu futbolcu Sinan Kaloğlu, tatil için gittiği Tayland'ın Puket Adası'nda deprem felaketini yaşadı. Altay'dan Beşiktaş'a transfer olduktan sonra bir yıllığına Diyarbakırspor'a kiralık verilen Sinan Kaloğlu'nun geçen cuma günü bir arkadaşıyla birlikte tatil için Puket Adası'nda gittiğini belirten 56 yaşındaki emekli işçi baba Rıza Kaloğlu, "Sinan, geçen yıl tatil için gittiği Maldiv Adaları'na tekrar gitti. Yılbaşında burada olmayı planlıyordu. Ancak telefon açıp, orada büyük bir felaket yaşandığını ve kendisinin iyi olduğunu, merak etmememiz gerektiğini söyledi. Depremin ardından yüksek bir kesime sığındıklarını ve bir uçak bulmaları halinde daha güvenli bir yere gitmek için uğraşacaklarını dile getirdi. Onun iyi olduğunu öğrenince rahat bir nefes aldık, artık sağ salim buraya dönmesini bekliyoruz'' dedi. 
     
     BOLU VE MARMARA DEPREMİNİ YAŞADIK 

     Daha öncede Kaloğlu ailesi olarak Bolu ve Marmara depremlerini yaşadıklarını vurgulayan baba Kaloğlu, "Biz aile olarak daha önce de bu tip doğa felaketlerine maruz kaldık, ufak tefek maddi zararlar dışında bir olumsuzluk yaşamadık. İlk gözağrımız oğlumuzun da orada bu felakete yakalanmasına çok üzüldük. Allahtan herhangi sorunu yok. Geldiğinde ilk işim kurban kesmek olacak'' dedi. 
     
     RÜYAMDA GÖRDÜM 

     Oğlunun Ada'ya gitmesine pek sıcak bakmadığını ancak, onu ikna edemediğini belirten ev hanımı Elif Kaloğlu, "Çocuğumun başına bir olay geleceğini daha gitmeden rüyamda gördüm. Bir anlamda içime doğdu. Onu büyük bir çukurun içinde gördüm ama, elimi uzatıp kurtarmayı başardım. Bu rüyayı anlatmama rağmen yine de gitti. Telefon açıp felaket yaşadıklarını söyleyince tansiyonum fırladı, rahatsızlandım. Ancak iyi olduğu öğrenince, moralimizi düzeltmek için telefonda birlikte şarkı söyledik. Ancak bunda da bir hayır varmış. Allah onu bize bağışladı. Şimdi tek isteğimiz, gittiği gibi sağ salim geri dönmesi. Onu karşımda görünce sarılıp özlemimi gidereceğim'' diye konuştu. 
     
</TEXT>
</DOC>
