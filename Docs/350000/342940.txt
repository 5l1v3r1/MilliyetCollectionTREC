<DOC>
<DOCNO> 342940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun37.html </URL>
<DATE> 2005/05/16/ </DATE>
<TIME> 23.25 </TIME>
<AUTHOR>  </AUTHOR>
<HEADLINE>
Geri çekilme karşıtlarının gösterisinde 235 gösterici gözaltında... 
</HEADLINE>
<TEXT>

     İsrail’de, Gazze’den çekilme planına karşı çıkan yerleşimciler ve sağcı eylemciler, bu akşam, ülkenin büyük şehirlerinde yaptıkları gösteri ve eylemlerle trafiği felç etti. 
     Tel Aviv, Kudüs, Ber Şeva ve kuzeydeki kentlerde, anayolları, kavşakları bloke eden, lastik yakan göstericilere polis müdahale etti, 235 gösterici gözaltına alındı. 
     Tüm ülke çapında aynı saatlerde eyleme geçen geri çekilme karşıtları ile polis arasında zaman zaman sert anlar yaşandı. Polis, direnen bazı göstericileri yerlerde sürükleyerek polis arabalarına taşıdı. 
     Göstericilerin "polis devleti" şeklinde sloganlar attıkları dikkat çekti. Sadece Kudüs’te gözaltına alınanların sayısı 120’yi geçti. 
     Eylemcilerin Kudüs’te bir Arap vatandaşının arabasına da saldırdıkları ve zarar verdikleri, Arap İsrailli’yi kurtarmaya çalışan polise de taş attıkları belirtildi. 
     Göstericiler, bundan sonraki aşamada hedeflerini geri çekilme planı sorumlusu "politikacılar" olarak belirlerken, Kanal 2 Televizyonu, yerleşimcilerin ve sağ eylemcilerin, politikacıların evlerinin önünde toplanarak giriş-çıkışlarını engelleme niyetinde olduklarını duyurdu. 
     
</TEXT>
</DOC>
