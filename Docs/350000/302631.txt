<DOC>
<DOCNO> 302631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur03.html </URL>
<DATE> 2005/12/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Antalya bağımlılık yapıyor... 
</HEADLINE>
<TEXT>

     Denizi, güneşi ve insanlarının misafirperverliğiyle Antalya turistlerde bağımlılık yapıyor. Antalya'ya bir kez gelip, güzellikleri tadan turistler bir daha kolay kolay başka yere gitmiyor. 
     23 yıldır Antalya'ya tatile gelen ve aynı otelde kalan Alman Arnt ve Annelise Vietinghoff çifti, yılda iki veya üç kez geldikleri Antalya'da aynı otelde konakladıklarını ve otelin artık evleri gibi olduğunu belirttiler. 
     Otel personelinin kendilerini çok iyi tanıdığını, burada güzel dostluklar kurduklarını söyleyen Vietinghoff çifti, Antalya'nın çok güzel bir şehir olduğunu kaydederek, bulundukları şehirden Antalya'ya direk uçak olması nedeniyle de ulaşımda da sıkıntı çekmediklerini vurguladılar. 
     Her geldiklerinde iki ay Antalya'da kaldıklarını anlatan Vietinghoff çifti, kendileri gibi yıllardır Antalya'ya gelen ve uzun süre kalan arkadaşları bulunduğunu, hatta çok iyi Türkçe konuşmaya başladıklarını ve Türk arkadaşlar edindiklerini kaydettiler. 
     Alman uyruklu Ruseldorf ile Walter Peklo çifti de 9 yıldır Antalya'ya geldiklerini belirttiler. Peklo çifti, yılda iki kez geldikleri Antalya'da en az altı hafta kaldıklarını, burayı çok sevdiklerini, insanların da misafirperver olduğunu söylediler. 
     
     BELÇİKALILAR DA MÜDAVİM 
     Belçikalı Mahieu Willy ve Heffinek Simonne çifti ile Verlinden Johan ve Maes Oedette Johan çifti de beş yıldır kış aylarında Antalya'ya geldiklerini ve tatil yaptıklarını vurguladılar. Ülkelerinin kış aylarında soğuk olduğuna dikkati çeken Belçikalı çiftler, sıcak olması nedeniyle Antalya'yı tercih ettiklerini, burada çok iyi dostluklar kurduklarını söylediler. 
     Otelin 25 yıldır çalışan Yiyecek ve İçecek Müdürü Avni Aykut ise yıllardır otele gelen Alman ve Belçikalı çiftlerle aile gibi olduklarını kaydederek, şunları söyledi 
     ''Otele 25 yıldır aralıksız gelen müşterilerimiz var. Bunlar sonbahar, kış ve ilkbaharda gelirler. En az iki hafta süre ile kalırlar. Kendi aralarında grup oluşturdular. Lokantada aynı yerde yemek yerler, birlikte eğlenir, birlikte gezerler. Çalışanlarla adeta iç içe oldular. Otelin plajında balık avlayıp daha sonra o balıkları garsonlara bahşiş olarak veren müşterimiz bile var. Biz de onlara çok alıştık. Onların geleceği tarihler hemen hemen bellidir ve odaları her zaman hazırdır.'' 
     
</TEXT>
</DOC>
