<DOC>
<DOCNO> 324569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonyas06.html </URL>
<DATE> 2005/03/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Satürn'ün uydusunda kalın atmosfer 
</HEADLINE>
<TEXT>

     Uzay aracı Cassini, Satürn gezegeninin uydusu Enceladus'un etrafında kalın bir atmosfer buldu. 
     Jet Propulsion Laboratuvarı JPL , bilim adamlarının, atmosferin volkanlar, gayzerler ve bazı yeraltı hareketleri nedeniyle oluştuğunu tahmin ettiklerini açıkladı. 
     JPL'den yapılan açıklamaya göre, Cassini 17 şubat ve 9 mart tarihlerinde iki kez Enceladus'un yakınından geçtiği sırada uydudaki manyetik alanları bulmaya yarayan manyetometreyi kullandı. 
     500 kilometre genişliğindeki buzlarla kaplı Enceladus, Güneş Sistemi'ndeki en yansıtıcı nesne olarak tanımlanıyor. 
     Enceladus, güneş ışınlarının yaklaşık yüzde 90'ını yansıtıyor. 
     JPL, Enceladus'ta yerçekiminin zayıf olması nedeniyle atmosferin kalıcı olması için devamlı bir kaynağa ihtiyaç duyulduğunu da açıkladı. 
     
     Titan fotoğrafları 
     Huygens sondası da Satürn'ün uydusu Titan'dan ilk fotoğrafları geçtiğimiz ocak ayında göndermeye başlamıştı. 
     İlk fotoğraflar, eksi 190 derecelere varan, yüzeye çıkan donmuş siyah-beyaz çizgiler ortaya çıkarmıştı. 
     Bilim adamları da, kalın atmosfere sahip tek Güneş Sistemi uydusu olan Titan'da 'sıvı yüzey' ihtimalini ortaya çıkardı. 
     Titan'ın dünyadan bir buçuk kat koyu atmosferi, dünya gibi büyük oranda azot içeriyor. 
     Huygens, Cassini'den 24 aralıkta ayrılarak Titan atmosferine inmeye başlamıştı. 
     Uzay uçuşlarında 3 milyar 400 milyon dolarla en büyük proje olan ve 1997'de fırlatılan Cassini-Huygens, adını, 350 yıl önce Titan'ı keşfeden Felemenkli gökbilimci Christian Huygens ile Satürn'ün halka aralığı ve dört uydusunu belirleyen İtalyan asıllı Fransız gökbilimci Gian Domenico Cassini'den alıyor. 
     
</TEXT>
</DOC>
