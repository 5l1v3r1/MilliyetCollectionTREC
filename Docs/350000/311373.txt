<DOC>
<DOCNO> 311373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonsiy27.html </URL>
<DATE> 2005/02/01/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Erdoğan Küresel terörün küresel barışa dönüşmesi için çalışalım 
</HEADLINE>
<TEXT>

     Başbakan Recep Tayyip Erdoğan, ''Küresel terörün küresel barışa dönüşmesi için çalışalım'' dedi. 
     Başbakan Erdoğan'ın bu akşam saatlerinde kabul ettiği Kazakistan Parlamentosu Meclis Başkanı Oral Muhammedjanov ile görüşmesinde ağırlıklı olarak terörle mücadele, gaz ve petrol ihaleleri ve bu ülkedeki Türk liseleri gündeme geldi. 
     Erdoğan'ın AP Kadın Hakları Komitesi heyetini kabulünde de ana başlıkları, kadınlar hakları ve aile içi şiddetin önlenmesi oluşturdu. 
     Edinilen bilgiye göre, Başbakan Erdoğan, Başbakanlık Merkez Binası'nda ilk olarak kabul ettiği Muhammedjanov'u, geçen yıl yapılan Meclis seçimlerinden dolayı tebrik etti. 
     Kazakistan Parlamentosu'nun PKK Kongra Gel terör örgütünü ''terörist'' olarak kabul etmesinden duyduğu memnuniyeti dile getiren Erdoğan, Kazakistan'ın terörle mücadelede ne kadar istekli olduğunun görüldüğünü belirterek, ''Küresel terörün, küresel barışa dönüşmesi için çalışalım'' dedi. 
     Türkiye ve Kazakistan'ın uluslararası forumlarda çok uyumlu işbirliği ve dayanışma içinde olduğunu ifade eden Erdoğan, Kazakistan'ın İslam Konferansı Örgütü'nün genel sekreterliğine Türk adayın getirilmesine, Türkiye'nin Kazakistan'ın Dünya Ticaret Örgütü üyeliğine seçilmesine katkılarının bulunduğunu kaydetti. 
     Erdoğan, iki ülke arasında bazı sıkıntıların var olduğunu belirterek, Kazak yetkililerden, kara taşımacılığı konusunda karşılaşılan sorunlar ile bu ülkede çalışan Türk öğretmen, öğretim üyesi ve din adamlarının vize ve çalışma izni almasında yaşanılan sıkıntıların çözümü konusunda yardım istedi. 
     Kazakistan Devlet Başkanı Nursultan Nazarbayev'in 2003 yılında Türkiye'ye yaptığı ziyarette, iki ülke arasındaki ticaret hacminin 1 milyar dolara çıkarılması hedefinin konulduğunu anımsatan Erdoğan, Kazakistan Parlamentosu'nun desteğiyle bu hedefe ulaşmanın zor olmadığını söyledi. 
     Erdoğan, Türkiye'nin Kazakistan'daki petrol aramaları ve Hazar havzasındaki gaz ve petrol ihaleleriyle ilgilendiğini belirtti ve Bakü-Tiflis-Ceyhan boru hattının Akdav bağlantısının, üzerinde ciddiyette durulması gereken bir proje olduğunu kaydetti. 
     Kazak subaylarının Türk askeri okullarında eğitim gördüğünü anımsatarak, askeri alanda subay yetiştirmeyle başlayan eğitim işbirliğinden memnuniyet duyduğunu bildiren Erdoğan, sivil ve askeri öğrencilerin iki ülke arasında çok önemli bir köprü oluşturduğunu söyledi. 
     
     ''TÜRK LİSELERİNDE 5 BİN ÖĞRENCİ'' 
     Kazakistan Meclis Başkanı Muhammedjanov da, iki ülkenin dini, dili ve tarihi ortak uluslar olduğunu, Kazak halkının kalbinde Türkiye halkının bambaşka bir yerinin olduğunu ifade etti. 
     Muhammedjanov, Kazakistan'ın bağımsızlığını ilk tanıyan ülkenin Türkiye olduğunu anımsattı ve iki ülkenin sevinçte ve tasada ortak olduğunu söyledi. Türk hükümetinin özellikle AB sürecinde başarılı reformlara imza attığını belirten Muhammedjanov, ''Türkiye'nin, AB sürecindeki başarısı, sadece Türkiye'yi değil, bütün Türk dünyasını ilgilendiren bir konudur'' dedi. 
     Kazakistan'da 24 Türk lisesinin faaliyet gösterdiğini, bu okullarda 5 binden fazla öğrencinin eğitim gördüğünü belirten Muhammedjanov, Türk okullarının ülkedeki en başarılı okullar arasında bulunduğunu söyledi. Bu liselerden mezun öğrencilerin yüzde 96'sının üniversitelere kabul edildiğini anlatan Kazakistan Meclis Başkanı, bu öğrencilerden yüzde 18'inin de Avrupa üniversitelerinden davet aldığını kaydetti. 
     Muhammedjanov, Kazakistan'daki siyasi ve ekonomik gelişmeler hakkında bilgi verdi ve Avrupa standartlarında üretim yapmayı hedeflediklerini belirtti. 
     Nazarbayev'in Moskova'ya yaptığı ziyarette Rusya Devlet Başkanı Putin'e Ankara-Moskova-Astana havayolu bağlantısının kurulmasını önerdiğini bildiren Muhammedjanov, Putin'in bu öneriye olumlu baktığını anlattı. 
     Muhammedjanov, Kazakistan Başkonsolosluğu için Başbakan Erdoğan'dan İstanbul'da uygun bir yer istedi. 
     Başbakan Erdoğan da Ankara-Moskova-Astana havayolu bağlantısına destek vereceğini, Başkonsolosluk yeri için de İstanbul Valiliği ve Belediye Başkanlığı ile görüşeceğini söyledi. 
     
     KADIN HAKLARI 
     Başbakan Erdoğan, AP Kadın Hakları Komitesi heyetini kabulünde, AB sürecinde kadının statüsü ve hakları konusundaki reformlara çok önem verdiklerini, parti olarak da kadının siyasete katılımı için fırsat tanıdıklarını söyledi. 
     AK Parti Kadın kollarının 81 ilde örgütlendiğini, bunun da Türk kadının siyasete gösterdiği ilginin işareti olduğunu belirten Erdoğan, AK Parti ve diğer partilerin kadın hakları için Avrupa partileri ile bireysel ve kurumsal temaslarda bulunması gerektiğini bildirdi. 
     Komite Başkanı Dr. Anna Zaborska da, medeni ve ceza kanunları ve çalışma hayatıyla ilgili kanunlarda yapılan değişiklerle kadınlara yönelik ayrımcılığın giderilmesinin olumlu adımlar olduğunu söyledi. 
     Zaborska, aile içi şiddetin önlenmesi ve kız çocuklarının eğitimi için özel ilgi ve adımlar atılması gerektiğini ifade etti. 
     Başbakan Erdoğan, her iki konuda da parti ve hükümet olarak ciddi çalışmalar yaptıklarını, kız çocuklarının eğitimi için Milli Eğitim Bakanlığı'nın başlattığı kampanyaya eşi Emine Erdoğan ile birlikte destek verdiğini belirtti. 
     Komitede yer alan Hollanda Parlamentosu'ndaki Türk asıllı milletvekili Emine Bozkurt, TBMM'de kurulan kadın eşitliği komisyonundan dolayı Başbakan Erdoğan'ı kutladı. 
     Bu arada, Başbakan Erdoğan, MGK Genel Sekreteri Yiğit Alpogan'ı Başbakanlık Merkez Bina'da kabul ederek bir süre görüştü. 
     
</TEXT>
</DOC>
