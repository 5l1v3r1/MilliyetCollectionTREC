<DOC>
<DOCNO> 306849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/ekonomi/aeko.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi Bankası Koç-UniCredito'nun 
</HEADLINE>
<TEXT>


BDDK'nın 31 Ocak tarihine kadar süre verdiği Çukurova Grubu, Yapı Kredi Bankası'nı Koç-UniCredito'ya cuma günü sattı. Fiyatın ise yaklaşık 900 milyon dolar olduğu konuşuluyor. Resmi açıklama yarın yapılacak 

Kadife Şahin 

Bankacılık sisteminde özel bankacılık alanında büyük bir öneme sahip olan Yapı Kredi Bankası'nın sahiplik sorunu çözüldü. 
Önceki hafta Yapı Kredi Bankası'nın yüzde 45 oranındaki hisseleri için Çukurova Holding ile görüşmelere başladığını açıklayan Koç - UniCredito ortaklığı, cuma günü Çukurova Grubu ile anlaştı. Tarafların yarın resmi açıklamada bulunarak gelişmeleri kamuoyuna duyurması bekleniyor. Koç - UniCredito ortaklığı, 31 Ocak 2003'te Bankacılık Düzenleme ve Denetleme Kurumu BDDK ile yapılan sözleşme gereği, 1 Şubat 2005'e kadar Yapı Kredi Bankası'ndaki yüzde 45 oranındaki hisselerini elinden çıkarmak zorunda olan Çukurova ile kasımda başlayan görüşme süreci sonucunda anlaşmaya vardı. 
Kasım ayında bankanın satışı için uluslararası yatırım bankası JP Morgan'ı tayin eden Çukurova Grubu, Türk bankacılık sektörünün ilk özel bankası olan Yapı Kredi'yi elinden çıkarmamak için geçtiğimiz temmuz ayında yeni çabalar içine girerek satış konusunda çok da gönüllü olmadığını belli etmişti. 
Ancak, Yapı Kredi'nin yönetiminden sorumlu olan BDDK ve Çukurova'nın Pamukbank'tan dolayı devlete olan borçlarının tahsilinden sorumlu olan Tasarruf Mevduatı Sigorta Fonu TMSF , grubun borçlarını ve taahhütlerini öteleme yönündeki isteklerini reddederek ana sözleşmeye sadık kalmasını istemişti. 

Para bulamamışlardı 
Grubun borçlarını ödemede uluslararası bir sermayeyiyi kaynak göstermesine BDDK ve TMSF başlangıçta olumlu bakmıştı. Ancak Çukurova'nın yabancı sermaye desteği ciddiyetsiz çıkmış, BDDK 31 Ocak 2003 tarihli ana sözleşmeye döndüğünü açıklamıştı. TMSF ise ödeme güçlüğüne düşen gruba opsiyon tanıyarak sistemin aksamasını önleyen bir tutum takınmıştı. Çukurova Grubu, yüzde 42'si halka açık olan Yapı Kredi'nin yüzde 45'ine sahip. Bankanın hisselerinin yüzde 13'ü ise Pamukbank'tan dolayı TMSF'de rehinli bulunuyor. 

Pazarlığın perde arkası 
Piyasa değeri 2 milyar doların üzerinde hesap edilen Yapı Kredi için, 1.8 milyar dolar üzerinden pazarlık yapıldığı belirtiliyor. Çukurova Grubu'nun yüzde 45 oranındaki hisseler için yaklaşık 900 milyon dolar civarında bir bedelle anlaştığı iddia ediliyor. Detayları sır gibi saklanan ve Koç - UniCredito'nun spekülasyonları önlemek için büyük titizlik gösterdiği anlaşmada, fiyatı etkileyen temel unsurların başında Yapı Kredi'deki gayrimenkuller, Ataşehir ve Fiskobirlik alacakları ve bankadaki Turkcell hisseleri geliyor. 
Yapı Kredi hisselerinin satışına ilişkin resmi açıklamanın yapılmasıyla Ekim 2002'de Koç Finansal Hizmetler'e yüzde 50 ortak olan İtalyan UniCredito Grubu'nun Türkiye'de büyüme stratejisinde de önemli bir adım atılmış olacak. 

Kazım Taşkent kurdu, 1980'de Çukurova'nın oldu 
Kurucusu Kazım Taşkent 
İlk Sermayesi 1 milyon TL. 
İlk şubesi Bahçekapı 

1944 Sermayesinde devlet katkısı bulunmayan, ulusal çaptaki ilk özel Türk bankası olan Yapı Kredi, 9 Eylül 1944'te, Türkiye'nin ilk özel bankası olarak kuruldu. 
1945 Yapı Kredi, açtığı yeni şubelerle, Türkiye'de semt şubeciliği ve tasarruf mevduatı bankacılığı dönemini başlattı. 
1975 Türkiye'de döviz pozisyonu tutma yetkisini ilk alan banka Yapı Kredi oldu. 
1980 Mart ayından itibaren Yapı Kredi hisselerinin büyük çoğunluğu Çukurova Grubu'nda toplandı. 
1986 Merill Lynch'le yapılan anlaşma sonucu, ilk kez bir Türk bankasının, Yapı Kredi'nin bono ve sertifikaları uluslararası sermaye piyasalarında kabul gördü. 
1989 Yapı Kredi, Rusya'da şube açan ilk Türk bankası oldu. 
1998 Yapı Kredi Yatırım Menkul Değerler A.Ş. kuruldu. 
2000 Halk Sigorta ve Halk Yaşam Sigorta'nın bireysel pazarlama örgütleri, Yapı Kredi Sigorta ve Aracılık Hizmetleri A.Ş. adı altında birleşti. 
2001 Yapı Kredi Bank Nederland kuruldu. 
2002 Türkiye kredi kartı pazarında önemli bir aktör olan Yapı Kredi, 2001 yılında Avrupa'da 45 ülkede faaliyet gösteren 5.700 banka arasında, VISA kredi kartı adedinde 10'uncu, VISA kredi kartları ile yapılan harcamalarda 20'nci sırada yer aldı. 
2003 Yapı Kredi'nin denetlenmiş mali tablolarına göre 2002 yılı net k rı 1.1 katrilyon TL olarak gerçekleşti. Bankanın aktif toplamı 18.8 katrilyon TL seviyesine ulaşırken, özkaynakları 2.7 katrilyon TL'yi aştı. 


</TEXT>
</DOC>
