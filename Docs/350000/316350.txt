<DOC>
<DOCNO> 316350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun08.html </URL>
<DATE> 2005/02/18/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Başbakan Talat Papadopulos güç paylaşımını istemiyor... 
</HEADLINE>
<TEXT>

     KKTC Başbakanı Mehmet Ali Talat, ''Güney Kıbrıs Rum yönetimi lideri Tasos Papadopulos'un Kıbrıs Türk tarafı ile güç paylaşımı istemediğini, etnik olarak temiz bir yönetim istediğini'' söyledi. 
     AA muhabirlerinin sorularını yanıtlayan Talat, KKTC'de seçim heyecanının son güne yaklaşırken giderek arttığını belirterek, pazar günü yapılacak seçimlerin Kıbrıs'ta gelecek dönemde olacak gelişmeler açısından önem taşıdığını kaydetti. 
     Genel Başkanlığını yaptığı Cumhuriyetçi Türk Partisi'nin CTP halen iktidarda bulunduğunu hatırlatan Talat, sadece taraftarlarını değil, ''oyunun heba olmasından rahatsızlık duyacak herkesi'' seçimlerde CTP'ye oy vermeye çağırdı. 
     Talat, ''kendilerinin iktidara gelmesiyle birlikte KKTC'de çözümsüzlüğü temel alan eski politikalara son verildiğini'' ifade ederek, ''Bugün yürütülen politikalar, Kıbrıs Türk halkının geleceğini belirleyecek'' diye konuştu. 
     Kıbrıs sorununun çözümsüz kalmasındaki tek nedenin Güney Kıbrıs'tan kaynaklandığını söyleyen Talat, bir soru üzerine, referandumlarda Rum kesiminden ''hayır'' sonucu çıkacağını son günlere kadar tahmin etmediğini, ancak komünist AKEL Partisi'nin tutumunu açıklamasının ardından durumun netlik kazandığını ifade etti. 
     Uluslararası toplumun görüşünün de referandumda Rum kesiminden farklı bir sonuç çıkacağı yönünde olduğunu belirten Talat, ''Gerçek bir hayal kırıklığı oldu, sadece benim için değil, tüm dünya için'' diye konuştu. 
     ''Çözüm isteyenler, kısa sürede doğru adresi buldular, adres Papadopulos'' diyen Talat, ''Papadopulos'un güç bölünmesini istemediğini, etnik olarak temiz bir yönetim istediğini'' kaydetti. 
     Talat, Papadopulos'un 1960 anlaşmalarının dahi gerisinde kalan bir anlayışa sahip olduğunu ifade etti ve Papadopulos'un çözüm için adım atmasının yolunun, izolasyonlarının ortadan kalkması olduğunu belirtti. 
     Talat, yeniden görüşmelerin başlaması durumunda, masadan kalkan tarafa belli yaptırımlar uygulanmasının önceden belirlenip belirlenemeyeceğine ilişkin bir soru üzerine, ''Uluslararası toplumu o noktaya getirebilir miyiz, onu bilmiyoruz'' diye konuştu. 
     KKTC'ye destek olarak görülebilecek her adımın, Rum tarafınca kendilerine yönelik bir ceza şeklinde algılandığını söyleyen Talat, ''Bu şekilde algılamak onların işine geliyor'' dedi. 
     Talat, Serdar Denktaş'ın genel başkanlığını yaptığı Demokrat Parti DP ile yeniden koalisyon yapıp yapmayacağının sorulması üzerine, diğer alternatifleri değerlendirmeden yorum yapmak istemediğini, ancak DP ile bugüne kadar uyumlu bir koalisyon yürüttüklerini belirtti. 
     DP ile koalisyonu kurarken, kuralları önceden belirlediklerini, iki tarafın da ''birbirini ikna edemedikleri konularda birbirlerini zorlamama'' kararı aldıklarını kaydeden Talat, koalisyonları boyunca bu kuralın ihlal edilmediğini söyledi. 
     
     ''ÇÖZÜM İSTEYEN HİÇBİR PARTİ EROĞLU İLE HÜKÜMET KURMAZ'' 
     Talat, Derviş Eroğlu'nun genel başkanlığındaki Ulusal Birlik Partisi UBP ile koalisyon kurma olasılığına ilişkin bir soru üzerine, ''Çözüm isteyen hiçbir partinin Eroğlu ile hükümet kurmayacağını'' ifade etti. 
     ''Eroğlu ile kurulacak bir hükümetin, Avrupa ile ilişkiler ve yapılan açılımların durması anlamına geleceğini'' öne süren Talat, ''Eroğlu, Kayseri'den öteye gidemedi'' diye konuştu. 
     UBP'de vizyon değişikliği olmadığını savunan Talat, ''Öyle bir parti ile hükümet kurarsanız, sizin samimiyetinize kimse inanmaz, UBP ile kurulan hükümet, Kıbrıs Türk halkının geleceği açısından çok tehlikeli'' dedi. 
     Seçim sonuçlarına göre Toplumcu Kurtuluş Partisi TKP ya da Barış ve Demokrasi Hareketi BDH ile de koalisyon kurma seçeneklerinin oluşabileceğini söyleyen Talat, ''Ama bir de geçmiş var'' diyerek, DP ile koalisyon kurma olasılığına da kapalı olmadığının sinyalini verdi. 
     Talat, Cumhurbaşkanlığı seçimlerinde aday olup olmayacağının sorulması üzerine, bu konuda partisinin kararının belirleyici olacağını, partisinden bu yönde telkin alması durumunda, bu karara uyacağını söyledi. 
     
</TEXT>
</DOC>
