<DOC>
<DOCNO> 347052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/spor/spo08.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Alonso'ya piyango 
</HEADLINE>
<TEXT>


Formula 1'in Almanya'da yapılan Avrupa Grand Prix'sinde yarışı uzun süre önde götüren McLaren'in yıldızı Kimi Raikkonen'in lastiği kopunca, Renault'dan Fernando Alonso bu sezon dördüncü kez güldü 


Formula 1'de son iki yarışın galibi Kimi Raikkonen, Avrupa Grand Prix'sinde şanssızlığının kurbanı oldu ve son turda süspansiyonu kırılıp, lastiği yerinden çıkınca zirveyi Reanult'dan Fernando Alonso'ya bıraktı. 
Almanya'nın Nürburgring pistindeki sezonun yedinci yarışında kariyerinde ilk kez pole pozisyonu alan Williams pilotu Nick Heidfeld'in ardından ikinci sırada başlayan Raikkonen, henüz startta yaptığı atakla ilk sıraya oturdu. 30. tura kadar yarışı domine eden McLaren'in yıldızı, önce pist dışına çıkarak, ardından da frenlerinin kilitlenmesiyle sağ ön lastiğini yıprattı. Son turlarda Alonso, yavaşlayan Fin sürücüyle farkı 1.5 saniyeye kadar kapatırken, bitime yalnızca bir tur kala Raikkonen'in sağ ön süspansiyonu hasarlı lastiğe daha fazla dayanamadı ve koptu. Spin atan Raikkonen kürsüye veda ederken, Alonso inatçı takibinin ödülünü bu sezon dördüncü kez zirveye çıkarak aldı. Heidfeld, Monaco'dan sonra üst üste ikinci kez ikinci sırayı alırken, Rubens Barrichello ile Ferrari sezonda ilk kez kürsü gördü. 12. sırada start alan Red Bull'dan David Coulthard 4. olurken, 10. sırada başlayan Michael Schumacher de 5.'likle Ferrari'ye puan kazandırdı. Renault'tan Fisichella, McLaren pilotu Montoya ve Toyota'dan Trulli puan alan diğer isimler oldu. Toyota sürücüsü Ralf Schumacher ile yarışa 3. başlamasına rağmen ilk virajda Montoya ile çarpışan Williams'tan Mark Webber yarışı tamamlayamadı. F1'de sezonun 8. yarışı 12 Haziran'da Kanada'da gerçekleşecek. 

PİLOTLAR KLASMANI 1. Fernandı Alonso 59 puan 2. Kimi Raikkonen 27 puan 3. Jarno Trulli 27 puan 4. Nick Heidfeld 25 puan 5. Mark Webber 18 puan 6. Giancarlo Fisichella 17 puan 7. Ralf Schumacher 17 puan 8. Michael Schumacher 16 puan 9. J.Pablo Montoya 16 puan 10. Rubens Barrichello 15 puan 

MARKALAR KLASMANI 1. Renault 76 puan 2. McLaren 53 puan 3. Toyota 44 puan 4. Williams 43 puan 5. Ferrari 31 puan 6. Red Bull 19 puan 7. Sauber 7 puan 

AVRUPA GRAND PRIX'Sİ 1. Fernando Alonso Renault 1 31.46.648 2. Nick Heidfeld Williams 16.5 3. Rubens Barrichello Ferrari 18.5 4. David Coulthard Red Bull 31.5 5. Michael Schumacher Ferrari 50.4 6. Giancarlo Fisichella Renault 51.9 7. J.Pablo Montoya McLaren 58.1 8. Jarno Trulli Toyota 71.0 9. Vitantonio Liuzzi Red Bull 71.5 10. Jenson Button BAR 95.7 


</TEXT>
</DOC>
