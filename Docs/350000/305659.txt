<DOC>
<DOCNO> 305659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/spor/spo01.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Merak etme sen' 
</HEADLINE>
<TEXT>


Bosque'nin ikinci devreye kötü başlama korkusuna futbolculardan yanıt geldi. Tayfur, Sergen ve Okan, ilk yarıdaki galibiyet serisinin süreceğini ifade etti 


'Çıkışımız sürecek' 
ANTALYA'DAKİ basın toplantısında, "İlk yarıda olduğu gibi, ikinci devreye de kötü başlamaktan korkuyorum" diyen Beşiktaş Teknik Direktörü Vicente del Bosque'ye futbolcular yanıt verdi, İspanyol hocanın endişesinin yersiz olduğunu ifade etti. Menajer ve Kaptan Tayfur Havutçu, "İkinci yarıya kaldığımız yerden devam edeceğiz. Üst üste kazanacağımız maçlarla çıkışımız her geçen hafta daha da üst seviyeye ulaşacak" dedi. 

'Sorunumuz yok' 
SERGEN Yalçın, takımda herhangi bir sorun yaşanmadığını, herkesin kendinden emin bir şekilde çalıştığını vurguladı. Siyah - Beyazlılar'ın 2. Kaptanı, "Ligin ilk maçında Malatyaspor'u yenerek galibiyet serisini sürdüreceğiz" diye konuştu. Kartal'ın tecrübeli oyuncusu Okan Buruk da şunları söyledi "Son 9 maçta oynadığımız futbolu ve skorları daha da yukarı taşımaktan başka düşüncemiz yok. Bu konuda kimsenin endişesi olmasın." 

Kaleci Ramazan'a milli mesaj 

BOSQUE'NİN verdiği şansı çok iyi değerlendirip, Cordoba'dan kaleyi teslim alan Ramazan, Milli Takım için gün sayıyor. Antalya'da yer alan tüm takımların kampını ziyaret eden Ay - Yıldızlı ekibin Teknik Direktörü Ersun Yanal'ın, genç kaleciye, "Hazır ol" mesajını ilettiği öğrenildi. 

Son sınav Luce ile 

BEŞİKTAŞ, Konyaspor ile oynayacağı Türkiye Kupası maçı öncesinde Lucescu'nun takımı Shakthar Donesk ile karşılaşacak. 19 Ocak'ta Ukrayna Ligi lideriyle İstanbul'da oynayacak olan Siyah - Beyazlılar'ın mücadelesi, saat 20.00'de başlayacak. Öte yandan Antalya'da Beşiktaşlı yetkililerle bir telefon görüşmesi yapan Rumen hoca, hava koşulları ve çalışma şartları hakkında bilgi aldı. Lucescu, sıcaklığın 20 derece üstünde olduğunu öğrenince, "İki yıl Antalya'ya gittik, her tarafı su basmıştı" diye hayıflandı. 


</TEXT>
</DOC>
