<DOC>
<DOCNO> 330222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/ekonomi/eko04.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
DiaSA franchise ile büyüyecek 
</HEADLINE>
<TEXT>


Bu yıl sonuna kadar 25 franchise verecek olan DiaSA, Türkiye geneline yaymayı hedefliyor 

EKONOMİ SERVİSİ 

Sabancı grubu bünyesindeki Carrefour zincirinin bir üyesi olan 'indirim marketi' kategorisindeki DiaSA, Türkiye'de başlayacağı franchise uygulaması ile bu yıl sonuna kadar 25 franchise vermeyi hedefliyor. Sabancı Holding Gıda ve Perakendecilik Grup Başkanı Haluk Dinçer, 254 olan DiaSA sayısını yıl sonuna kadar 300'e çıkaracaklarını kaydetti. 
Dinçer, ''Sistem ile hem girişimcilere, hem de esnafa bir fırsat yaratıyoruz. Küçük esnafı DiaSA şemsiyesi altına alarak, hem rekabet koşullarını iyileştiriyoruz, hem de kayıtlı ekonomi içine çekiyoruz. Franchising modeli DiaSA'nın büyümesine daha da ivme kazandıracaktır'' diye konuştu. Dinçer, 'Gıda ve perakende de hem organik olarak hem de şirket alımları konusunda agresif hedeflerimiz var' şeklinde konuştu. 

Giriş 100 bin dolar 
DiaSA Genel Müdürü Ömer Egesel ise Dia'nın dünyada 4 bin 934 mağaza ve 6.6 milyar euro net cirosu olduğunu belirtti. Dia Uluslararası Avrupa Ülkeleri Direktörü Xavier De la Pena her yıl 50 - 60 mağaza ile büyüyeceklerini kaydetti. 
DiaSA zincirinden franchise alabilmek için sisteme giriş için 300 dolar, başlangıç yatırımı için ise 100 - 120 bin dolar talep ediliyor. Sistemde perakende sektöründe tecrübe ve yeterli sermaye koşulları aranıyor. 




</TEXT>
</DOC>
