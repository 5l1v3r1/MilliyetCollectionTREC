<DOC>
<DOCNO> 314070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun31.html </URL>
<DATE> 2005/02/10/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Serdar Denktaş, Papadopulos ile görüşmek istedi 
</HEADLINE>
<TEXT>

     Rum yönetimi sözcüsü Kipros Hrisostomidis, KKTC Dışişleri Bakanı ve Başbakan Yardımcısı Serdar Denktaş'ın, Rum yönetimi lideri Tasos Papadopulos ile görüşmek istediğini açıkladı. 
     Sözcü, Serdar Denktaş'ın, Papadopulos ile görüşme talebini 2 gün önce BM aracılığıyla ilettiğini söyledi. 
     Bakan Denktaş'ın, 15 Ocak'ta Güney Kıbrıs'ta öldürülen işadamı Elmas Güzelyurtlu, kızı ve eşi ile ilgili görüşmek istediğini kaydeden Hrisostomidis, Serdar Denktaş'ın talebinin reddedildiğini belirtti. 
     ''Zanlıların Rum tarafına teslim edilmesi yollarının olduğunu'' ifade eden sözcü, ''İnterpol'den zanlıların Türkiye tarafından Rum yönetimine teslim edilmesini talep ettiklerini'' kaydetti. 
     Rum sözcü, Türk tarafının amacının, siyasi kazanç elde etmek ve KKTC'nin tanınmasını sağlamak olduğunu iddia etti. Güzelyurtlu ailesi cinayetiyle ilgisi olduğu gerekçesiyle KKTC'de tutuklanan 8 zanlı, Rum tarafının delilleri Türk tarafına vermemesi nedeniyle delil yetersizliğinden 8 Şubat'ta serbest bırakılmıştı. 
     Rum yönetimi, Türk tarafının, cinayeti çözmek için BM aracılığıyla yaptığı işbirliği çağrılarını, ''bunun tanınma anlamına geleceği'' gerekçesiyle reddetmiş, zanlıların Rum tarafına verilmesini istemişti. 
     
</TEXT>
</DOC>
