<DOC>
<DOCNO> 312508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur51.html </URL>
<DATE> 2005/02/04/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
İstanbul'da kar hazırlığı 
</HEADLINE>
<TEXT>

     İstanbul'da kar yağışı beklentisi nedeniyle ana arterler, kavşaklar ile katılım noktalarında tuzlama ve küreme ekipleri hazır bekletiliyor. 
     İstanbul Büyükşehir Belediyesi Basın Danışmanlığı'ndan yapılan açıklamaya göre, Yol Bakım ve Onarım Müdürlüğü ekipleri, meteorolojiden alınan bilgiler doğrultusunda, kar yağışı nedeniyle oluşabilecek olumsuzluklar için gerekli tedbiri aldı. 
     Meteoroloji tahminlerine göre aralıklarla kar yağışı beklendiği belirtilen açıklamada, ana arterler, kavşaklar ile katılım noktalarında tuzlama ve küreme ekiplerinin hazır bekletildiği, 100 araç ve 1000 personelin 12 saat esasına göre vardiyalı olarak çalıştığı belirtildi. 
     
     SİYAH BUZ UYARISI... 
     Açıklamada, kar yağışının ardından yollar temizlendikten sonra tuzlama çalışması yapıldığı kaydedilerek, şöyle denildi 
     ''Yollar temizlendikten sonra ıslakmış gibi görülür. Ancak 'siyah buz' olarak adlandırdığımız ince bir buz oluşur. 'Siyah buz' araç içinden görülemeyen, şeffaf, sabun kadar kaygan bir buz tabakasıdır. Özellikle köprü, viyadük ve direkt rüzgar alan yüksek kesimler siyah buz tuzaklarıdır.'' 
     
</TEXT>
</DOC>
