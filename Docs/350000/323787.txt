<DOC>
<DOCNO> 323787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur32.html </URL>
<DATE> 2005/03/14/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Kendi çalışma masasındaki "parmak izi" nedeniyle gözaltına alınmış .. 
</HEADLINE>
<TEXT>

     Kültür ve Sanat Emekçileri Sendikası Kültür Sanat-Sen Genel Başkanı Bilal Şimşir, haksız yere gözaltına alınarak mağdur edildiği gerekçesiyle, İçişleri Bakanlığı aleyhine 5 bin YTL'lik manevi tazminat davası açtı. 
     Dava açmadan önce Ankara Adalet Sarayı önünde bir açıklama yapan Şimşir, sendikaya 23 Mayıs 2004 tarihinde hırsız girdiğini, bunu polisten öğrendiğini ifade ederek, sendikanın Ankara Şube Başkanı'nı, polislere yardımcı olması için görevlendirdiğini kaydetti. Şimşir, olayda, bilgisayar kasası ve 13 yıllık arşivin çalındığını belirtti. 
     Emniyetin, sendika kapısında ve çalışma masasındaki parmak izleri nedeniyle kendisini ''hırsız'' olarak savcılığa bildirdiğini ve hakkında Ankara 20. Asliye Ceza Mahkemesi'nde dava açıldığını anlatan Şimşir, mahkemenin beraat kararı verdiğini söyledi. Şimşir, 4 Mart 2005 tarihinde hakkında arama kararı bulunduğu gerekçesiyle gözaltına alındığını ifade ederek, 4 saat sonra serbest bırakıldığını, hırsızlık olayıyla ilgili olarak hakkındaki arama kararı kaldırılmadığı için gözaltına alındığını öğrendiğini kaydetti. 
     Şimşir, çalışma masasındaki parmak izi nedeniyle gözaltına alınmasının ''komik'' olduğunu, mağdur tarafta olmasına rağmen ''suçlu'' gibi gösterildiğini ifade etti. 
     Şimşir, daha sonra, haksız yere gözaltına alındığı iddiasıyla İçişleri Bakanlığı aleyhine 5 bin YTL'lik manevi tazminat davası açtı. 
     Şimşir, olayın gelişimini anlattığı bir mektubu Başbakan Recep Tayyip Erdoğan'a göndereceğini söyledi. 
     
</TEXT>
</DOC>
