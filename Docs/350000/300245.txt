<DOC>
<DOCNO> 300245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonsiy04.html </URL>
<DATE> 2004/12/23/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
İlhami Erdil davası Los Angeles Times'da 
</HEADLINE>
<TEXT>

     DIŞ HABERLER SERVİSİ 

Eski Deniz Kuvvetleri Komutanı emekli oramiral İlhami Erdil'in, yolsuzluk yaptığı gerekçesiyle eşi ve kızıyla birlikte yargılanması Batı'da "AB yolundaki Türkiye'deki değişimin bir göstergesi" olarak yorumlandı. 
     ABD'nin önde gelen gazetelerinden Los Angeles Times'da dün yer alan Amberin Zaman imzalı haberde, Erdil'in Türkiye'de yıllardır yargılanan en üst düzey subay olduğuna, davanın AB'nin müzakere tarihi vermesinden birkaç gün sonra başlamasına dikkat çekildi. 
     Türkiye'nin AB'nin kapılarını açması için reformlar yapmayı sürdürdüğünü yazan LA Times, AB yolunda alınacak önlemler arasında "ülkenin güçlü generallerini dizginlemenin ve mali antlaşmalarını şeffaf hale getirmenin yer aldığı"nı da bildirdi. 
     LA Times, Erdil'in yargılanmasına neden olan soruşturmaya, AB üyeliğini destekleyen "liberal" Genelkurmay Başkanı Hilmi Özkök'ün yetki verdiğini de hatırlattı. 
     
</TEXT>
</DOC>
