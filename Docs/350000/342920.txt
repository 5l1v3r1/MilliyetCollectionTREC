<DOC>
<DOCNO> 342920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun15.html </URL>
<DATE> 2005/05/16/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Yabancı basın Öcalan adil yargılanmalı 
</HEADLINE>
<TEXT>

     AİHM’nin Abdullan Öcalan konusundaki kararına ilişkin tartışmalar sürüyor. İnternational Herald Tribune gazetesi, Öcalan’ın yeni ve adil bir biçimde yargılanmasının başarı olacağını öne sürerken Time Dergisi, AİHM kararının ardından Türkiye’de yükselen milliyetçi tepkilere dikkat çerekek "Vatanseverliğin Tehlikeleri" başlığını kullandı. 
     
     TİME DERGİSİ 
     Time dergisinin Avrupa baskısında Türkiye’de milliyetçiliğin yükselişte olduğunu belirterek AİHM’nin kararının ardından birçok kimsenin öfkeli bir tepki gösterdiğini kaydetti. AİHM kararının, Kürt militanlarını Türk Cumhuriyeti’nin birliğine bir tehdit olarak gören milliyetçileri öfkelendirdiğini yazan dergi, bu çerçevede Öcalan’ı yargılayan eski DGM savcısı Talat Şalk, MHP Başkanı Devlet Bahçeli ile Genelkurmay Başkanı Orgeneral Hilmi Özkök’ün açıklamalarına yer verdi. 
     Türkiye’de AB’den kuşkuların Aralık Zirvesi’nden bu yana yoğunlaştığını, AB üyeliğine olan desteğin azaldığını kaydeden Time dergisi, Türkiye’deki halkın giderek şaşkına döndüğü, milliyetçiliğin bir çıkış yolu oluşturduğu görüşlerine de yer verdi. 
     AKP hükümetinin karmaşıklığa katkıda bulunduğunu, henüz başmüzakereciyi atamadığını öne süren dergi, AB Sözcüsü Krisztina Nagy’ın panik için bir neden olmadığı görüşüne ve "Hiç kimse, parkta bir gezinti olacağını söylemedi" sözlerine yer verdi. "Eğer Öcalan yeniden yargılanırsa, Erdoğan Türkiye’nin AB yükümlülükleri ile yükselen milliyetçi duygular arasında yolunu bulmaya çalışırken kendini mayınlı bir gezinti alanında bulabilir" yorumunu yaptı. 
     
     İNTERNATİON HERALD TRİBUNE 
     Avrupa’nın Türkiye’ye "Öcalan’ı yeniden yargıla" işareti verdiğini kaydeden International Herald Tribune ise, Türklerin, sık sık "Ortadoğu Müslümanı" oldukları için kendilerine diğer adaylardan daha çok engeller çıkartıldığını söylediklerini yazdı. Gazete, bu konudaki şikayetin haklılığının bir ölçüde reddedilemeyeceğini öne sürdü. 
     Türkiye’nin Öcalan için "adil bir yargılanma" sağlaması talebinin haklı olduğunu savunan gazete, Türkiye’nin bu konuda takınacağı tavrın yakından izlenmesinin de bir haksızlık olmadığını yazdı. IHT, Türkiye’nin "Kürt azınlığın özerklik talepleri" karşısındaki tavrının, insan hakları konusundaki ilerlemesi değerlendirilirken ana konuyu oluşturacağını belirtti. Gazete, "Türklerin çoğu tarafından o kadar sövülen bir adam için yeni ve adil bir yargılanma kayda değer bir başarı oluşturur" yorumunu yaptı. Gazete, Erdoğan hükümetinin bu konuyu uygun bir biçimde ele alacağı umudunu da dile getirdi. 
     
</TEXT>
</DOC>
