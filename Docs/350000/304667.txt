<DOC>
<DOCNO> 304667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonsiy09.html </URL>
<DATE> 2005/01/08/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Baykal'dan il başkanlarına Partiye sahip çıkın 
</HEADLINE>
<TEXT>

     CHP Genel Başkanı Deniz Baykal 29 Ocak'ta yapılacak Olağanüstü Kurultay öncesinde biraraya geldiği 81 il başkanına seslenirken, ''Önemli olan ben değilim partidir. Partiye sahip çıkın'' dedi. 
     Edinilen bilgiye göre, Hilton Oteli'nde basına kapalı olarak gerçekleştirilen CHP İl Başkanları Toplantısı'nda Baykal, ayrıntılı bir konuşma yaparak olağanüstü kurultaya yol açan süreci anlattı. Yaşananların CHP'nin iç sorunu olmadığını, aslında ülkenin sorunu olduğunu ifade eden Deniz Baykal, son Yüksek Disiplin Kurulu YDK toplantısında gündeme gelen ''rüşvet'' iddialarından da söz etti. YDK tutanaklarını okuyan Baykal, toplantıda ''rüşvet'' iddiaları gündeme gelmesine rağmen bu konu üzerinde durulmadan Mustafa Sarıgül ile ilgili oylamanın yapılmasına yönelik eleştirilerini yineledi. 
     Olağanüstü Kurultay'da genel başkan adayı olacağını açıklayan Hurşit Güneş'in kendisine ve Sarıgül'e yönelik değerlendirmelerine değinen Baykal, ''daha işin başındayken böyle bir üslup yakışmıyor. Birbirimize saygı göstermemiz lazım'' dedi. 
     
     ''ÖNEMLİ OLAN CHP'DİR'' 

     Baykal konuşmasının sonunda il başkanlarına, ''Önemli olan ben değilim partidir, CHP'dir. Partiye sahip çıkın'' diye seslendi. 
     Hiç kimsenin vazgeçilmez olmadığını belirten Baykal, Genel Başkanlık yarışını doğal karşıladığını, daha önce de Parti'de bu tür yarışlar yaşandığını anlatarak, ''Bir genel başkan değil, sade bir partili olarak sesleniyorum. Şu an yaşanan bir siyasi mücadele, genel başkanlık yarışı değil partiyi çizgisinden, misyonundan saptırma girişimlerine karşı verilen mücadeledir. Yozlaşma ve çürüme bir noktada koparılıp atılacak mı, yoksa bütün bünyeye yayılacak mı Bunun mücadelesi veriliyor. Herkesi sağduyulu olmaya çağırıyorum. Gereğini yapacağınızdan da kuşku duymuyorum'' dedi. 
     Deniz Baykal, daha önce de solda yeni partiler kurarak, CHP dışında bazı mücadeleler yürütüldüğünü, ancak bunda başarılı olunamayınca partiyi içerden ele geçirme operasyonunun gündeme geldiğini ileri sürdü. 
     Baykal konuşması sırasında kendisine iletilen bir notu okuduktan sonra Mustafa Sarıgül'ün hakkında hiçbir dava bulunmadığı yönündeki açıklamalarına dikkat çekerek, görevi suiistimal etmekten bir davası bulunduğunu ve nisan ayında da duruşmasının yapılacağını söyledi. 
     Baykal, eski genel başkanlar Hikmek Çetin'in kendisine atfen bir gazetede yayınlanan haberle ilgili olarak telefonla aradığını ve haberin doğru olmadığını söylediğini aktardı. 
     Güç kaybeden bir partide kimsenin aday olmak istemeyeceğine dikkati çeken Baykal, CHP'deki adaylık yarışının, partinin ''yükselen değer'' olduğunu gösterdiğini söyledi. 
     Baykal'ın konuşmasının ardından yemek için toplantıya ara verildi. Toplantının bundan sonraki bölümünde il başkanlarına söz verileceği belirtildi. 
     
</TEXT>
</DOC>
