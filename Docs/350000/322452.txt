<DOC>
<DOCNO> 322452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun21.html </URL>
<DATE> 2005/03/10/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Cumhurbaşkanı Sezer'in gezisini iptal etmesi Fin basınında 
</HEADLINE>
<TEXT>

     HELSİNKİ, DHA 

      FİNLANDİYA basını Cumhurbaşkanı Ahmet Necdet Sezer'in bu ülkeye düzenleyeceği ziyareti iptal etmesine geniş yer ayırdı. 
     Ülkenin en büyük gazetesi Helsinginsanomat, Ankara çıkışlı haberinde Cumhurbaşkanı Sezer'in, Türk polisinin göstericilere karşı uyguladığı şiddetle ilgili tepki almamak için Helsinki ziyaretini ertelediğini yazdı. Gazete ayrıca AB Komisyonu'nun genişlemeden sorumlu üyesi Olli Rehn'in gösterilerde yaşananlarla ilgili olarak yaptığı 'kaygı verici' açıklamasına da yer verdi. Finlandiya basınında Ahmet Necdet Sezer'in, Finlandiya'daki Türkiye karşıtı Kürt ve solcu grupların bu gelişmelerden yararlanmalarını engellemek için ziyaretini iptal ettiği yorumlarına da yer verildi. 
     
     ZİYARET TEK TARAFLI İPTAL EDİLMİŞ 
     Finlandiya Cumhurbaşkanı Tarja Halonen'in basın sözcüsü Maria Romanstschuk ise Cumhurbaşkanı Sezer'in ziyaretinin, Türkiye tarafından tek taraflı olarak iptal edildiğini ve bu ziyaretin ne zamana ertelendiği konusunda bir tarih saptanmadığını bildirdi. Romanstschuk, ziyaretin iptalinin son anda gerçekleştiğini ve gerekçe olarak Sezer'in pazartesi günkü programının yoğun omasının gösterildiğini söyledi. Fin sözcü ziyaretin iptalinin 2 ülke ilişkileri açısından dramatik bir süreç yaratmayacağını da kaydetti. 
     
</TEXT>
</DOC>
