<DOC>
<DOCNO> 312457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonspo51.html </URL>
<DATE> 2005/02/04/ </DATE>
<TIME> 23.28 </TIME>
<AUTHOR>  </AUTHOR>
<HEADLINE>
Hagi "Ribery'nin yararlı olacağına inanıyorum" 
</HEADLINE>
<TEXT>

     Galatasaray Teknik Direktörü Gheorghe Hagi, Gaziantepspor maçından sonra ilginç açıklamalar yaptı. Yönetim kurulunun kendisine konuşmamasını söylediğini belirten Hagi, ''Transferi kimin yaptığı önemli değil, belki bir gün gelir, beni de dinlerler'' dedi. 
     Rumen teknik adam, maçtan sonra yapılan basın toplantısında, yeni transferlerden memnun olup olmadığının sorulması üzerine, ''Ben teknik direktör olarak sadece kendi işimden sorumluyum. Görüyorsunuz, şu anda çok az konuşuyorum. Sadece maçtan sonra basın toplantısı düzenleyebiliyorum. Ben kendi işime bakacağım, oyuncularıma antrenman yaptıracağım, neler olacağını göreceğiz'' diye konuştu. 
     Maç önceleri basın toplantısı yapmamasını yönetimin istediğini kaydederek, ''Belki gelir, bir gün tamamen 'sus' derler. Bunu onlara bırakıyorum'' dedi. 
     
     ''BELKİ BİR GÜN BENİ DE DİNLERLER'' 
     Hagi, Ribery ile ilgili bir soru üzerine, Fransız oyuncunun genç bir futbolcu olduğunu vurgulayarak, şunları söyledi 
     ''Aldığım bilgilere göre 1 sene önce 3. lig'de oynayan bir oyuncuydu. Bu sezonun başında Metz'e transfer oldu ve çok iyi bir başlangıç yaptı. Kendisini tanımıyorum, fakat gördüm ve çok yetenekli, enteresan bir oyuncu. Fransa Ümit Milli Takımı oyuncusu, genç ve bize yardımcı olacağına eminim. Onun da uyum sağlaması için diğerleri gibi biraz zaman lazım. Onun dışında transferleri kim yapıyor o kadar önemli değil. Belki bir gün gelir, beni de dinlerler.'' Galatasaray'daki futbol hayatına golle başlayan Hasan Kabze'yi öven Hagi, ''Aferin Hasan Kabze'ye'' derken, şöyle devam etti 
     ''İnanılmaz bir başlangıç yaptı, genç ve geleceği olan bir oyuncu. Hem onunla, hem takıma gelen diğer oyuncularla ilgili sabırlı olmamız gerekiyor. Tabi biraz daha fiziksel açıdan çalışması, uyum sağlaması gerekiyor. İyi bir kadromuz var ve yeniler yolumuzda yardımcı olacaklar diye düşünüyorum. Bazı oyuncularımız çok genç, bunlarda sabırlı olmalıyız. Bazı oyuncular tecrübeli olmasına rağmen fiziksel durumları iyi değil, onlara da sabır tanımalıyız.'' 
     
     GAZİANTEPSPOR MAÇI 
     Rumen çalıştırıcı, takımının 5-1 kazandığı maçla ilgili olarak ise şunları söyledi 
     ''Maçtan önce biraz endişelenmiştim. Çünkü rakibin gücünü ve deplasmanda iyi oynadığını biliyorduk. Hava şartları da kötüydü. Takımdan ve oyuncuların gösterdikleri performanstan çok memnunum. Maçtan önce kendilerine verilen taktikleri, sahaya yerleşmeleri iyi yaptılar. Bir teknik direktör olarak, takım bu şekilde oynadıktan sonra çok mutluyum. Rakibimiz ikinci yarıya çok iyi başladı. Çok iyi forvetleri vardı, ondan endişelenmiştim. Yazık ki daha fazla gol atamadık.'' İyi durumda olduklarını kaydeden Hagi, ''Ancak önümüzde 15 tane final maçı var. Uzun ve zor bir yoldayız. Rakiplerimiz de çok iyi durumdalar. Kolay değil ama hedefimiz şampiyonluk'' dedi. 
     
     DOĞUM GÜNÜ SÜRPRİZİ 
     Teknik direktör Gheorghe Hagi, maç sonrası canlı yayında doğum günü sürprizi yaşadı. 
     Yarın 40. yaşına girecek olan Rumen çalıştırıcı, maç sonrası karşılaşmayı canlı yayınlayan Lig TV'de doğum günü pastası kesti. 
     Hagi, doğum gününden önce galibiyet sevinci yaşadıklarını, bundan dolayı da mutlu olduğunu söyledi. 
     Rumen teknik adam, 40. yaşına rağmen gücünün ne durumda olduğu yönündeki soruyu ise ''Kendimi çok iyi hissediyorum. Ancak benim zamanım geçti'' diye yanıtladı. 
     Bu arada doğum günü pastası daha sonra Galatasaraylı oyuncuların yemesi için soyunma odasına götürüldü. 
     Öte yandan Gaziantepspor galibiyeti sonrası Hagi, futbolculara 2 gün izin verdi. Galatasaray, Çaykur Rizespor maçı hazırlıklarına 7 Şubat Pazartesi günü başlayacak. 
     
     SAĞLAM ''YORUMA AÇIK POZİSYONLAR VAR'' 
     Gaziantepspor Teknik Direktörü Nurullah Sağlam ise Galatasaray'ın hak ederek galibiyet aldığını, ancak maçta yoruma açık pozisyonlar olduğunu savundu. 
     Zor bir deplasmana geldiklerinin bilincinde olduklarını kaydeden Sağlam, şunları söyledi 
     ''Biz de onlara zorluk çıkarmak istiyorduk. Galatasaray'ın erken golü oyun düzenimizi bozdu ve istediğimizi sahaya yansıtamadık. İkinci yarıda daha baskılı oynamamıza rağmen ilk yarıdaki bireysel hatalarla yediğimiz goller sonrası farklı yenildik. Takımın oyunundan memnun değilim. Daha iyi mücadele etmeliydik.'' Genç teknik adam, maçta çok yoruma açık pozisyonlar bulunduğunu dile getirerek, ''İkinci yarıya istekli ve arzulu başladık ve gole ulaştık. Bir pozisyonumuzda penaltı olduğunu düşünüyoruz. O pozisyon gol olsaydı skor 4-2'ye gelirdi ve daha arzulu oynardık'' diye konuştu. 
     
</TEXT>
</DOC>
