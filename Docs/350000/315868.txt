<DOC>
<DOCNO> 315868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur27.html </URL>
<DATE> 2005/02/16/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Trakya'da sağanak yağış .. Birçok yer sular altında kaldı 
</HEADLINE>
<TEXT>

     Edirne, Tekirdağ ve Kırklareli'nde son 24 saatte metrekareye 47.6 kilogram yağış düştüğü bildirildi. 
     AA muhabirinin edindiği bilgiye göre, Edirne'de etkili olan sağanak ve lodos yaşamı olumsuz etkiliyor. Karların erimesi ile son yağışlarla Tunca Nehri'nin taşması sonucu, Tarihi Kırkpınar Yağlı Güreşleri'nin yapıldığı Sarayiçi Er Meydanı, Balkan Şehitliği, Adalet Kasrı, bazı çay bahçeleri ve tarım alanları ile seralar sular altında kaldı. Sarayiçi Er Meydanı'na ulaşımı sağlayan, Tunca Nehri üzerindeki Kanuni Köprüsü'nün üzerine su çıkması nedeniyle, ulaşım sağlanamıyor. 
     Sarayiçi'ne girişin yapıldığı tarihi köprünün ağaç kökleriyle dolması üzerine, DSİ 11. Bölge Müdürlüğü ekipleri, köprülerin gözlerini açarak suyun akışını sağlamaya çalışılıyor. 
     Meriç ve Tunca Nehri arasındaki iki deri üretim tesisi de sular altında kaldı. deri üretim tesisi sahibi Memduh Sim, nehrin yükselmesinden dolayı bilgilendirilmediğini belirterek, ''Edirne Valiliği bu tür taşkın durumunda bizim gibi nehir yakınında işyeri olanları uyarmalıydı. Ama bu yapılmadı'' dedi. 
     Edirne Meteoroloji Müdürlüğü yetkilileri, son 24 saatte metrekareye 25 kilogram yağış düştüğünü bildirdiler. Bugün ve yarın yağmurun etkili olacağını belirten yetkililer, hava sıcaklığının 9 derece olduğunu ifade ettiler. 
     Bu arada, yağmur nedeniyle, yol üzerindeki mazgalların suları çekmemesi ve trafikte sıkıntı yaratması üzerine, çok sayıda vatandaş, Edirne Belediye Başkanlığı'nı arayarak yardım istedi. 
     Belediye yetkilileri, geçen hafta etkili olan karın, havanın ısınmasıyla birlikte erimeye başladığını belirterek, ''Karın asfalta verdiği zarar nedeniyle, asfalt üzerindeki taş, çakıl parçaları gibi bazı partiküller mazgalın içine girerek tıkadı. Sağanak dolayısıyla da tıkanan mazgallar suyu çekmeyerek, taşıt yolunun su ile dolmasına yol açtı'' diye konuştular. 
     Binevler, Karaağaç, Yıldırım Hacı Sarraf Caddesi'nde oturan vatandaşlardan tıkanan mazgallardan dolayı şikayet aldıklarını belirten yetkililer, Edirne Belediye Başkanlığı'na bağlı Kanalizasyon Şefliği'nin olaylara müdahale ettiğini bildirdiler. 
     
     NEHİR DEBİLERİ ARTTI 
     Yağış nedeniyle Meriç ve Tunca Nehri'nin debisi arttı. Geçen hafta Meriç Nehri'nin 368 metreküp saniye olan debisi, son ölçümde 709 metreküp saniyeye çıktı. Tunca Nehri'nin ise geçen hafta 32.5 metreküp saniye olan debisi, 147 metreküp saniyeye yükseldi. 
     Edirne Ziraat Odası Başkanı Cengiz Yorulmaz da karların erimesi ve Bulgaristan'da baraj kapaklarının kontrollü olarak açılması sonucu, Tunca Nehri'nin taştığını belirterek, bu durumun ovalardaki tarım alanlarını su altında bıraktığını söyledi. 
     Yorulmaz, Tunca Nehri'nin taşmasının, Edirne merkeze bağlı Yolüstü, Hatipköy, Suakacağı, Değirmenyeni ve Avarız köylerinde tarım alanlarının su altında kalmasına yol açtığına işaret ederek, ''Tunca Nehri'nin su seviyesi artıyor. Yağışlar sevindirdi, taşkınlar üzdü. Sular çekilse bile ekili buğday alanları zarar görecek. Bu taşkınların önünü geçmenin tek yolu Bulgaristan sınırındaki Suakacağı Köyü'ne baraj yapılması'' dedi. 
     Bu arada tarım İl Müdürlüğü de taşkın olan ve zarar gördüğü belirtilen ekili alanlarla ilgili çalışma başlattı. 
     Kırklareli Meteoroloji Müdürlüğü yetkilileri de son 24 saatte metrekareye 14 kilogram yağış düştüğünü belirttiler. Hava sıcaklığının 8 derece olduğu ilde, dünden bu yana etkili olan lodos kuvvetini yitirdi. Hava sıcaklığının artması beklenen ilde, yağış yarın da sürecek. 
     Tekirdağ Meteoroloji Müdürlüğü yetkili yetkilileri ise son 24 saatte metrekareye 8 kilogram yağış düştüğünü bildirdi. Hava sıcaklığının 9 derece olduğu ilde, lodosun bugün de etkili olduğu ifade edildi. Yarından itibaren lodosun kuvvetini azaltacağı Tekirdağ'da yağışların devam edeceği kaydedildi. 
     
</TEXT>
</DOC>
