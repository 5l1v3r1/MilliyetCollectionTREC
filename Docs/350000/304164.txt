<DOC>
<DOCNO> 304164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonyas01.html </URL>
<DATE> 2005/01/06/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Semra Hanım'a afişli protesto 
</HEADLINE>
<TEXT>

     Kerem PULGAT DHA 

KONYA'da bir düğün salonu sahibi, Gelinim olur musun ' adlı yarışma programıyla Türkiye gündemine oturan Semra Hanım'ın davranışları nedeniyle kimsenin evlenmek istemediğini ve işlerinin bozulduğunu belirterek salonuna protesto afişi astı. 
     Merkez Selçuklu İlçesi'ndeki Kardelen Düğün Salonu sahibi Abdurahman Akay, işlerinin bozulmasından sorumlu tuttuğu Semra Hanımı protesto etmek için salonunun girişine Semra Hanım Yetti Artık, Sayende Düğün Yapamaz Olduk' yazılı afiş astı. 
     Gelinim olur musun ' evinde Semra Hanım'ın özellikle gelin adayı Sinem'e gösterdiği olumsuz tavırlar nedeniyle gençlerin evlenme cesaretinin kırıldığını söyleyen Akay, bunun da işlerini olumsuz etkilediğini belirtti. Akay, "Semra Hanım'ı gören genç kız ve erkekler Ya benim de kaynanam böyle olursa' diyerek evlenmekten vazgeçiyor. Son bir kaç aydır işler bıçak gibi kesildi. Semra Hanım'a sesleniyoruz. Lütfen artık sus ve evine otur. Bırak oğlun kiminle evlenmek istiyorsa evlensin. Kimsenin kafasını kurcalamaya ve topluma kötü örnek olmaya hakkın yok. Gelin ve damat adaylarına sesleniyorum. Unutmayın, her kaynana Semra Hanım gibi olmaz'' dedi. 
     Semra Hanım gibi bir kaynana, Ata gibi de bir eş istemediklerini belirten gelin adayları ise "Evlenmek istiyoruz ama doğrusunu söylemek gerekirse Semra Hanım gözümüzü korkuttu. Allah tüm genç kızları Semra Hanım gibi bir kaynanadan korusun. O bu protestoyu çoktan haketmişti'' diye konuştu. 
     
</TEXT>
</DOC>
