<DOC>
<DOCNO> 331436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko32.html </URL>
<DATE> 2005/04/08/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
İngiliz MG Rover, zor günler geçiriyor... 
</HEADLINE>
<TEXT>

     İngilizlerin tanınmış otomobil markası MG Rover, zor günler geçiriyor. Finansal zorluk içindeki şirket, yedek parça üreticilerinin mal vermeyi durdurmasının ardından üretimini askıya almak zorunda kaldı. 
     Şirketin, Çinli SAIC'a satılması bir süredir gündemde bulunurken, fabrikalarının kapanmaması için acil olarak 100 milyon sterlinlik krediye ihtiyaç duyduğunu açıklayan MG Rover, iflastan kurtulmak için çare arıyor. 
     Rover, SAIC'le birleşebilmek için gerekli şartları yerine getirmesi için 100 milyon sterlinlik kaynağın ''hayati'' olduğunu bildirse de, hükümetin söz konusu ''köprü kredisini'' sağlamak konusunda yeterince hızlı davranıp davranmayacağı, İngiltere'de 6 binden fazla çalışanı bulunan şirketin geleceğini belirleyecek. 
     BBC televizyonuna konuşan MG Rover hisselerini kontrol eden Phoenix Venture Holding'in Başkan Yardımcısı Peter Beale ise ''sonuçlar çok yıkıcı olur. Rover yaşayamaz. Köprü kredisi gelmezse 6 bin kişinin çalıştığı Longbridge fabrikası kapanır'' dedi. 
     Görüşmeleri izleyen kaynaklar, SAIC'ın Rover'ı devralmaktan vazgeçmesiyle hükümetin köprü kredisinin onaylama ihtimalinin azaldığını bildiriyorlar. 
     Kuruluşu 1905 yılına kadar uzanan ve efsane İngiliz otomobillerinin yaratıcısı MG Rover, 1990'lı yıllarda Alman BMW'ye satılmıştı. Rover'in sürekli zarar etmesinden bıkan BMW, 4 yıl önce, sembolik bir bedelle şirketi İngilizlere geri vermişti. 
     BMW'nin kontrolündeyken Rover'in Batı Avrupa otomobil pazarında yüzde 3'e kadar yükselen pazar payı, 2003 yılında yüzde 1, geçen yıl ise yüzde 0.8'e geriledi. Şirket 2004 yılında 113 bin 469 adetlik otomobil sattı. 
     
     ROVER'IN KAPANMA İHTİMALİ OTOMOTİV SEKTÖRÜNÜ HEYECANLANDIRDI 

     İngiliz otomobil üreticisi Rover'ın iflasın eşiğine gelmesi piyasadaki üretim kapasitesi fazlası yüzünden zor günler yaşayan diğer üreticilerce hevesle beklenirken, sektör uzmanları bu sektörden çıkmanın öyle kolay olmadığına dikkat çekiyor. 
     Otomotiv sektörünün istihdam alanı, vergi kaynağı ve diğer sektörleri ateşleyici ekonomik lokomotif rolü nedeniyle, bu alandaki şirketlerin hükümetlerce kolay vazgeçilmez değerler olduğuna dikkat çeken uzmanlar, Rover'ın yaşaması için bir son dakika formülünün bulunabileceğini belirtiyor. 
     Adının açıklanmaması koşuluyla konuşan bir bankacı, sektörde elini ovuşturarak Rover'ın iflasını bekleyenler olduğuna işaret ederken, tek başına iflasın diğer üreticilere bir şey kazandırmayacağına, ''rakiplerin ancak iflas sonucunda üretim tesisleri tamamen kapanması durumunda olaydan gerçek bir kazanç elde edebileceklerine'' işaret ediyor. 
     Uzmanlar, başka bir firmanın üretim tesislerini devir alarak üretimi sürdürebileceğini, böyle bir durumda Rover'ın sektörden çekilmesinin fazla kapasite baskısının azalmasına bir faydası olmayacağını vurguluyorlar. Rover ile ilgilenirken mali konularda çıkan anlaşmazlık sonucu vazgeçen Çin'in Şanghay Otomotiv Sanayi Şirketinin SAİC son anda müdahale ederek kalan ne varsa kurtarmayı hala deneyebileceğini belirtiliyor. 
     Sektör uzmanları, Çinlilerin Rover'ın tesislerini alarak otomobil üretmek için ihtiyaç duydukları ''know how'' bilgisine sahip olmayı arzuladıklarını vurguluyor. 
     
     AŞIRI KAPASİTE 

     Otomotiv sanayiindeki aşırı kapasite yüzünden, toplam dünya otomobil arzı toplam talebi yüzde 25 aşmış bulunuyor. 
     Rakiplerin hevesli bekleyişine rağmen, dünya pazarındaki payı düşünüldüğünde, Rover'da üretim durduğu takdirde küresel kapasite fazlası sorununa ancak çok küçük bir rahatlama getireceği görülüyor. Ama sektörün durumu, bu kadarlık bir rahatlamaya bile önem kazandırıyor. 
     Arz ve talep arasındaki bu dengesizlik, sektördeki bir çok şirketi ekonomik olarak hayatta kalamaz hale getirirken sektörün istihdam, vergi ve diğer iş kollarındaki talebi canlı tutmakta haiz olduğu hayati önem, devletleri çeşitli müdahaleler ve teşviklerle hiç olmazsa fabrikaları ayakta tutmaya zorluyor. 
     Bu nedenle, tam 13 milyon kişinin doğrudan ya da dolaylı olarak ''otomotiv sektöründen ekmek yediği'' Avrupa'da Saab, Volvo, Jaguar gibi mali gücünü yitiren bir çok şirketin GM ve Ford gibi sektör devlerince satın alınarak, fabrikaların kapanmaması sağlanmıştı. 
     Gözlemciler, yine de yerli otomotiv sektörünü tasfiyesine yıllar önce engel olmayan İngiltere'de Rover'ın üretim tesislerinin de kapanmasının mümkün olabileceğini vurguluyor. 
     Sanford C. Bernstein danışmanlık kuruluşunun analistlerinden Stephen Cheetham, ''Bir otomobil firmasının kapanması Fransa ve İtalya'da siyasi olarak düşünülemez bir şey, ama Britanya'da mümkün'' dedi. 
     İngiltere'de hükümet Rover'ın kapanmaması için şirketin 1990'lı yıllarda Alman BMW şirketince satın alınmasını desteklemişti. 
     Ancak yıllarca çabaladıktan sonra kara geçirmeyi başaramayan Alman şirketi, Rover'ı 1 sterlin gibi sembolik bir fiyatla yeniden bir İngiliz grubuna devretmişti. 
     Rover'ın kapanması durumunda, ayakta kalan son büyük İngiliz otomobil şirketi de tarihe karışmış olacak. 

     
</TEXT>
</DOC>
