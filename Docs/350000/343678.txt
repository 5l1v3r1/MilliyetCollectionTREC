<DOC>
<DOCNO> 343678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy14.html </URL>
<DATE> 2005/05/18/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Dışişleri AİHM'deki savunmalar hükümetin savunmalarıdır 
</HEADLINE>
<TEXT>

     Dışişleri Bakanlığı Sözcüsü Namık Tan, Türkiye’nin AİHM’de görülen davalarda yaptığı savunmaların hükümetin savunmaları olduğunu söyledi. 
     Tan, haftalık basını bilgilendirme toplantısında, konuya ilişkin bir soru üzerine, "Bu savunmalar, zemini ilgili kuruluşlarımızın görüş ve değerlendirmelerine dayanan bir muhtevada hazırlanmış, hükümetin verdiği direktifler çerçevesinde hazırlanmış savunmalardır. 
     Özetle söylemek gerekirse bunlar hükümetimizin savunmalarıdır" diye konuştu. 
     Sözcü Tan, Onur Air’e bazı Avrupa ülkelerinde getirilen yasağa dair bir soru üzerine de temas ve girişimlerin ilgili ülkeler nezdinde devam ettiğini, diğer ilgili kuruluşların da işbirliğiyle bir süreç yürütüldüğünü kaydetti. Tan, bu temasların henüz sonuçlanmadığını belirtti. 
     İstanbul’da bu ay içinde Milan ile Liverpool futbol takımları arasında yapılacak Şampiyonlar Ligi Finali’ne ilişkin güvenlik önlemleri konusunda Dışişleri Bakanlığı’nda bir çalışmanın yapılıp yapılmadığının sorulması üzerine de Tan, sadece bakanlığın değil, ilgili kuruluşların bu konudaki temas ve girişimlerinin bir süredir devam ettiğini söyledi. 
     Tan, bu karşılaşmanın huzur ve güvenlik içinde, barış ortamında, sportmenliğe yakışır şekilde yapılmasını sağlamak üzere ellerinden geleni yapmakta olduklarını ifade etti. 
     Dışişleri Bakanı ve Başbakan Yardımcısı Abdullah Gül’ün bu ay içinde yapacağı yurtdışı ziyaretlerine ilişkin de bilgi veren Tan, Gül’ün bu ay sonuna kadar İsveç’teki NATO toplantısına ve Bahreyn’e olmak üzere 2 ziyaretinin gündemde olduğunu belirtti. 
     Tan, şunları söyledi 
     "NATO üyesi ve NATO’nun ortaklık ilişkisinin bulunduğu ülkelerin katılımıyla oluşan 46 üyeli Avrupa-Atlantik Ortaklık Konseyi Güvenlik Forumu’nun müttefik ve ortak ülke dışişleri bakanlarını gayriresmi ortamda bir araya getirerek siyasi diyaloğun genişletilmesini amaçlayan bir toplantısı 24-25 Mayıs günlerinde İsveç’in Oare kentinde gerçekleştirilecektir. Söz konusu toplantıya sayın bakanımızın da katılması öngörülmektedir. 
     Ayrıca körfez ülkeleriyle gelişen ilişkilerimiz bağlamında sayın bakanımızın ay sonunda Bahreyn’i ziyareti öngörülmektedir." 
     
</TEXT>
</DOC>
