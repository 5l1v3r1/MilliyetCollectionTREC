<DOC>
<DOCNO> 310815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sontur08.html </URL>
<DATE> 2005/01/30/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Dikkat Kar yağışı her yerde, hava buz gibi... 
</HEADLINE>
<TEXT>

     Yurt genelinde devam eden yağışlar bu akşamdan itibaren yerini kara bırakacak. Kıyı bölgelerimizin dışında yurdun tamamında kar yağışı görülecek. İstanbul yarın kar yağışlı, Ankara ise perşembeye kadar kar yağışı altında. Meteoroloji, kar yağışı ve şiddetli poyraz nedeniyle vatandaşları uyardı. 
     Hava sıcaklığı tüm yurtta 10 derece kadar azalıyor. Önümüzdeki üç günde gece sıcaklıkları İstanbul'da -1, Ankara'da -6, İzmir'de 0, Antalya'da 3, Erzurum'da -19 dereceye kadar inecek. 
     YARIN Trakya ve Çanakkale dışında tüm yurt yağışlı. İstanbul'da kar bekleniyor. Batı Karadeniz'de karla karışık yağmurlu, Akdeniz, Ege ve Karadeniz'in kıyısı ile Güneydoğu Anadolu yağmurlu bir gün geçirecek. Diğer bölgelerimizin tamamında kar yağacak... 
     SALI günü Marmara, Ege ve Batı Akdeniz'de yağış yok. Doğu Akdeniz'de yağmur bekleniyor, diğer yerlerin tamamında kar yağışı var. 
     ÇARŞAMBA ise batıdan yeni bir yağışlı hava yurda giriş yapıyor. Kar yağışı Trakya, İç Ege ve İç Anadolu'nun kuzeyi ve batısı, Doğu Anadolu ile Doğu Karadeniz'de sürüyor. Marmara, Kıyı Ege ve Akdeniz ise yağmur alıyor. Diğer yerler parçalı bulutlu. Lodos Ege ve Akdeniz'de şiddetli esiyor. 
     

     
</TEXT>
</DOC>
