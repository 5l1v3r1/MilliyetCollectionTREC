<DOC>
<DOCNO> 325514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun50.html </URL>
<DATE> 2005/03/21/ </DATE>
<TIME> 21.23 </TIME>
<AUTHOR>  </AUTHOR>
<HEADLINE>
Annan Kırgızistan'daki gelişmelerden endişeli 
</HEADLINE>
<TEXT>

     Birleşmiş Milletler BM Genel Sekreteri Kofi Annan, Kırgızistan'da genel seçimlerin ardından patlak veren olayların tırmanmasından büyük endişe duyduğunu ifade ederek, siyasi sorunların şiddet ve gözdağı ile çözümlenemeyeceğini kaydetti. 
     Annan, sözcüsü Fred Eckhard aracılığıyla açıklama yaparak, göstericilerin polisle çatışmaları ve Oş ile Calalabad şehirlerinde hükümet binalarını ele geçirmeleriyle artan olaylardan endişe duyduğunu belirtti. 
     Seçimlerle ilgili sorunların şiddet kullanmak suretiyle ya da gözdağı vererek çözümlenmesine karşı olduğunu kaydeden Annan, bütün tarafları şiddete başvurmamaya çağırdı. 
     Mevcut gerilimin üstesinden gelmenin tek yolunun diyalog olduğuna vurgu yapan Annan, bu bağlamda Kırgızistan Devlet Başkanı Askar Akayev'in diyalog teklifinden ve muhalefetin bu teklife verdiği olumlu cevaptan memnuniyet duyduğunu ifade etti. 
     
</TEXT>
</DOC>
