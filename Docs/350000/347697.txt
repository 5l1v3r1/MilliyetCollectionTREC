<DOC>
<DOCNO> 347697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/spor/spo05.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'yı kendimize benzettik 
</HEADLINE>
<TEXT>


Türk bürokrasisinin çarklarında ezilen UEFA, finali verdiğine pişman olmuştu. Ama CEO korkusu, "Bitmeyen yolları greyderle örtelim" önerisini getirecek kadar UEFA'yı, Türk havasına sokmuştu 

Kırmızı gecenin öyküsü Halil ÖZER 


Atatürk Olimpiyat Stadı'nın bir sorumlusu var Güven Şahin. Belki inanmayacaksınız, ama başında beyzbol şapkası ile bu genç mimar olmasaydı bu final inanın zor oynanırdı. Elinde dört adam vardı. UEFA, TEAM ve bizler ise 100 kişiden fazlaydık. Elinde telsiz, herkes Güven'in ismini haykırırken, bu adamdaki peygamber sabrına hepimiz hayret etmiştik. 
Peki sonra ne oldu biliyor musunuz Final biter bitmez, bu çocuğun tüm yetkileri elinden alındı. Hem de kimin tarafından. Stadın Genel Müdürü Hüseyin Aydın tarafından. İşte tipik bir Türkiye. Bu genç mimarın en iyi şekilde ödüllendirilmesi gerekirken, böylesine bir duruma düşürülüyor. Bunun altındaki nedenleri aramaya gerek yok. Bir yanda parlayan bir genç, bir yanda statü ezikliğini duyan rezil bürokrasinin kıskançlık sesleri. 

Serbest kart 
Bir de orada şöyle bir sıkıntı vardı. UEFA yetkililerinin birçok ferdi bile kartlar konusunda hassasiyet gösterirken, biz de sözde "ileri gelenler" ve hiçbir işe yaramayanlar ille de "her yere serbest yıldızlı kart" diye tutturdu. Maça gelip sadece tribünde oturacak, ama o kartı boynuna asacak. Ve bu kart sorunu yüzünden sahanın içinde görev yapacak olan adamlar stadın ofis katlarında oturup çay içmek zorunda kaldı. Tabii bu hırslar maç bittikten sonra da durmadı. Maç günlerinde bazı insanların "Şu maç bitsin sen görürsün" diye intikam yeminlerini ettiğini hepimiz duyduk. Ve bu intikam yeminleri sadece orada çalışanlar ve koşturanlar için yapıldı. Ve bunu yapanların hepsi de bu işten uzak durmalarının öfkesini yaşadı. Bu öfkeler hala devam ediyor. Bu insanlar bu toplumda her zaman iyiye intikam duyan insanlar. Ancak bu tip organizasyonlar yapıldıkça bu kişilerin de sesleri mutlaka kesilecek. 
Aslında UEFA başlangıçta bizdeki bürokrasiyi gördükten sonra bu finali verdiğine birçok kez pişman oldu. Hele ekim ayında yapılan bir toplantıda TEAM'in proje lideri Thomas Gurtner elini masaya vurarak "Eğer şu anda yetkim olsa bu finali İstanbul'dan geri aldırırdım. İşler yürümüyor. Bürokrasiyi aşamıyoruz" diye Conrad Oteli'nden yükselen sesiyle avaz avaz bağırıyordu. 

Kavga ve zafer 
Zaten bir yıl boyunca yapılan bu toplantılar inanılmaz tartışmalara sahne olmuştu. Hatta bir ara UEFA yine bu aylarda bir rapor yazarak hepimiz hakkında olumsuz notlar vermişti. Ancak bizim ekip ilk kez böyle bir organizasyonda çalıştığı için gerçekten de başlangıçta saf rolündeydi. Bu olumsuz raporlar belki de taktik gereği yapılmıştı. Bu rapordan sonra LOC ekibinde inanılmaz bir çalışma başladı. Herkes tam gaz finale kadar geldi. 
TEAM'de çalışan medya sorumlusu Haimo Schirgi final sonrası şu yorumu yapıyordu "Bu her zaman yapılır. Önce baskı, zorlama ve ev sahibi ekip üzerinde yaratılan sıkıntı sadece insanların daha çok çalışması içindir". Proje lideri Mike Kiss ise sıkıntılı günlerdeki toplantıların birinde "25 Mayıs'a kadar belki birbirimizi boğazlayacağız. Bire bir kavga edeceğiz. Bağıra bağıra tartışacağız. Ama 26 Mayıs'ta yatağımızdan kalktığımız zaman sadece mutlu olacağız" ifadesini kullanmıştı. Gerçekten de 26 Mayıs'ta aynen öyle olmuştu. 

Valilik yetişti 
Yine o günlerde en büyük sorun maç öncesi 40 bin kişinin İstanbul'a aynı anda gelmesi halinde havalimanlarında yaşanacak sıkıntının çözümsüzlüğüydü. Bizde vize vardı. Ancak vize kuyruklarının bu toplu girişi inanılmaz ölçüde zorlayacağı düşünülüyordu. Bakanlıklar arasında günlerce konuşmalar yapıldı. Çözüm bulunmadı. Ancak çözüm hiç kimsenin beklemediği bir anda geldi. Kuralların açılımının altında bulunan bir dip notu her şeyi çözdü. Böyle durumlarda valiliğin özel izni bu toplu girişler için yeterli oluyormuş. Bu dip not bulununca finalin en büyük krizi çözülmüş oldu. 
Tabii birde harcanan paralar kriz yarattı. Şimdi statta yeni tribün yapılacak. Öyle hemen inşaata başlayamıyorsunuz. Önce Futbol Federasyonu toplanıyor, ardından ödenmesi için karar alınıyor, inşaata öyle başlanıyordu. Ancak federasyon bugüne kadar hiçbir harcamaya karşı çıkmadı. Hatta son günlerde ileride yaşanacak tüm sıkıntılara rağmen bürokrasiyi bir yana bırakıp tüm para musluklarını açtılar. Bu da birçok sıkıntının anında giderilmesine neden oldu. 

Çok korktular 
Bundan üç ay önce UEFA'nın bir hayli sert CEO'su İstanbul'u ziyaret edecekti. Bu adamdan herkes çok çekiniyordu. İstanbul projesini yöneten Mike Kiss ve Thomas Gurtner, o ana kadar da bize kök söktürüyorlardı. Ancak CEO ziyareti onları da paniğe soktu. Yollar söz verilmesine rağmen henüz bitmemişti ve bu durumu CEO'nun görmesini istemiyorlardı. Bu yüzden Türk tarafının proje liderleri Sami Çölgeçen ve Metin Kazancıoğlu'na "Şu yolların üzerine ne kadar greyder varsa yığalım. Çalışmıyorlarsa bile öyle dursunlar. CEO'ya da bitmek üzere diyelim" dediler. Aynısını da yaptılar. Sami Çölgeçen bu durumu daha sonra "Adamları da kendimize benzettik" diye yorumluyordu. 

YARIN 
İSİMSİZ KAHRAMANLAR 


</TEXT>
</DOC>
