<DOC>
<DOCNO> 304679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonspo09.html </URL>
<DATE> 2005/01/08/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Galatasaray'da Hakan Şükür ve Ergün Borussia Dortmund maçında yok 
</HEADLINE>
<TEXT>

     İkinci yarı hazırlıkları için dün Antalya'ya gelen Galatasaray, Efes Cup'taki ilk maçını, bu akşam Borussia Dortmund ile oynayacak. 
     Karşılaşma, Atatürk Stadı’nda saat 20.00’de başlayacak ve Star’dan canlı yayınlanacak. Turnuvada 10 Ocak’ta Rusya’nın Sparta Moskova takımı ile kapışacak olan Sarı-Kırmızılılar, grup birincisi olması durumunda 13 Ocak’ta finalde mücadele edecek, ardından 15 Ocak’ta Schalke 04 ile özel bir maç oynayacak. 
     
     İLK ANTRENMANI YAPTILAR 

     Galatasaray, ikinci yarı hazırlıkları için geldiği Antalya Belek'teki ilk çalışmasını bu sabah yaptı. 
     Sarı-kırmızılılar, kamp yapılan otelin sahasında, Teknik Direktör Gheorghe Hagi yönetiminde gerçekleştirilen antrenmanda, önce kültür fizik, daha sonra da dar alanda pas çalışması yaptı. Antrenmanda, Çanakkale Dardanelspor'dan transfer edilen Ümit Milli Takım kalecisi Fevzi de yer aldı. 
     Sakatlıkları bulunan Hakan Şükür ile Ergün takımdan ayrı düz koşu yaptı. Bu iki futbolcunun, Efes Cup Turnuvası'nda bu akşam Almanya'nın Borussia Dortmund takımıyla yapılacak karşılaşmada forma giyemeyecekleri bildirildi. 
     Bu arada Teknik Direktör Gheorghe Hagi, Borussia Dortmund maçında görev yapacak kadroyu antrenmanın ilk bir saatlik bölümünden sonra otele gönderdi. 
     
</TEXT>
</DOC>
