<DOC>
<DOCNO> 345216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/siyaset/siy01.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye Kürtleri sokakta 
</HEADLINE>
<TEXT>


Kürtlerin büyük saygı duyduğu, Şeyh Haznevi'nin serbest bırakılması için Türkiye sınırındaki Kamışlı ilçesinde binlerce Suriyeli Kürt, gösteri yaptı 

NAMIK DURUKAN Ankara 


Suriye'de Başar Esad rejimine karşı seslerini yükselten Kürtler, bu kez kaybolan şeyhleri için sokağa döküldü. Kürtlerin büyük bölümü tarafından saygı duyulan ve binlerce müridi bulunan Şeyh Mahmut El Haznevi'nin serbest bırakılması için Türkiye sınırındaki Kamışlı ilçesinde gösteriler yapıldı. 
Kamışlı'daki futbol sahasında 2003'te Arap ve Kürtler arasındaki kavganın ayaklanmaya dönüşmesinden sonra büyüyen olaylar üzerine, Suriye yönetimi tarafından Kürt bölgelerinde olağanüstü önlemlere başvuruldu. Yüzlerce kişinin tutuklanmasıyla sonuçlanan olayların benzeri, Kürtler tarafından büyük saygı duyulan El Haznevi'nin aniden ortadan kaybolmasıyla patlak verdi. "amude.com" sitesinin haberine göre, istihbarat güçlerince kaçırıldığı öne sürülen El Haznevi'nin bulunması için Kamışlı'da on binlerce kişi yürüyüş yaptı. Rejimi protesto eden dövizler taşıyan, "Kanımızla canımızla seninleyiz Şeyh Haznevi" sloganı atan kalabalık, gün boyu gösteriye devam etti. Göstericiler, Suriye yönetiminden, Haznevi'nin akıbetiyle ilgili bilgi verilmesini ve serbest bırakılmasını istedi. 
Suriye Kürdistan Birlik Partisi Sekreteri Hasan Salih de, Haznevi'nin kaybolmasından Suriye yönetimini sorumlu tutarak, "Bundan sonra herhangi bir gencimiz ya da insanımızın başına herhangi bir şey gelirse, devlet yetkililerinin kapısına dayanırız. Başar Esad'dan, Kürt sorununun çözümünü istiyoruz" dedi. 


</TEXT>
</DOC>
