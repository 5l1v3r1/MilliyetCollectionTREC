<DOC>
<DOCNO> 342934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun31.html </URL>
<DATE> 2005/05/16/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Onur Air yargıya gidecek... 
</HEADLINE>
<TEXT>

     Hollanda’nın, özel Türk havayolu şirketi Onur Air’e getirdiği geçici uçuş yasağını değerlendirmek üzere başlayan toplantılarda henüz bir sonuca varılamazken, Onur Air, konuyu Hollanda’da yargıya intikal ettireceğini bildirdi. 
     İki ülkenin sivil havacılık otoriteleri arasında bu sabah Amsterdam’da başlayan toplantılar devam ederken, akşam saatlerinde Onur Air heyeti de görüşmelere alındı. 
     Onur Air Yönetim Kurulu Başkanı ve Genel Müdür Cankut Bagana, toplantıya kısa süre katıldıktan sonra düzenlediği basın toplantısında, uçuşların neden durdurulduğu sorusuna Hollandalı yetkililerden yanıt alamadıklarını ve görüşmelerin olumlu yönde seyrine ilişkin bir işaret göremedikleri için konuyu mahkemeye taşıyacaklarını bildirdi. 
     Cankut Bagana şöyle konuştu 
     "7 saat bekledikten sonra bizi de içeri aldılar. Kendimizi tanıttık ve arkasından neden uçuşlarımızın durdurulduğunu sorduk. Ama Hollanda sivil havacılık yetkililerinden bu sorumuza, ’cevap veremeyeceğiz’ şeklinde yanıt aldık. Bunun üzerine toplantıdan çıktık. 
     Çünkü görüşmeyi sürdürmemizin bir nedeni kalmamıştı. İstediğimiz tek şey, kararın nedeninin açıklanması, uçuş hakkımızı neden elimizden aldıklarını öğrenmekti. Zira bize gönderdikleri yazıda yasaklama gerekçesi belirtilmiyor, ileri safhada bilgi verileceği ifade ediliyordu. 
     Biz bu konuyu Hollanda mahkemelerine taşıyacağız. Hollanda bir hukuk devletidir ve bu ülkede hakimler vardır. Yarından itibaren bu hakkımızı arayacağız." Bagana, iki ülkenin sivil havacılık yetkilileri arasında, sorunun henüz çözülmemiş olduğuna işaret etti ve sorunun artık Onur Air’in değil, Türkiye’nin sorunu olduğunu söyledi. 
     Cankut Bagana, bir soru üzerine, konunun siyasi yönünün olup olmadığını bilmediğini, bilmek de istemediğini, ancak turizm açısından bakıldığında, Hollanda pazarında Türkiye’nin bugüne kadar görülen en hızlı gelişmeyi sağlamasının dikkat çekici olduğunu anlattı. 
     Öte yandan iki ülkenin sivil havacılık yetkilileri arasında sabah saatlerinde başlayan görüşmeler, zaman zaman kesilmesine rağmen hala devam ediyor. İki ülkenin heyetleri arasında yapılan görüşmelerin öğleden sonraki bölümüne Ulaştırma Bakanlığı Yardımcısı Barış Tozar ile Türkiye Sivil Havacılık Genel Müdürü Bilgedin Toker de katılıyor. 
     Hollanda Ulaştırma Bakanlığı, Onur Air uçaklarının teknik ve bakım yetersizlikleri bulunduğunu öne sürerek, Onur Air’in uçuş haklarını geçen hafta perşembe gününden itibaren bir ay süreyle dondurmuş ve arkasından Almanya, Fransa ve İsviçre de benzer gerekçelerle aynı yönde karar almışlardı. 
     Onur Air’e getirilen uçuş yasağı üzerine Türkiye’nin Hollanda hükümeti nezdinde diplomatik girişimleriyle, soruna görüşmeler yoluyla çözüm bulunması benimsenmiş ve bu çerçevede iki ülke sivil havacılık yetkililerinin bir araya gelmesi kararlaştırılmıştı. 
     
</TEXT>
</DOC>
