<DOC>
<DOCNO> 316907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sondun05.html </URL>
<DATE> 2005/02/20/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Türkmen ve Süryaniler Irak seçimlerini protesto etti... 
</HEADLINE>
<TEXT>

     ABD'de yaşayan Iraklı Türkmen ve Süryaniler, Irak seçimlerinde yapılan usulsüzlükleri protesto ettiler. 
     New York'taki Birleşmiş Milletler BM binası önünde toplanan Türkmen ve Süryani grup, başta Irak Kürdistan Demokrasi Partisi olmak üzere Kürtlerin Kuzey Irak'ta yapılan seçimlerde Türkmenlere ve Süryanilere baskı uyguladığını savundular. 
     Irak, Amerikan ve mavi beyaz Türkmen bayrakları ile çeşitli pankartların taşındığı gösteride atılan sloganlarla BM ve ABD Yönetimi Irak'taki Türkmen ve Suryanilerin hakları konusunda daha duyarlı olmaya çağrıldı. 
     Irak'ta sadece Araplarla Kürtlerin bulunmadığını söyleyen göstericiler, Irak'ın Arap ve Kürtlerin olduğu kadar Türkmen, Süryani ve Keldanilerin de vatanı olduğuna dikkati çektiler. 
     Gösteriye, Türk-Amerikan Dernekleri Federasyonu TADF Başkanı Dr. Ata Erim ve bazı federasyon üyeleri de katıldı. 
     
</TEXT>
</DOC>
