<DOC>
<DOCNO> 342105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/spor/ydilmen.html </URL>
<DATE> 2005/05/13/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
En zor hafta 
</HEADLINE>
<TEXT>



Süper Lig'de bu hafta birbirinden zor karşılaşmalar var. Malatyaspor sahasında Denizlispor'u ağırlayacak. Denk güçlerin mücadelesinde beraberlik ağır basıyor. 
Samsunspor, Beşiktaş karşısındaki futbolunu Ankaraspor önünde de tekrarlarsa galibiyete daha yakın taraf olur. 
Lige veda maçları oynayan Sebatspor'un ise sahasında Gaziantepspor'dan puan alması güç gibi gözüküyor. Banko 2. 
Türkiye Kupası'nda ağır bir yenilgi alan Fenerbahçe, ligdeki avantajını korumak için Ankaragücü karşısında galibiyet kovalayacak. Başkent ekibinin şiddetle puana ihtiyacı olmasına rağmen Sarı - Lacivertliler bu deplasmandan kazasız döner. Banko 2. 

Juventus banko 
Haftanın bir diğer zor maçı da Rize'de oynanacak. Evinde başarılı sonuçlar alan Çaykur Rizespor, Şampiyonlar Ligi iddiasını devam ettirmek isteyen Trabzonspor'dan puan alabilecek güçte. Önce 0, sonra 2 düşünülmeli. 
Kayserispor - Sakaryaspor da her ihtimale açık bir karşılaşma olacak. Ancak ben bu maçta beraberliğin daha ağır bastığına inanıyorum. 
İtalya Ligi'nde de şampiyonluk için önemli bir avantaj yakalayan Juventus, Parma engelini kolay geçecektir. Banko 1. 



</TEXT>
</DOC>
