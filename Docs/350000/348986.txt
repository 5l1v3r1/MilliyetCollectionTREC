<DOC>
<DOCNO> 348986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonyas05.html </URL>
<DATE> 2005/06/04/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Sigara içmek için dışarı çıkan personelin maaşına kesinti... 
</HEADLINE>
<TEXT>

     İsveç'te işyerlerinde sigara içme yasağının sıkı bir şekilde uygulandığı Jönköping bölgesindeki kamu kuruluşlarında, sigara içmek için dışarı çıkan personelin maaşından kesinti yapılmaya başlandı. 
     ''Jönköping'' gazetesinde yer alan habere göre, il meclisinin kararı uyarınca hastane ve diğer kamu kurumlarında çalışan personel, sigara içmek için dışarı çıktığında, işe giriş çıkışlarda olduğu gibi kart basacak. 
     Görevliler bu uygulamaya, sigara içen bir işçinin günde 10 kez dışarı çıktığında, her seferinde 6 dakika kaybettiği varsayımından hareketle günde toplam kaybın 60 dakikaya ulaşacağını gerekçe gösterdi. 
     Sigara içmeyenlere karşı adil davranmanın da önemli olduğunu göz önünde bulunduran görevliler, bu nedenle sigara içmek için kaybedilen zamanın maaşlara yansıtılacağını kaydetti. 
     Jönköping bölgesinde sağlık kuruluşlarında çalışanlar, sigara içmek için dışarı çıktıklarında iş elbiselerini de değiştirmek zorunda. 
     İsveç'te 1 Hazirandan itibaren eğlence yerleri, restoran ve pastanelerin de dahil olduğu kapalı mekanlarda sigara içilmesi yasaklandı. 

     
</TEXT>
</DOC>
