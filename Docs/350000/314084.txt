<DOC>
<DOCNO> 314084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun45.html </URL>
<DATE> 2005/02/10/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Fransa'da cami kundaklayan 4 kişi tutuklandı 
</HEADLINE>
<TEXT>

     Fransa'nın Alpler bölgesinde, iki caminin kundaklanması eylemine karıştığı düşünülen ve aralarında bir de askerin bulunduğu dört kişi tutuklanarak cezaevine gönderildi. 
     Yaşları 23 ile 27 arasında değişen ve aşırı sağcı bir örgütle ilişkileri bulunduğu belirlenen saldırganların, sorgu sırasında suçlarını itiraf ettiği bildirildi. 
     Aynı saldırıyla ilgili yine haklarında soruşturma başlatılan üçü asker, bir sivil hakkında ise suçları olmadığı gerekçesiyle takipsizlik kararı verildi. 
     Fransa'da 2003 yılında çıkan yasa gereği, saldırganlar hakkında 20 yıla kadar hapis cezası talep edilebilecek. 
     Alpler bölgesinde geçen yıl mart ayındaki kundaklama sonucu, Türklerin gittiği Seynod kasabasındaki cami tamamen tahrip olmuş, Annecy kasabasındaki camide ise önemli ölçüde maddi zarar meydana gelmişti. 
     Dönemin İçişleri Bakanı Nicolas Sarkozy, saldırılardan sonra bölgeye giderek, kundaklanan camileri ziyaret etmiş ve Müslüman cemaate dini ibadet yerlerinin daha iyi korunacağı sözünü vermişti. 
     Fransa'daki İslam Konseyi CFCM ve sivil toplum örgütleri, kundaklama eylemlerini sert dille kınamış ve suçluların cezalandırılması talebinde bulunmuştu. 
     
</TEXT>
</DOC>
