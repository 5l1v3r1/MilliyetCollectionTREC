<DOC>
<DOCNO> 312469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur12.html </URL>
<DATE> 2005/02/04/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Telefonda pazarlığı uzun tutunca... 
</HEADLINE>
<TEXT>

     Ersin ERCAN- Taner BAYAR DHA 

      BOLU'da, akaryakıt istasyonu sahibi 59 yaşındaki Hüseyin Ercan Albayrak'ı, Sedat Peker'in adamları olduklarını iddia ederek tehdit edip 200 bin YTL 200 milyar lira istediği iddia edilen 2 kişi, telefonda pazarlığı uzun tutunca yerlerini tespit eden polis tarafından yakalandı. 
     Bolu D-100 Karayolu Beşkavaklar Mahallesi mevkiinde bulunan Albayraklar Akaryakıt İstasyonu'nun sahibi Hüseyin Ercan Albayrak'ı bir hafta önce telefon ile arayan bir kişi, "Ben Şahin Peker. Ben Sedat Peker'in adamıyım. Sizi öldürmemiz için bize 150 milyar lira verildi. Sizin canınız karşılığında 200 milyar lira istiyoruz'' diyerek tehdit etti. Hüseyin Ercan Albayrak, işyerine gelen tehdit telefonunu oğulları 33 yaşındaki Ercan ile 38 yaşındaki Mustafa Albayrak'a anlattı. Bunun üzerine iki kardeş daha sonra da gelen tehdit telefonlarını ses kayıt cihazına kaydederek, Bolu Emniyet Müdürlüğü'ne başvurdu. Polis, Cumhuriyet Savcısı'nın talimatı üzerine Albayraklar Akaryakıt İstasyonu'nun telefonlarını dinlemeye aldı. Polis, akaryakıt istasyonunda üs kurarak gelecek tehdit telefonlarını beklemeye başladı. 
     Dün saat 17.00 sıralarında işyerine gelen tehdit telefonuna işadamının oğlu Mustafa Albayrak yanıt verdi. Mustafa Albayrak, telefonla konuşurken yanında bulunan polisler arayan kişilerin yerini tespit edilebilmesi için konuşmayı uzatmasını istedi. Bu sırada arayan kişilerin Bolu kent merkezindeki bir telefon bayiinden aradıkları tespit edildi. Kent merkezinde gelecek talimatı bekleyen ekipler, telefon bayiine baskın düzenleyerek telefonda konuşmaya devam eden iki kişiyi kıskıvrak yakaladı. 
     
     ESKİ ÇALIŞANIN OĞLU 
     Gözaltına alınan kişilerden 19 yaşındaki Mesut Özçelik'in daha önce Albayraklar Akaryakıt İstasyonu'nda şoför olarak çalışan ve bir yıl önce işten ayrılan Ahmet Özçelik'in oğlu olduğu anlaşıldı. Emniyet Müdürlüğü'nde ifadeleri alınan Mesut Özçelik ile 19 yaşındaki Yılmaz Çınar, adliyeye sevk edildi. Mahkemeye çıkarılan sanıkların yakınları görüntü almak isteyen gazetecilere tepki gösterdiler. 
     Gelen tehdit telefonları nedeniyle 1 haftadır uykusuz geceler geçirdiklerini belirten Ercan Albayrak, "Sedat Peker'in adamları olduklarını söyleyen kişiler bizden para koparabilmek amacıyla babamı ölümle tehdit ettiler. Sedat Peker'in bizimle ne işi olabilirdi. Biz de bundan şüphelendik. Bunun üzerine telefonları kayıt altına alıp polise başvurduk. Polis başarılı bir operasyon sonucu iki kişiyi yakaladı'' dedi. 
     
</TEXT>
</DOC>
