<DOC>
<DOCNO> 320741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo15.html </URL>
<DATE> 2005/03/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
NBA'de lige 3 maçla devam edildi... 
</HEADLINE>
<TEXT>

     ABD Profesyonel Basketbol Ligi'ne, bu sabaha karşı yapılan 3 maçla devam edildi. 
     Miami Heat'in, deplasmanda New Jersey Nets'i 106-90 yendiği karşılaşmada, 27 sayı, 6 ribaunt ve 8 asistle Dwyane Wade, takımının en skorer ismi oldu. 
     Öte yandan son 3 maçtır sahalardan uzak kalan Shaquille O'Neal, 20 sayı ve 13 ribauntla ''double-double'' yaparak iyi bir dönüş yaptı ve Miami'ye galibiyeti getiren diğer isim oldu. 
     Nets'de ise Vince Carter, 27 sayı ve 9 asistlik oyun çıkardı, ancak takım arkadaşlarından yeterli desteği göremeyince, son 3 maçtır kazanan Nets, bu galibiyet serisine son vermiş oldu. 
     Denver Nuggets, sahasında Indiana Pacers'ı 96-87 yendi ve Pacers'ın 5 maçlık galibiyet serisine son verdi. Evsahibi ekipte Marcus Camby, 17 sayı, 22 ribaunt, 7 asist ve 7 blokla adeta takımını sırtladı. Carmelo Anthony, 28 sayıyla takımının sahasında 7. galibiyetini almasına yardım etti. 
     Pacers'ın All-Star oyuncusu Jermaine O'Neal, maçın 2. çeyreğinde sağ omuzundan sakatlanarak sahayı terk etti. O'Neal'ın yokluğunu fazlasıyla hisseden takımda, Stephen Jackson'ın 16 ve Fred Jones'un 15 sayısı, yenilgiyi engelleyemedi. 
     Günün son maçında Phoenix Suns, sahasında Detroit Pistons'ı 100-97 yenerek Pistons'ın 8 maçlık galibiyet serisine son verdi. Maçta ''double-double'' yapan Amare Stoudemire, 26 sayı ve 10 ribauntla, Kanadalı oyun kurucu Steve Nash ise 16 sayı ve 14 asistle göz dolduruken, Quentin Richardson da 20 sayıyla galibiyete katkıda bulundu. 
     ''Double-double'' yapan diğer oyuncu Rasheed Wallace'ın 22 sayı ve 13 ribaunt, Chauncey Billups'un 17 sayı ve 6 asist, Richard Hamilton'ın da 16 sayı ve 9 asisti ise Pistons'ı yenilgiden kurtaramadı. 
     Lige, TSİ yarın sabaha karşı yapılacak 12 maçla devam edilecek. 
     
</TEXT>
</DOC>
