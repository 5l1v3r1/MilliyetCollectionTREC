<DOC>
<DOCNO> 340937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonsiy20.html </URL>
<DATE> 2005/05/09/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Liselerde hazırlık sınıfları kalkıyor 
</HEADLINE>
<TEXT>

     Dicle Eren CNN TÜRK 

Anadolu liseleri ve fen liselerinde hazırlık sınıfı kaldırılıyor. Bu liselerdeki öğretim süresi, diğer liselerde olduğu gibi önümüzdeki yıldan itibaren dört yıl olacak. 
     İlk ve ortaöğretimde müfredat değişikliği kapsamında yabancı dil dersleri yeniden yapılandırılıyor. İlköğretimde dördüncü sınıfta başlayacak olan yabancı dil eğitimi, sekizinci sınıfa kadar bilgisayar destekli sürecek. 
     Avrupa Birliği sürecinde artık her öğrencinin ilkokuldan itibaren belirli düzeyde İngilizce bilmesi hedefleniyor. Bu kapsamda da Anadolu liselerinin hazırlık sınıfı kaldırılacak. 
     Tüm liselerde dört yıla çıkacak olan eğitim öğretim gereği Anadolu liseleri de dört yıl olacak, ancak ilk yıldan itibaren normal ders müfredatına başlanacak. 
     
     Lise bitirme sınavı gündemde 

     Bakanlığın üzerinde çalıştığı bir başka proje ise liseyi bitirme sınavı. 
     Liselerde, 'bakalorya' yani olgunluk sınavı açılacak. Meslek lisesi öğrencileri ile düz lise öğrencileri kendi müfredatlarından sorumlu olacak. 
     Sınavda alınacak puanlar üniversiteye giriş için de belirleyici olacak. Milli Eğitim Bakanı Hüseyin Çelik'in Bakanlar Kurulu'na anlatacağı bu düzenlemelerin 2005-2006 eğitim öğretim yılında hayata geçirilmesi planlanıyor. 
     . 
     
     Yabancı dil sorunu ilköğretimde çözülecek 

     Milli Eğitim Bakanlığı, yeni ders çizelgeleri üzerinde çalışıyor. Yabancı dil dersi müfredatta ağırlıklı olarak yer alacak. İlkokul dördüncü sınıftan başlayacak olan İngilizce öğretimi sekizinci sınıfa kadar sürecek ve bilgisayar destekli verilecek. 
     Derslerde Avrupa dil portföyü standartları dikkate alınacak, İngilizce dinleme, konuşma, okuma ve yazma seviyeleri belirlenecek. 
     İlköğretim bittiğinde öğrenciler A-1 ve A-2 seviyesinde İngilizce bilecek. Öğrenciler kendini tanıtacak, karşısındakini tanımaya yönelik cümleler kurabilecek. 
     2008 yılından sonra ise liseyi bitiren her öğrencinin elinde dil 
     pasaportu olması hedefleniyor. Uluslararası Alte Organizasyonu kapsamında açılacak sınavlarda, yabancı dil seviye tespiti yapılacak ve öğrencilere sertifika verilecek. 
     Böylece yurt dışında iş arayanların elinde dil bildiklerine ilişkin bu sertifikalar bulunacak. 
     
     YAZARIMIZ ABBAS GÜÇLÜ YORUMLUYOR 

     CNN TÜRK'te Ajans programına konuşan Milliyet Gazetesi Eğitim Yazarı Abbas Güçlü, hazırlık sınıflarının kaldırılmasıyla Anadolu ve fen liselerinin düz liselerden bir farkının kalmayacağını belirterek bunun büyük bir hata olduğunu söyledi. 
     Mevcut altyapı sağlamlaştırılmadan Milli Eğitim Bakanlığı'nın böyle bir uygulamaya geçmesinin AB yolundaki Türkiye açısından önümüzdeki 10-20 yıl içinde dünya ile büyük bir iletişim kopukluğu yaşanacağını belirten Güçlü, bakanlığın bu davranışını 'popülist bir yaklaşım' olarak niteledi. 
     Karara Bakanlığın yabancı dile karşı olan yaklaşımının neden olduğunu vurgulayan Güçlü, son 10 yılda bakanlık tarafından getirilen alternatiflerin hiçbirinin başarılı olamadığını söyledi. 
     Güçlü ayrıca, yabancı dil altyapısı sağlam olan Galatasaray Lisesi, İstanbul Lisesi, Kadıköy Anadolu Lisesi gibi Anadolu ve özel liselerin hazırlık sınflarında ise bir değişikliğe gidilmeyeceğini belirtti. 
     Lise bitirme sınavlarına da değinen Güçlü, ÖSS stresi yaşayan öğrencilerin bu sınavla daha çok bunalacağını ve uygulamanın akılcı olmadığını belirtti. 

     
</TEXT>
</DOC>
