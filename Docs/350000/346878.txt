<DOC>
<DOCNO> 346878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/spor/ygokce.html </URL>
<DATE> 2005/05/29/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Veda şovu 
</HEADLINE>
<TEXT>



Sezonun hayal kırıklığı kahramanları, bol gollü, bol şamatalı bir kapanış partisi verdiler. Ligin son haftalarına kupa galibi ve şampiyon adaylarından biri olarak giren ve sıradan UEFA takımı kimliği ile çıkan Galatasaray'ın son umudu, Atatürk Olimpiyat Stadı'ndaki ligden düşmüş İstanbulspor'un, Trabzonspor'a çelme atmasıydı. Ama Karadeniz takımı orada da fırtına gibi esti, Galatasaray'ın yolunu bir kez daha kesti. 
Neşesiz başladılar. Hakan Şükür yoktu, Ayhan yoktu. Başlangıçta çok iştahlı da değillerdi. Ancak seyircinin tribünde yarattığı bol şarkılı, bol sloganlı maalesef bolca küfürlü tezarühatıyla uyanıp golleri sıralamaya başladılar. 
Hakan Şükür'süz Galatasaray, çift santrfor Necati ve Hasan Kabze ile sık sık gol pozisyonuna girdi. Kral olmadığı için topları şişirme kolaylığı yerine emek vererek Denizlispor ceza alanına taşıdılar. Cihan'ın ortaları, Ergün'ün ara pasları, Song ve Sabri'nin derinlemesine pozisyon hazırlıkları başlangıçta Necati ve Kabze tarafından harcandı. Ama sonradan olgunlaştılar. Sükunetle işlerine devam ettiler, oyun disiplinini bozmadılar. Hasan Kabze'nin iki golünde de Necati Ateş'in kişisellikten uzak, özverili, paylaşımcı ve katkıcı sorumluluk anlayışının örnekleri vardı. O Necati, Volkan'ın derin pasıyla tek vuruşta golü de bulduktan sonra Hagi'nin ezberini bozdu, uzun zamandır ilk kez ve haftalar sonra maçı hakemin bitiş düdüğüyle bitirdi, dışarı alınmadı. Song'un, Ergün'ün kornerine attığı kafa vuruşu da şık gollerden biriydi. 
Denizlispor, Beşiktaş'ı, Fenerbahçe'yi yenerken, Fenerbahçe ile unutulmaz bir kupa mücadelesi sergilerken kuşkusuz bir ruha sahipti. Tıpkı Denizli horozu gibi. Ali Sami Yen'de gördük ki bu horoz sus - pus olmuş, ruhunu kaybetmiş. Teknik Direktör Giray Bulak'ın heyecanı azalmış. Hele ilk kez A Milli Takım'a çağırılan Güven, ligi falan çoktan unutmuş. Ömer Rıza'dan birkaç depar izledik, o da bitti. Denizlispor, çoktan tatile çıkmış, kepenkleri indirmişti. 
Bu, belki de Hagi'nin veda maçı. Sezonun hesabını kendi özeleştirisiyle elbette yapacaktır. Elinden düşürdüğü büyük hedefler için şampiyonluk ve şampiyonlar ligi elbette yönetimin dışında kendi hatalarını da bulacaktır ve kulağında bir şarkı kalacaktır "I love you Hagi, I love you Hagi"... 
Tribünlerin aşkını karşılıksız bıraktığı için kimbilir, belki de ilk kez kendine kızacaktır. 



</TEXT>
</DOC>
