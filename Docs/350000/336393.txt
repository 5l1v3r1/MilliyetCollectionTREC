<DOC>
<DOCNO> 336393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sondun09.html </URL>
<DATE> 2005/04/24/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Kıbrıs'ta 'evet-hayır' yıldönümü... 
</HEADLINE>
<TEXT>

     BM Genel Sekreteri Kofi Annan'ın 11 Kasım 2002'de taraflara sunduğu ve üzerinde yapılan görüşmelerle dört kez değiştirilerek, beşincisinin Kıbrıs'ta Türk ve Rum halklarının onayına sunulduğu 24 Nisan referandumunun üzerinden bir yıl geçti. 
     24 Nisan 2004'te aynı anda KKTC ve Güney Kıbrıs'ta yapılan referandumda Kıbrıs Türkleri Annan planına yüzde 64.91 ile ''evet'' derken, Rumların yüzde 75.83'ü ''hayır'' demişti. 
     KKTC Cumhurbaşkanı Rauf Denktaş, Annan planı sunulduğunda müzakereye eski Rum yönetimi lideri Glafkos Klerides ile başladı, Rum tarafında yapılan seçimde Klerides'in yerine Tasos Papadopulos gelince, görüşmeye Papadopulos ile devam etti. 
     New York'ta 10-13 Şubat 2004'te yapılan görüşmelerde varılan mutabakatta, Annan planı üzerindeki yeni tur ve takvimlenmiş görüşmelerin 19 Şubat'ta Lefkoşa'da başlaması kararlaştırıldı. New York'ta ayrıca, tarafların anlaşamaması halinde plana son şeklini Annan'ın vermesi de kabul edildi. 
     Lefkoşa'da 19 Şubat'ta başlayan ve 22 Mart'a kadar devam eden görüşmelerde taraflar 15 kez yüz yüze görüştü. Kıbrıs Türk heyetine, 14 Aralık 2003 genel seçimlerinin ardından oluşan Cumhuriyetçi Türk Partisi CTP -Demokrat Parti DP hükümeti de etkin şekilde katıldı. Müzakere heyetinde Başbakan Mehmet Ali Talat ile Dışişleri Bakanı ve Başbakan Yardımcısı Serdar Denktaş da yer aldı. 
     Lefkoşa'daki görüşmelerin sonunda, New York'ta varılan mutabakat gereği, Mart ayı sonunda, Türkiye, Yunanistan, KKTC, Güney Kıbrıs ve BM'nin de katılımıyla İsviçre'de beşli görüşmeler yapıldı. Görüşmeler sonunda taraflar arasında mutabakat sağlanamadı ve BM Genel Sekreteri Kofi Annan hakemliğini kullanarak, plana son şeklini verdi. 
     Annan'ın son şeklini verdiği Kıbrıs çözüm planı, 24 Nisan 2004'te Kıbrıs'ın kuzey ve güneyinde eş zamanlı referanduma sunuldu. Referandum öncesi yaşanan yoğun propaganda sürecinde, Rum lider Papadopulos ve KKTC Cumhurbaşkanı Denktaş, plana ''hayır'' diyeceklerini açıkladı. KKTC Başbakanı Mehmet Ali Talat, halkın plana ''evet'' demesi yönünde propaganda yaptı. 
     Talat, bu sürede, Güney Kıbrıs'tan da ''evet'' sonucu çıkması için, Güney Kıbrıs'ın güçlü partileri AKEL ve Demokratik Seferberlik Partisi DİSİ yetkilileri ile görüşmeler yapmak üzere, başbakan sıfatıyla ilk kez Rum tarafına geçti. DİSİ ''evet'', AKEL ''hayır'' dedi. AKEL'in tavrı, Rum tarafında referandumun sonucunda belirleyici oldu. 
     Referandumda, Kıbrıslı Türklere ve Kıbrıslı Rumlara, ''Kıbrıs'ın Avrupa Birliği'ne birleşik olarak gireceği yeni düzeni hayata geçirecek Kuruluş Anlaşması ve tüm eklerini Kıbrıs Türk Devleti'nin Anayasası'nı ve yürürlükte olacak yasalara ilişkin hükümleri onaylıyor musunuz '' sorusu soruldu. 
     Yoğun propagandanın yapıldığı ve Kıbrıslı Türklerin ''evet'' demesi için dünyanın vaatlerde bulunduğu referandum, 24 Nisan 2004'te Kıbrıs'ın iki kesiminde eş zamanlı yapıldı. 
     Referandum sonucunda, KKTC'den güçlü ''evet'', Rum kesiminden de güçlü ''hayır'' sonucu çıktı. 
     KKTC'den yüzde 64.91 ''EVET'', yüzde 35.09 ''HAYIR'' çıktı. 
     Kıbrıs Rum kesiminden de yüzde 24.17 ''EVET'', yüzde 75.83 ''HAYIR'' sonucu çıktı. 
     Referanduma KKTC'de yüzde 84.35, Güney Kıbrıs'ta da yüzde 96. katılım oldu. 
     Referandumda Rumların ''hayır'' demesiyle Annan planı uygulamaya girmedi. Rumlar, 1 Mayıs'ta Avrupa Birliği'ne resmen dahil oldu. 
     Referandumun üzerinden bir yıl geçmesine rağmen, Kıbrıs Türklerine verilen sözler yerine getirilmedi. İzolasyonların kaldırılması yönünde somut gelişmeler olmadı. 
     KKTC'de CTP-DP koalisyon hükümeti, sınırlı sayıyla kurulduğu Cumhuriyet Meclisi'nde, istifalarla 26 Nisan'da azınlığa düştü. Hükümet 20 Ekim'de istifa etti. 
     Yapılan görüşmelerden yeni bir hükümet kurulamayacağı anlaşılınca erken seçim kararı alındı ve 20 Şubat 2005'te seçime gidildi. CTP, seçimden daha da güçlenerek çıktı. Yüzde 45 oranında oy alan CTP, DP ile yeniden hükümet kurdu. 17 Nisan'da yapılan cumhurbaşkanlığı seçimini de CTP Genel Başkanı ve Başbakan Mehmet Ali Talat birinci turda kazandı. Talat, 24 Nisan referandumunun yıldönümü olan bugün, cumhurbaşkanlığı görevini, 1. Cumhurbaşkanı Rauf Denktaş'tan devralacak. 
     
</TEXT>
</DOC>
