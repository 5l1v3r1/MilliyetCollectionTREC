<DOC>
<DOCNO> 303483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur39.html </URL>
<DATE> 2005/01/04/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
İstanbul Üniversitesi'nde rektör adayları yarışıyor 
</HEADLINE>
<TEXT>

     İstanbul Üniversitesi'nde İÜ 7 Ocak'ta yapılacak rektörlük seçimine katılacak adaylar vaatlerini anlattı. 
     İÜ Öğretim Üyeleri Derneği'nce, Fen Fakültesi Cemil Bilsel Konferans Salonu'nda düzenlenen toplantıda rektör adayları, seçime 3 gün kala öğretim üyelerinin karşısına çıktı. 
     İlk sözü alan rektör adayı Fen Fakültesi Öğretim Üyesi Prof. Dr. Gediz Akdeniz, ''İstanbul Üniversitesi'nde dayatmacı, küreselleşmeci modellerin uygulanamayacağını'' ifade ederek, rektör olursa küreselleşmeci yapılanmaların dışında kalacağını söyledi. 
     ''Sistemin büyümesinin değil, içinin zenginleşmesinin önemli olduğunu'' vurgulayan Akdeniz, ''Biz büyümek değil, içimizi zenginleştirmek zorundayız'' dedi. 
     Hukuk Fakültesi Öğretim Üyesi Prof. Dr. Yavuz Alangoya da rektörlere verilen yetkilerin fazla olduğunu ifade ederek, rektör seçilirse yetki paylaşımına önem vereceğini kaydetti. 
     Alangoya, üniversitenin amacının ''bilimsel yoğunlaşmanın artırılması, topluma hizmet ve çağdaş uygarlık düzeyine ulaşmak'' olduğuna dikkati çekerek, ''Saydam, katılımcı, özgürce fikirlerini açıklayabilen, yani demokratik bir üniversite ve yönetim biçimi benim taahhüdümdür'' diye konuştu. 
     
     ''HİÇ KİMSENİN DEVAMI DEĞİLİM'' 
     Rektör adaylarından İÜ Tıp Fakültesi Öğretim Üyesi Prof. Dr. Faruk Erzengin ise ''hedefinin, İstanbul Üniversitesi'ni Avrupa'nın saygın ilk 10 üniversitesi içine sokmak'' olduğunu dile getirdi. 
     ''Laik, demokratik, Atatürk ilkelerine bağlı, tam donanımlı öğrenciler yetiştirmeyi amaçladığını'' kaydeden Erzengin, ''Hiç kimsenin devamı değilim. Kimseyle de problemim yok. Verilemeyecek hesabım yok. Adayım, kimsenin lehine de adaylıktan çekilmeyeceğim'' dedi. 
     İşletme Fakültesi Öğretim Üyesi Prof. Dr. Kemal Kurtuluş da üniversitenin son yıllarda çok kan kaybettiğini savunarak, bu yüzden ciddi fırsatlar kaçırıldığını söyledi. ''İstanbul Üniversitesi'nin çok hızlı değişmesi gerektiğine inanıyorum'' diyen Kurtuluş, bunun gerçekleştirilememesi durumunda, üniversitenin büyüklüğünün sadece binalardan ibaret kalacağını ileri sürdü. 
     
     ''TÜRKİYE'NİN EN İYİ ÜNİVERSİTESİ'' 
     Diğer aday İktisat Fakültesi Öğretim Üyesi Prof. Dr. Nur Serter de üniversite yönetiminde 7 yıl görev yaptığını ve bu konuda deneyimli olduğunu belirterek, ''İstanbul Üniversitesi'ne bilimde ve eğitimde Türkiye'nin en iyisi olmayı vaat ediyorum'' dedi. 
     Eğitimde kalite reformunu gerçekleştireceğini ifade eden Serter, öğretim üyeleriyle paylaşarak sorunları çözeceğini dile getirdi. 
     Cerrahpaşa Tıp Fakültesi Öğretim Üyesi Prof. Dr. Seyfettin Uludağ da üniversitenin sorunlarını da çözümlerini de bildiğini ifade ederek, rektör seçilirse İstanbul Üniversitesi'ni tercih edilen bir üniversite haline getirme sözü verdi. 
     Uludağ, ''Destek veren, denetleyen, harekete geçiren, sorgulayan, eşgüdüm sağlayan ve yetkilerini paylaşan bir rektör olacağım'' dedi. 
     Cerrahpaşa Tıp Fakültesi Öğretim Üyesi Prof. Dr. Hasan Yazıcı da ''üniversitelerin temel işlevinin ayrı ve özgün düşünen insanlar yaratmak olduğunu'' vurgulayarak, rektör seçilmesi durumunda farklı ve özgün düşünen insanlar yaratmak için çalışacağını söyledi. Bunun için merkeziyetçilikten uzaklaşılması gerektiğini ifade eden Yazıcı, seçilirse 5 rektör yardımcısıyla çalışacağını ve Ankara'da da bir büro açacağını söyledi. 
     Rektör adaylarından Prof. Dr. Mesut Parlak'ın katılamadığı toplantıda, öğretim üyeleri de rektör adaylarına çeşitli sorular yönelttiler. 
     
</TEXT>
</DOC>
