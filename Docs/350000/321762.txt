<DOC>
<DOCNO> 321762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun17.html </URL>
<DATE> 2005/03/08/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Gorbaçov Putin'i hala destekliyorum 
</HEADLINE>
<TEXT>

     Dağılan Sovyetler Birliği'nin son Devlet Başkanı Mihail Gorbaçov, Rusya Devlet Başkanı Vladimir Putin'i başlangıçta desteklediğini, bugün de desteklemeye devam ettiğini söyledi. 
     Gorbaçov, Die Welt gazetesine verdiği demeçte, Putin'in, seçim öncesinde verdiği bazı vaatlerden uzaklaştığını belirterek, ''Devlet Başkanı Putin'i hala destekliyorum. Daha önce açıkladığı pozisyonlara dönmesi için henüz geç değil. Başkanımızın özellikle şimdi toplumun güvenilir desteğine ihtiyacı olduğuna inanıyorum'' dedi. 
     Putin'in ilk başkanlık döneminin bu kadar başarılı olabileceğine önceleri inanmadığını ifade eden Gorbaçov, ''Çok yetenekli bir insan olduğu ortaya çıktı. Öğrenmeye hevesli ve iyi girişimleri var. Ülkeyi istikrarlı ve yönetilebilir yaparak, sosyal sorunları çözerek ve ilgisini dış politikaya yönelterek insanların güvenini kazandı. Ancak ikinci başkanlık dönemini, sadece iktidar gücünü daha da geliştirmek için kullanırsa insanlar büyük hayal kırıklığına uğrayacaktır'' diye konuştu. 
     Putin'in kararlı davrandığını ve bazı otoriter önlemler aldığını, ancak demokratik alanda eksikliklerin bulunduğunu kaydeden Gorbaçov, ''Rüşvete karşı kararlı şekilde mücadele edebilecek bir hukuk devletine ihtiyacımız var. Demokratik süreç devam etmeli ve anayasada garanti edilen özgürlük ve vatandaşlık hakları korunmalı'' dedi. 
     Eski SSCB'de reformlara geç başlandığını, bundan dolayı da üzüntü duyduğunu belirten Gorbaçov, ''Parti reformu gecikmeli başladı. İkmal faaliyetlerini de istikrarlı hale getirmeyi başaramadım. İnsanlar yiyecek alabilmek için uzun kuyruklar oluşturdular. Muhalefetteki rakiplerim de perestroykaya duyulan güveni azaltmak için bilinçli olarak birlikte hareket ettiler'' diye konuştu. 
     Gorbaçov ayrıca, eski Devlet Başkanı Boris Yeltsin'in Rus halkına yalan söylediğini, birkaç yıl içinde Rusya'nın dünyanın en gelişmiş ülkeler arasına gireceğini belirttiğini, bunun bir hata olduğunu kaydetti. 
     
</TEXT>
</DOC>
