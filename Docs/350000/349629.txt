<DOC>
<DOCNO> 349629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun20.html </URL>
<DATE> 2005/06/07/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Polonya da referandumu erteleyebilir 
</HEADLINE>
<TEXT>

     Polonya Devlet Başkanı Aleksander Kwasnievski, AB Anayasası ile ilgili ekim ayında yapılması planlanan referandumu, 16-17 Haziran'daki AB zirvesinde bir karar alınmaması halinde erteleyebileceklerini açıkladı. 
     Kwasnievski, radyodan yaptığı açıklamada, ''AB, Fransa ile Hollanda'da halkın anayasaya 'hayır' demesiyle ortaya çıkan krizi müzakere edinceye kadar bir tarih belirlememeliyiz'' dedi. 
     İngiltere'nin de referandum planlarını askıya aldığını hatırlatan Kwasnievski, Brüksel'deki AB zirvesinden somut bir karar çıkmayacağı ve daha iyi hazırlanmak için kendilerine zaman tanıyarak, tekrar bir araya gelmek üzere tarih belirleneceği düşüncesinde olduğunu söyledi. 
     Polonya'daki son kamuoyu yoklamaları, halkın büyük bölümünün AB Anayasası'nı desteklediğini gösteriyor. 
     Kwasniewski, dünkü açıklamasında, Polonya'nın referandumda AB Anayasası hakkında ne düşündüğünü söylemesi gerektiğini belirtmiş ve referandum tarihinde gecikme olmayacağına işaret etmişti. 
     
</TEXT>
</DOC>
