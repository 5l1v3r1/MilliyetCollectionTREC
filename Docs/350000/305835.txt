<DOC>
<DOCNO> 305835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonspo15.html </URL>
<DATE> 2005/01/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Doping kontrolünde kullanılan 'dublör' uyuşturucu kullanıcısı çıktı 
</HEADLINE>
<TEXT>

     Milli vücutçu Serdar Aktolga'nın doping kontrolünde kullandığı ''dublör'', uyuşturucu kullanıcısı çıktı. 
     Serdar Aktolga, 2000 yılının ekim ayında 2. olduğu Türkiye Şampiyonası'nda yapılan doping kontrolüne kendisi yerine arkadaşını soktu. Yapılan analizlerde, ''dublör''ün esrar kullandığı belirlenince, Aktolga'ya müsabakalardan ömür boyu men cezası verildi. 
     
     BAKANA AF DİLEĞİ MEKTUBU 

     Milli sporcu Serdar Aktolga, o dönem yapılan ''dublör kullanma'' hatasına kendisinin de düştüğünü ve bakan Mehmet Ali Şahin'e yazdığı mektupla kendisini affetmesini istediğini belirterek, şöyle konuştu 
     ''2000 yılının ekim ayında Türkiye Şampiyonası'na katıldım ve Türkiye ikincisi oldum. Şampiyona sonrası yapılan doping kontrolüne yerime arkadaşımı soktum. Ancak kendisinin numunesinde esrar tespit edildi. Kendisine bunu söylediğimde, hayatında esrarı bir kez kullandığını ifade etti. Benim yaptığım da çok büyük hataydı. Çok pişmanım. Birçok başarıya imza atmış bir sporcuyum ve bu spordan kopmak istemiyorum. Bunun için sayın bakanımızdan beni affetmesini istiyorum.'' 
     
     MEN CEZASINI HİÇE SAYDI 

     Aktolga, müsabakalardan ömür boyu men cezası almasına karşın uluslararası yarışmalara katılmayı sürdürdü. 
     Aktolga, ceza aldığı 2000 yılından sonra 2001 yılında katıldığı Dünya Şampiyonası'nda 6'ıncı, 2002 Dünya Şampiyonası'nda 5'inci, 2004 Avrupa Şampiyonası'nda da 4'üncü oldu. 
     Bu şampiyonalara özel statüyle bireysel olarak Türkiye adına katıldığını ifade eden Aktolga, ''Bu şampiyonaların hepsine kendi paramla ve imkanlarımla girdim. Zaten bu yarışmaların federasyonla bağlayıcı bir yanı yok. Sporcular organizatör ülkeye katılım parası ödeyerek şampiyonaya iştirak edebiliyor. Amacım, spordan kopmadan kendimi sürekli geliştirmekti'' diye konuştu. 
     
</TEXT>
</DOC>
