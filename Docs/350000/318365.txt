<DOC>
<DOCNO> 318365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/dunya/adun.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcak mesajlar 
</HEADLINE>
<TEXT>


Irak'ın cumhurbaşkanı olması beklenen Talabani, Süleymaniye'de görüştüğü Türk heyetine, Irak'ın toprak bütünlüğünün korunacağını, şeriat devletinin kurulmayacağını ve PKK ile mücadele edileceğini vaat etti 

UTKU ÇAKIRÖZER, BARKIN ŞIK Ankara 


Irak Cumhurbaşkanlığı'na seçilmesine kesin gözüyle bakılan Irak Kürdistan Yurtseverler Birliği KYB lideri Celal Talabani, Kuzey Irak'ta görüştüğü Türk heyetine, "Irak'ın bütünlüğünün korunacağı, şeriat devleti kurulmayacağı ve PKK ile mücadele edileceği" mesajı verdi. 
Türkiye'nin Irak Koordinatörü Büyükelçi Osman Korutürk başkanlığında Dışişleri Bakanlığı, MİT ve Genelkurmay Başkanlığı temsilcilerinden oluşan Türk heyetiyle Süleymaniye'ye bağlı Dokan'daki özel konutunda dün görüşen Talabani, şu mesajları verdi 

TOPRAK BÜTÜNLÜĞÜ 
Irak'ın birlik ve toprak bütünlüğünün korunmasına önem vereceğini belirten Talabani, bağımsız bir Kürt devletine karşı olduğunu, "Önce Iraklıyım, sonra Kürt'üm. Irak'ın toprak bütünlüğü içinde yer almak Irak Kürtlerinin çıkarınadır" sözleriyle ifade etti. 

KERKÜK 
Bu şehrin Araplar, Türkmenler, Kürtler ve diğer grupların bir arada yaşayacağı bir kardeşlik kenti olması gerektiğini belirten Talabani, şehrin statüsünün Kerkük halkının uzlaşması sonucunda belirlenmesi gerektiğini söyledi. Kürt lider, "Brüksel modeli" önerisini Türk heyetine de yineledi. 

ŞERİATA GEÇİT YOK 
Irak'ta Şiilerle kuracakları hükümetin bir din devleti olmaması gerektiğini söyleyen Talabani, "Belki devletin dayanaklarından biri İslam hukuku olabilir ancak şeriat devletinde yer almam" dedi. 

PKK 
Talabani, Irak'ta yeni kurulacak yönetimin Irak'taki PKK varlığına izin vermeyeceğini Türk heyetine iletti. 

YARDIM ÇAĞRISI 
Talabani, yeni dönemde Türkiye'nin demokratik tecrübelerinden faydalanmak istediklerini söyledi. 

Desteğe hazırız 
Türk heyetinin başkanı Korutürk, Irak'ın toprak bütünlüğünü koruyan, tüm grupların haklarını gözeten çağdaş bir demokrasi oluşturulmasına Türkiye'nin her türlü katkıyı yapmaya hazır olduğunu iletti. 

Çocuklarıyla birlikte servis yaptı 

Türk heyeti, Talabani ile görüşmeye Diyarbakır'da kendilerine tahsis edilen askeri helikopterle gitti. Baraj gölü manzaralı özel konutun yakınındaki boş alana iniş yapan heyet, evin kapısında Talabani tarafından karşılandı. Büyük misafirperverlik gösteren Talabani, balık ve içliköftenin yanı sıra çeşitli mezelerin de yer aldığı yemekte ikramı çocuklarıyla birlikte kendisi yaptı. Heyet, öğle saatlerinde ayrıldıkları Dokan'dan helikopterle Diyarbakır'a döndü. 


</TEXT>
</DOC>
