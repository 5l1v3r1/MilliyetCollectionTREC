<DOC>
<DOCNO> 326287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko51.html </URL>
<DATE> 2005/03/23/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Dünya Bankası başkanlığı için Wolfowitz'e bir destek de İngiltere'den 
</HEADLINE>
<TEXT>

     ABD Savunma Bakan Yardımcısı Paul Wolfowitz'in Dünya Bankası başkanlığına adaylığına, Avrupa'dan destek artıyor. 
     İngiltere Dışişleri Bakanı Jack Straw, ''duygulu ve dürüst bir adam'' olduğunu belirttiği Wolfowitz'in adaylığının kendilerini sevindirdiğini ve bu adaylığı desteklediklerini söyledi. 
     Almanya Başbakanı Gerhard Schröder de daha önce Wolfowitz'in Dünya Bankası başkanı olmasını desteklediklerini bildirmişti. 
     ABD Başkanı Bush'un Dünya Bankası başkanlığına Irak'ın işgalinin mimarlarından Wolfowitz'i aday göstermesi, işgale karşı çıkan Avrupalı bazı çevrelerde soğuk karşılanmıştı. 
     Gözlemciler, Wolfowitz'e duyulan soğukluğun teamülleri geçersiz kılmayacağını, Avrupa ülkelerinin isteksizce de olsa ABD'nin adayını onaylayacağını bildiriyorlar. 
     Teamüllere göre Dünya Bankası başkanları ABD tarafından belirlenirken, Uluslararası Para Fonu IMF başkanlığına Avrupalılar getiriliyor. 
     
</TEXT>
</DOC>
