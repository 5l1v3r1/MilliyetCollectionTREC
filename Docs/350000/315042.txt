<DOC>
<DOCNO> 315042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sondun18.html </URL>
<DATE> 2005/02/14/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
AB üyelerinin en cimrileri açıklandı... 
</HEADLINE>
<TEXT>

     Avrupalı yardım grupları, AB'nin en zengin üyelerinden bazılarının, dünyadaki fakir ülkelere yardım edilmesi söz konusu olduğunda cimrileştiklerini belirtti. 
     Action Aid, Eurodad ve Oxfam gibi yardım gruplarının hazırladığı raporda, Almanya ve İtalya'nın, AB'nin en cimri üyeleri oldukları kaydedildi. 
     Almanya ve İtalya'nın, BM'nin dünyada fakirliğin 2015'e kadar azaltılması hedefini yerine getirmede çok az şey yaptığı belirtilen raporda, 1970 yılında dünyanın zengin ülkeleri tarafından gayri safi milli gelirlerinin yüzde 0.7'sini dış yardım olarak verilmesini içeren bu taahhüdü yalnızca 4 AB üyesinin yerine getirdiği kaydedildi. 
     Diğer 21 AB ülkesinin, hala bu taahhüdü yerine getirmediğini ve bunun bağışlanamaz olduğu ifade edilen raporda, dünyanın en zengin ülkelerinden İtalya'nın, dış yardım olarak gayri safi milli hasılasının yalnızca yüzde 0.17'sini verdiği bildirildi. 
     Avrupa'nın en büyük ekonomisinin lideri Almanya Başbakanı Gerhard Schröder'in, Davos'ta yapılan Dünya Ekonomik Forumu'nda Almanya'nın ''orta dönemde'' yüzde 0.7 hedefine ulaşacağı sözünün eleştirildiği raporda, Almanya'nın şimdiki eğilimlere göre yüzde 0.7'ye 2087'ye kadar ulaşamayacağı ileri sürüldü. 
     Raporda, gayri safi milli hasılasının yüzde 0.8'ini veren Lüksemburg ve yüzde 0.7'ye ulaşan İsveç gibi bazı AB ülkelerinin, bu çabalarından dolayı ''altın yıldızı'' hak ettikleri kaydedildi. Hollanda ve Danimarka'nın da yardım konusunda övüldüğü raporda, ''AB'nin, uluslararası yardımın miktarının ve kalitesinin artırılması borç yükünün hafifletilmesi ve dünya ticaret kurallarının daha adil yapılması konularında harekete geçmesi gerektiği'' bildirildi. 
     
</TEXT>
</DOC>
