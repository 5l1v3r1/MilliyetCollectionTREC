<DOC>
<DOCNO> 313075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun14.html </URL>
<DATE> 2005/02/07/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İran'da Eşkevari serbest bırakıldı 
</HEADLINE>
<TEXT>

     İran'da muhalif din adamı Hüccetülislam Hasan Yusuf Eşkevari serbest bırakıldı. 
     İran basınının haberlerine göre, ''İslam dinine hakarette bulunmak, rejim karşıtı propaganda yapmak, Berlin Konferansı sırasında ulusal güvenliğe aykırı hareket ve açıklamalarda bulunmak, kamuoyunda kargaşa yaratmak için yalan yaymak'' suçlarından 7 yıl hapse mahkum edilen Eşkevari, cezasının yaklaşık üçte ikisini çektikten sonra şartlı olarak tahliye edildi. 
     İran Özgürlük Hareketi'ne İÖH yakın bir din adamı olarak bilinen Eşkevari'nin eşi Muhterem Golbabayi, gerekli yasal işlemler yapıldıktan sonra kocasının dün şartlı tahliye edildiğini söyledi. 
     Serbest bırakılan Eşkevari'nin cezaevinde sağlıkı durumunun kötüleştiğine dair haberler çıkmıştı. 
     Eşkevari, Almanya'da Yeşiller Partisi ile bağlantılı Heinrich Boell Vakfı tarafından desteklenen ve Nisan 2000'de Berlin'de düzenlenen ''Seçimlerden Sonra İran'' konulu Berlin Konferansı'na katıldıktan sonra 5 Ağustos 2000 tarihinde Tahran'a dönüşünde havaalanında tutuklanmıştı. 
     Berlin Konferansı'na katılan 15 reformcu ve iki tercüman Devrim Mahkemesi'nde yargılanmış, bazıları serbest bırakılırken bazılarına çeşitli hapis cezaları verilmişti. Eşkevari'nın davasına ise din adamlarının yargılandığı Ruhaniyet Özel Mahkemesi tarafından bakılmıştı. 
     Ruhaniyet Özel Mahkemesi, Eşkevari'ye 2000 yılında bazı aydınlar ve siyaset adamlarına yönelik işlenen seri cinayetlerle ilgili yalan yaymak suçundan 2 yıl, İslam dinine hakaretten 4 yıl ve Berlin Konferansı'na katıldığı için 1 yıl hapis cezası vermiş ve Eşkevari'yi din adamı kıyafeti giymekten men etmişti. 
     
</TEXT>
</DOC>
