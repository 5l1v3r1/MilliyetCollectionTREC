<DOC>
<DOCNO> 334351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/spor/ymese.html </URL>
<DATE> 2005/04/18/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Tarihi galibiyet 
</HEADLINE>
<TEXT>



Kim ne derse desin, bu sezonun futbol adına en iyi derbisini izledik. Doksan dakikalık mücadelede her şey vardı. Heyecan, tempo, futbolun ögeleri ve de birbirinden güzel inanılmaz güzel goller. İşte futbol bu... Derbi öncesi yapılan tahminler ve yorumların bazıları adresi buldu. Çalımbay'ın iddialı mesajlarının ne kadar doğru olduğunu skora bakacak olursak, görürüz. 
Derbide bizleri en çok mutlu eden bir noktayı belirtmeden geçmek haksızlık olur. Goller, yanlış hakem kararları ve mücadeleyi bir kenara bırakın, 10 kişi kalmış ve oyunun büyük bölümünü kalecisiz oynayan rakip takım, bu tarihi galibiyeti alkışlayan Fenerbahçe taraftarı... Bir kez daha şapka çıkarıyoruz. 
Maçın ilk 25 dakikalık bölümünde Fenerbahçe, Beşiktaş'ı abondone etti. Bu süreçte Beşiktaş'ı sahasına kapatan Sarı - Lacivertli ekip, çok pozisyon buldu, ama son vuruşlarda becerikli olamadı. 
Alex'i Tayfur'la, Anelka'yı İbrahim Toraman'la, çıkıncaya kadar Nobre'yi Mustafa Doğan'la kontrol eden Beşiktaş, Fenerbahçe'nin bu baskısını Tümer'le çözdü. Tümer'in attığı golde hem beceri, hem de müthiş bir zeka vardı. 
Ne var ki, Luciano'nun attığı gol de uzun süre hafızalarlan silinmeyecek kadar güzeldi. İlk yarı bitimine doğru Carew'in kafa golü maçın kırılma noktasıydı. 
İkinci yarıdaki pozisyonlar, kaçanlar ve golleri bir kenara bırakacak olursak bir noktayı iyi irdelemek gerekir. Bülent Demirlek, her ne kadar faul kararlarında eyyama kaçmadıysa da, bizce verdiği penaltı kararı çok tartışma götürür. Bizce penaltı değildi. Ancak Cordoba gibi tecrübeli bir kalecinin hiçbir tehlikesi olmayan topa çıkışı ve tartışmalara neden olan penaltıyı yaratması inanılır gibi değildi. 
Fenerbahçe Stadı'ndan onca zorluğa karşı tarihi bir galibiyetle çıkan Beşiktaş'ı ve de onun hocası Atom Karınca'yı bir kez daha kutluyoruz. 
Keşke sezon başında gelseydin Çalımbay... 


</TEXT>
</DOC>
