<DOC>
<DOCNO> 306485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonsiy13.html </URL>
<DATE> 2005/01/14/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Baykal Çözümsüzlüğün bedeli KKTC ve Türkiye'ye ödetilmek isteniyor 
</HEADLINE>
<TEXT>

     CHP Genel Başkanı Deniz Baykal, Kıbrıs konusunun Türkiye'nin içine girdiği tablonun bir uzantısı olarak ele alınması anlayışını parti olarak her zaman reddettiklerini söyledi. 
     Ankara'da temaslarda bulunan KKTC Dışişleri Bakanı ve Başbakan Yardımcısı Serdar Denktaş, CHP Genel Merkezi'nde Baykal'ı ziyaret etti. Kabulde konuşan Baykal, Denktaş ailesinin Kıbrıs sorunun uluslararası alanda çözülmesi için iyi niyetli çaba harcadığını belirterek, ''Kendileri 'ne olursa olsun, bizden ne isterlerse verelim' anlayışına da teslim olmuş değillerdir'' dedi. 
     Baykal, Kıbrıs konusunda önemli gelişmelerin beklendiği bir döneme girildiğini kaydetti ve Serdar Denktaş ile bu döneme ilişkin görüş alışverişinde bulunacaklarını söyledi. 
     KKTC'de gelecek ay yapılacak seçimlerde Denktaş'a başarılar dileyen Baykal, Türkiye-AB müzakerelerinin başlayacağı tarihe kadar Kıbrıs sorununa esaslı bir çözüm bulunması gerektiğini ifade etti ve bu süreçte KKTC'nin hukuki varlığının tehlikeye girmemesi için neler yapılması gerektiğini değerlendirileceğini ifade etti. 
     Baykal, 17 Aralık'ta AB zirvesinde alınan kararın, Kıbrıs sorununun Türkiye'nin beklentileri doğrultusunda çözülmesi için uygun bir çerçeve oluşturamadığını belirtti ve şunları kaydetti 
     ''Kıbrıs sorununun çözümsüzlüğünden ne Türkiye ne de KKTC sorumlu, ama çözüm olmamasının bedeli KKTC ve Türkiye'ye ödetilmek isteniyor. Hassas ve çapraşık bir tablo var ortada. Esas meselenin gözden kaçmaması gerekir. Türkiye KKTC ilişkileri, KKTC'nin hukuki varlığı engellenip, sekteye uğratılacak açılımlar yapılmamalı. Bu konuda hükümetin tavrı net değil.'' Baykal, gelişmeleri dikkatle izleyeceklerini ve parti olarak her türlü katkıyı vermeye hazır olduklarını söyledi. 
     Denktaş da Kıbrıs'ta yakın zaman içinde seçimler olacağını ve ardından da önemli bir sürece girileceğini belirterek, bu süreç içinde KKTC ve Türkiye'deki siyasi partilerle istişarelerde bulunmayı amaçladığını kaydetti. Serdar Denktaş, ''Gerçekçi politikalar üretmek istiyoruz'' diye konuştu. 
     
</TEXT>
</DOC>
