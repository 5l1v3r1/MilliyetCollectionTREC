<DOC>
<DOCNO> 322814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun36.html </URL>
<DATE> 2005/03/11/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Avrupa'dan İran'a BM tehdidi 
</HEADLINE>
<TEXT>

     AB'nin üç büyüğü İngiltere, Fransa ve Almanya, İran uranyum zenginleştirmeyi sürdürürse ya da nükleer taahhütleri çiğnerse konunun BM Güvenlik Konseyi'ne havale edilmesini destekleyeceklerini açıkladılar. 
     Üç ülke, AB dönem başkanı Lüksemburg'a gönderdikleri mektupta, İran ile ekonomik ve siyasi kazançlar karşılığında nükleer çalışmalarına son vermesine ikna için geçen aralıkta başlayan görüşmelerde ''umulduğu kadar hızlı yol alınmadığı'' belirtildi. 
     Mektupta, İran'ın tüm uranyum zenginleştirme ve benzeri faaliyetlerini durdurması ve Uluslararası Atom Enerjisi Ajansı UAEA ile tam işbirliği yapması halinde konunun çözülebileceğine inanıldığı belirtildi. 
     İngiltere, Fransa ve Almanya, İran'ın, üç ülkenin çabalarına rağmen bunların aksi yönünde hareket etmesi durumunda konunun BM Güvenlik Konseyi'ne havale edilmesinden başka seçenek kalmayacağını bildirdiler. 
     AB'nin üç büyüğü Almanya, İngiltere ve Fransa, ekonomik ve teknik yardımın yanı sıra Dünya Ticaret Örgütü DTÖ gibi uluslararası kuruluşlara katılmasını destekleme karşılığında İran'ı uranyum zenginleştirme çalışmalarından tamamen vazgeçirmeye çalışıyor. 
     ABD, İran'ı nükleer silah üretmeye çalışmakla suçlarken, İran nükleer programının enerji elde etmeye yönelik barışçıl amaçlar taşıdığında ısrar ediyor. 
     
</TEXT>
</DOC>
