<DOC>
<DOCNO> 303230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/magazin/axmag01.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir ödüllü film daha geliyor 
</HEADLINE>
<TEXT>


Çeşitli festivallerde jüri özel ödülü, en iyi kadın oyuncu ve en iyi senaryo ödüllerini alan 'Bulutları Beklerken', cuma günü vizyona giriyor 

İSTANBUL Milliyet 

Kürt sorununu işlediği "Güneşe Yolculuk" filmiyle tartışmalara yol açan yönetmen Yeşim Ustaoğlu'nun yeni filmi "Bulutları Beklerken" 7 Ocak'ta gösterime giriyor. 23. Uluslararası İstanbul Film Festivali'nde Jüri Özel Ödülü kazanan film, Karadeniz'de yıllarca adını gizleyerek yaşayan Eleni adlı bir kadının hik yesini anlatıyor. 1. Dünya Savaşı'ndan sonra Osmanlı ordusunun Karadeniz'deki Rum köylerini boşaltmasını ve burada yaşayanların güneye göçünü konu edinen film, Yorgos Andreadis'in "Tamama" adlı romanından esinlenilerek çekildi. 

Halk da oynadı 
Film platformu olarak, Tirebolu ile Selanik seçildi. Filmin başrol oyuncusu Rüçhan Çalışkur, 23. Uluslararası Film Festivali'nde "En İyi Kadın Oyuncu" ödülü kazandı. 
İstanbul, Montreal ve Selanik film festivalilerinde gösterilen "Bulutları Beklerken", Sundance Film Festivali'nde "En İyi Senaryo" ödülünü alarak, 150 bin dolar destek kazandı. Filmin TV haklarını daha çekilmeden satın alan Japon Ulusal Televizyonu da filme mali destekte bulunanlar arasında. Rotterdam Film Festivali bünyesindeki CineMart ve Hubert Bals Vakfı fonlarının desteğini de alan Ustaoğlu, filmini 3 yılda çekti. Filmde tiyatro oyuncusu Rüçhan Çalışkur, Rıdvan Yağcı ve İsmail Baysan dışında yöre halkı rol aldı. 



</TEXT>
</DOC>
