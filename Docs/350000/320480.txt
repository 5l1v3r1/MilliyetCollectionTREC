<DOC>
<DOCNO> 320480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur53.html </URL>
<DATE> 2005/03/03/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Cenazenin yıkandığı ev çöktü .. 
</HEADLINE>
<TEXT>

     Kastamonu'nun Hanönü İlçesi'nde ahşap bir ev, alt katında cenaze yıkanırken çöktü. Cenazenin son anda dışarı çıkartıldığı olayda ölen ve yaralanan olmadı. 
     AA muhabirinin aldığı bilgiye göre, Aşağı Çakırçay Köyü'nde tek katlı ahşap bir evde kalan 84 yaşındaki Hasan Gülmez'in eşi 82 yaşındaki Halime Gülmez, rahatsızlığı nedeniyle vefat etti. Cenaze, köyün kadınları tarafından yıkanmak üzere Hasan Gülmez'in evine getirildi. Evin alt katında cenazenin yıkandığı sırada, evin ahşap direkleri çatırdamaya başladı. Evin çökeceğini anlayan kadınlar, cenazeyi dışarı çıkardıkları anda tek katlı ahşap ev çöktü. 
     Hasan Gülmez, olay anında kendisinin evin dışındaki bahçede oturduğunu söyledi. Eşinin ölümünün üzüntüsünü üzerinden atmaya çalışırken bir anda evin çöktüğünü görünce şok olduğunu ifade eden Hasan Gülmez, şöyle konuştu 
     ''Eşimin cenazesi evimin altında köyün kadınları tarafından yıkanırken, evde çatırtılar duyulmaya başladı. Ben bu sırada bahçede oturuyordum. Kadınlar, cenazeyi dışarı çıkarttılar. Tam bu sırada ev büyük bir gürültüyle çöktü. Her taraf toz duman oldu. Allah'tan eşimin cenazesi tam zamanda dışarı çıkarılmıştı. Ben eşimin vefatıyla üzülürken, evim de aynı gün yok oldu.'' 
     
     ''HUZUREVİNE ÇIKMAK İSTİYORUM'' 
     Hasan Gülmez, artık yeni bir ev yapacak maddi gücünün bulunmadığını, şimdilik komşularının yanına sığındığını, ancak en kısa zamanda huzurevine çıkmak istediğini söyledi. 
     AA muhabirinin görüştüğü Hanönü Kaymakamı Hakan Burak Uz da olayı duyunca çok üzüldüğünü, 84 yaşındaki Hasan Gülmez'e gereken yardımların yapılacağını söyledi. Uz, Gülmez'in Kastamonu Huzurevi'nde kalması için de girişimlerde bulunduğunu kaydetti. 
     
</TEXT>
</DOC>
