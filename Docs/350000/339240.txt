<DOC>
<DOCNO> 339240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonsiy11.html </URL>
<DATE> 2005/05/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Erdoğan grupta konuştu, CHP'ye yüklendi 
</HEADLINE>
<TEXT>

     Başbakan Recep Tayyip Erdoğan, "Bazılarının ezberi, alışkanlıkları küçük meselelere odaklı olabilir ama artık, dizkapağımıza bile gelmeyen bu küçük sularda biz kulaç atamayız" dedi. 
     Başbakan Erdoğan, İsrail ve Filistin’i kapsayan Ortadoğu ziyaretin, başkaları istediği için değil, tarihi, milli, insani ve bölgesel mecburiyetlerin gereği olarak yapıldığını herkesin bilmesini gerektiğini söyledi. 
     Erdoğan, partisinin TBMM grup toplantısında yaptığı konuşmada, dış politika konusunda bilgi verdi. 
     Çeşitli zeminlerde, çeşitli mahfillerde resmin bütününü göremeyenlerin, "körün fili tarifi gibi, tuttukları yeri esas alarak daha ziyade komploya dayanan değerlendirmelerde" bulunduğunu ifade eden Erdoğan, "Oysa resmin bütünü bize daha fazlasını anlatmaktadır. 
     Türkiye, tarihinin ve coğrafyasının gereklerine uygun bir dış politika güzergahında emin adımlarla ilerlemektedir" dedi. 
     Türkiye’nin bir yandan Avrupa Birliği üyeliği sürecinde geldiği nokta, diğer yandan küreselleşme esasında yeniden yapılanan dünya sistemi içindeki konumu ile uluslararası politikada itibarlı bir aktör olma vasfını her geçen gün daha da pekiştirdiğini kaydeden Başbakan Erdoğan, şöyle konuştu 
     "Türkiye, küresel ve bölgesel meselelerde inisiyatif alan, bölge ve dünya barışına katkı yapan ülke kimliği ile tarihi misyonuna sahip çıkmaktadır. 
     Dış dünyadaki bu güç, bu itibar, esas itibarıyla içeride sağlanan istikrarın ve kaydedilen gelişmelerin bir neticesi, bir yansımasıdır. 
     AK Parti hükümetinin ülkemize kazandırdığı istikrarlı gelişme çizgisi, Türkiye’nin dış politikadaki hareket kabiliyetini artırmış, saygın ve çok boyutlu bir dış politika için elverişli bir zemin sağlamıştır. 
     Demokratikleşmede, özgürlükler bahsinde, ekonomik alanda yaşanan gelişmeler, sadece içerideki istikrara hizmet etmemiş, aynı zamanda Türkiye’nin uluslararası politikadaki gücünü, güvenilirliğini tahkim etmiştir. 
     Bazılarının ezberi, alışkanlıkları küçük meselelere odaklı olabilir ama artık, dizkapağımıza bile gelmeyen bu küçük sularda biz kulaç atamayız. Bu küçük sularda debelenmek isteyenler işlerine, alışkanlıklarına varsın devam etsinler. Biz, çıtayı en yüksekte tutarak, ülkemize sonuna kadar güvenerek ertelenmiş meselelerimizi tarih ve medeniyet perspektifinden çözme kararlılığındayız." 
     
     İSRAİL-FİLİSTİN ZİYARETİ 

     İsrail ve Filistin’e yaptığı ziyarete değinen Erdoğan, ziyaretin, ikili ilişkileri geliştirme, İsrail-Filistin sorununa çözümde katkıda bulunma, bölgesel barışı sağlama ve uluslararası camiadaki barış ivmesini teşvik etme amaçlarıyla önceden belirlenmiş bir plan çerçevesinde gerçekleştirildiğini söyledi. 
     "Bu ziyaret, yeni planlanmış değildir" diyen Başbakan Erdoğan, ancak medyada, ziyaretin "duymaz uydurur kabilinden, birçok kurusıkı değerlendirmeler" yapıldığını söyledi. 
     
     "MARJİNAL KALMAYA MAHKUMLAR..." 

     Erdoğan, şöyle konuştu 
     "Bunlar çok çirkin, ayıp yaklaşımlar. Zira, hükümetin, bu ürettiği sinerjiyi hazmedemeyen tipler, şunu bilsinler ki bu sinerji salt hükümetin sinerjisi değildir, bu sinerji Türk Milleti’nin sinerjisidir. Bu medeniyetin bize yüklediği bir görev ile yapılmaktadır, bu medeniyetten aldığımız o ilham ve heyecanla yapılmaktadır. Bu günlerde, özellikle ülkemizdeki bir araya gelişler ve ülkemizin çevre ülkelere, bu derece süratle intikal edişlerinin altında yatan gerçek budur. Bunu kalkıp ilgisiz alakasız yerlere çekmek gerçekten çok çirkindir. Bu süreç, yılbaşında Dışişleri Bakanı Abdullah Gül’ün İsrail ve Filistin’e göndermekle başlamıştır. 
     Bunu çok çok hafife alan, adeta bunu ’randevu planlamaları için atılmış adım’ diye göstermek isteyenler, bilsinler ki bu ülkede marjinal kalmaya mahkumlardır. Bu zihniyetler, bu ülkede prim yapmayacaktır. Bu millet gerçekleri çok yakından takip etmektedir, görmektedir." Bazılarının, bu ziyareti, "kısa vadeli taktik amaçların bir neticesi şeklinde değerlendirmek eğiliminde" olduğunu ifade eden Erdoğan, "Şunu herkes bilmelidir ki bu ziyaret, başkaları istediği için değil, tarihi, milli, insani ve bölgesel mecburiyetlerin gereği olarak yapılmıştır" dedi. 
     Türkiye’nin, Arafat sonrası bölgede ortaya çıkan yeni durumun karşısında inisiyatif almaya talip olduğu için bölgeye gittiğini anlatan Erdoğan, bu ziyaretin, aynı zamanda, dış politikadaki perspektifin de bariz bir göstergesi olduğunu belirterek, artık Türkiye’nin dış politikasının, kriz odaklı değil, vizyon odaklı, ön alıcı bir dış politika olduğunu kaydetti. 
     
     DIŞ POLİTİKA PERSPEKTİFİ 

     Bu dış politika perspektifinin birinci halkasında komşu ülkelerin yer aldığını, Irak hariç bütün komşu ülkelere ziyaretler gerçekleştirildiğini anımsatan Erdoğan, bu çerçevede Irak’a Komşu Ülkeler Toplantısı’nın 8.sinin de geçen hafta İstanbul’da yapıldığını hatırlattı. 
     Irak halkına destek vermeyi, komşu ülkeleri ortak bir platformda, ortak bir tavırda buluşturmayı, Irak temelinde bölge istikrarını sağlamayı ve uluslararası planda ortak bir ses oluşturmayı amaçlayan bu inisiyatifin, BM tarafından da tanındığına işaret eden Erdoğan, "Ayrıca İstanbul’daki toplantıya Birleşmiş Milletler temsilcisi yanında, ilk defa Arap Birliği, İslam Konferansı Örgütü ve Avrupa Birliği temsilcileri de katılmıştır" dedi. 
     İkinci halkanın, tarihi ve kültürel bağların kuvvetli olduğu coğrafyaları tesis etmek olduğunu belirten Erdoğan, şöyle konuştu 
     "Bu çerçevede daha önce Bosna Hersek’e, Arnavutluk’a, Afganistan’a gittik. Filistin ziyaretimiz de bu anlayış çerçevesinde değerlendirilmelidir. Bu ziyarette, birçok gerçekleri yerinde tespit imkanı bulduk. Şunu gördük ki özellikle Filistin açısından atılması gereken bir çok adımlar var. Bunları hep birlikte atmaya mecburuz. Bu adımları sadece Türkiye’nin değil, tüm ülkelerin buna yaklaşımını gözden geçirmek suretiyle ilgi duyması gerekir. 
     Adeta açık bir hapishane halinde olan Filistin bu halde bırakılmamalıdır. Özgürlüklerin konuşulduğu bir dünyada, dünya milletleri buna böyle bakmamalıdır. Ve dünya ülkeleri ile olan iletişimi bu derece kısıtlanmış olan bir ülkenin, ne halde olduğunu, hep birlikte tasavvur ediniz, düşününüz. 
     Bu konuda, bizler inisiyatif almayacağız da kim alacak Netice alıp almamak meselesinden öte, biz bu yolda samimi adımlarımızı atarız ve taraflarla samimi bir şekilde görüşürüz. Bu samimi görüşmelerimiz neticesinde alacağımız netice, o takdir planı içerisindedir. Ama bizim, görevimizi yapmanın mutluluğunu duymamız lazım. Onun için de çaba göstermemiz gerekiyor. BM nezdinde olsun, ülkeler nezdinde olsun bu çabayı göstermek durumundayız. Eğer bunu yapmazsak tarihi sorumluluktan kurtulamayız, insani sorumluluktan kurtulamayız. Onun için bu adımları atmak mecburiyetindeyiz. 
     Ayrıca dış politika perspektifimizin giderek genişleyen halkaları, Türkiye’yi küresel bir aktör konumuna taşımaya yöneliktir. Avrupa Birliği ülkeleri, ABD, Çin, Rusya ve Japonya ziyaretlerimiz de küresel güçlerle olan yapıcı ilişkilerimizin bir neticesidir. 
     Hükümetimiz sadece iç siyasette değil, dış siyasette de ezberi bozan politikalar izlemektedir. Türkiye, inisiyatif alan, aktif dış politikasıyla Kıbrıs’ta, Ermenistan ile ilişkilerde, Ortadoğu’da tarihi problemleri çözme yönünde önemli mesafeler kat etmiştir." 
     
     CHP’YE YANIT 

     Hafta içinde, anamuhalefet CHP’nin bir mesubunun, TBMM kürsüsünden "çok çirkin bir değerlendirmede bulunduğunu" bildiren Erdoğan, şunları söyledi 
     "Bu çirkin değerlendirmenin hukuki zemin şüphesiz ki tahkim edilecektir. Ama şunu unutmayalım ki hiç bir zaman hukuka, edebe adaba uymayan ifadeleri bu ülkenin iktidar partisi için kullanmaya hiç kimsenin gücü, aklı, dili yetemez. 
     ’Ülkemizi satmak’ gibi bir ithamın altında iktidar partisi olarak kalmamız mümkün değil. onun için CHP’nin bunu gözden geçirmesi gerekir, bunu değerlendirmesi gerekir. 
     Bu edebe, adaba sığmayan ve bu ülkenin evladı ise önce AK Parti’den özür dilemek zorundadır. 
     Bu iktidarın nasıl bir Türkiye aldığı ortadadır. Eğer bu olaylarda, duygusallıklarla bu ifadeler kullanılacak olursa, o zaman kendileri çok daha büyük ithamların altında kalırlar. Ama asla AK Parti grubuna böyle bir ifadeyi kullanma yetkisini kendisinde bulamaz." Erdoğan, gerilim politikalarından nemalanmak isteyen bir anlayışın temsilcisi olmadıklarını belirterek, "Dar, sığ, sathi çerçeveleri içinde suni gündemler oluşturup, kendilerini yara kaşımaya adayanların, bu ülkeye verebilecekleri hiçbir şey yoktur. Milletimiz, bu yara kaşıyıcılara itibar etmemektedir" dedi. 
     Partisinin TBMM grup toplantısında konuşan Erdoğan, Türkiye’nin en büyük ihtiyacının özgüven olduğunu hem vurgulamaya çalıştıklarını hem de bu özgüvenin pratiğini dünyaya gösterdiklerini belirtti. Özgüvenin en büyük semeresinin dış politikada, dünya ile temaslarda alındığını kaydeden Erdoğan, Türkiye’nin, gücünü topladıkça, kudretini muhataplarına hissettirdikçe, dış ve iç siyaset ayrımının da kendiliğinden bir bütünlüğe kavuştuğunu vurguladı. 
     Erdoğan, Ortadoğu barışı gibi, yüz yıllık İsrail-Filistin sorununa çözüm üretirken İslam dünyasının sivil toplum örgütlerinin aynı anda İstanbul’da toplanarak, yıllarca konuşulamayan meseleleri konuşabildiğine hafta sonu İstanbul’da yapılan toplantıda, 35 ülkeden 100 yabancı delegenin katıldığı "İslam Dünyası Sivil Toplum Kuruluşları Birliği"nin resmen kurulduğuna işaret etti. 
     İstanbul’un, Birliğin genel merkezi olarak kabul edildiğini hatırlatan Erdoğan, Gönüllü Teşekküller Vakfı’nın, 3 yıllığına Birliğin Genel Sekreterliği’ni üstlendiğini kaydetti. 
     
     "ONLARDAN DİNLEMEK HEYECAN VERİCİYDİ" 

     IMF, Dünya Bankası dahil olmak üzere toplam cirosu 900 milyar Avro’yu bulan, dünyanın en büyük uluslararası şirketlerine İstanbul’da, Türkiye’nin potansiyel ve imkanlarını anlatabilme imkanı bulduklarını ifade eden Erdoğan, geçen hafta yapılan bu toplantıda, Türkiye’nin yıldızının ne kadar parladığını muhataplarından dinlemenin heyecan verici olduğunu söyledi. 
     "Türkiye’nin küresel bir güç olacağı iddiamızla kastettiğimiz şey, işte budur" diyen Erdoğan, İstanbul’un, Asya Kalkınma Bankası’nın 38. Genel Kurulu’na ev sahipliği yaptığını, 41’i bakan düzeyinde 63 ülkenin yönetici ve temsilcilerinin geleceğin dünyasıyla birlikte Türkiye’yi, Türkiye’de konuştuklarını kaydetti. Bu toplantıda küresel ekonomiyi etkileyecek kararlar alındığını, Asya ile Avrupa’nın geleceğinin, yoksulluğun azaltılması ve bölgesel işbirliği imkanlarının konuşulduğunu belirten Erdoğan, Asya Pasifik bölgesinde gelişmekte olan ülkelerin ekonomik ve sosyal kalkınma projelerinin tartışıldığını anlattı. Bu toplantının, Türkiye’nin bugüne kadar düzenlediği en büyük uluslararası organizasyonlardan biri olduğunu bildiren Erdoğan, şöyle konuştu 
     "Bakınız şu anda İstanbul’da kimler var BM, IMF, Dünya Bankası, İslam Kalkınma Bankası, Dünya Sağlık Örgütü, Dünya Ticaret Örgütü gibi 53 uluslararası organizasyonun 3 bin, yanlış duymadınız 3 bin temsilcisi, şu anda İstanbul’dadır. İşte budur, büyüme, kalkınma, ülkesinin itibarını artırma, geleceğe birlikte yürüme... Biz, bu iradeyle geleceğe yürüyoruz. Peki, sözün burasında hiçbir detaya girmeden şunu sormak istiyorum böyle bir dönemde Türkiye’de kısır tartışmalara girmenin anlamı var mı Allah aşkına Ufkumuz Allah’ın izniyle çok açıktır, çok aydınlıktır. Bundan hiç şüpheniz olmasın. Bu kararlılıkla geleceğe yürüyoruz. Büyük düşünmek zorundayız. Ülkemizin geleceği için büyük düşünmek zorundayız. Asla, gerilim politikalarından nemalanmak isteyen bir anlayışın temsilcisi değiliz. 
     Bu, böyle bilinmeli." 
     
     1 MAYIS KUTLAMALARI 

     Erdoğan, 1 Mayıs kutlamalarının bütün ülkede demokratik bir zeminde yapıldığını belirterek, "Birkaç ufak tefek hadisenin dışında herhangi bir şey de olmadı. Gayet olumlu bir mesajdır. Peki ne kaybettik Şunu söylüyoruz unutmayın, biz, Kutlu Doğumu da 1 Mayıs’ı da 23 Nisan’ı da Nevruz’u da aynı ruh haliyle, birlik içinde kutlamaya muktedir, yüce gönüllü bir milletiz" dedi. 
     Türkiye’yi yönetme iddiasının büyük düşünme becerisini zaruri kıldığını, büyük düşünme becerisinin ise Türkiye’ye dair bir medeniyet ve tarih şuurunu gerektirdiğini ifade eden Erdoğan, kendine güvenen, özgüvene sahip bir siyasetin üzerinde inşa edileceği zeminin, bu medeniyet ve tarih şuuru olduğunu vurguladı. 
     "Biz, bu ülkeye, bu millete, bu müşterek tarihimize, potansiyelimize yürekten güveniyoruz" diyen Erdoğan, bu güvenle Türkiye’yi yeniden dünyayla, medeniyet coğrafyasıyla buluşturduklarını, bu buluşmayı hiçbir komplekse, korkuya kapılmadan gerçekleştirdiklerini kaydederek, sözlerini şöyle sürdürdü 
     "Yıllardır bizi kendi temelsiz korkularının küçük dairesine hapsetmeye çalışan, ufkumuzu daraltan önyargıları, peşin fikirleriyle bizi mecalsiz bırakan köhne siyasetleri yeniden ısıtıp önümüze sürmeye çalışanlara, geçit vermeyeceğiz. Türkiye artık, kendi kozasında debelenen bir ülke kimliğinden sıyrılmıştır. Dünya ile bütünleşen, kendi dinamiklerine güvenen, dış dünyayı anlayan ve kendisini de dış dünyaya anlatabilen, paylaşımı, işbirliğini esas alan bir siyasi idrake kavuşmuştur. Dar, sığ, sathi çerçeveleri içinde suni gündemler oluşturup kendilerini yara kaşımaya adayanların, bu ülkeye verebilecekleri hiçbir şey yoktur. Milletimiz, bu yara kaşıyıcılara itibar etmemektedir, bunu da iyi bilin. Biz, milletimizle birlikte geleceğe yürüyoruz, Türkiye’nin aydınlık yarınlarına bakıyoruz. Biz, küçük hesapların matematiğine çok yabancıyız." Erdoğan, Türkiye’nin ilerlemesinden, kalkınmasından ve büyümesinden adeta rahatsız olanların yine bildiklerini okumaya devam edeceklerini belirterek, "Biz her vesileyle Türkiye’nin ağır ekonomik sarsıntılardan çıkarak geldiği bu güzel noktayı tek tek izah etmemize rağmen onlar bozuk plak gibi dediklerini tekrar ediyorlar" dedi. 
     Erdoğan, partisinin TBMM Grup toplantısında yaptığı konuşmada, Türkiye’nin bugün hem siyasi hem de ekonomik anlamda dünyanın ilgisini, dikkatini üstünde toplayan bir ülke haline geldiğine işaret ederek, geçen hafta 11 ayrı ülkeden 19 uluslararası dev kuruluşun temsilcisi ile İstanbul’da "2. Yatırım Danışma Konseyi" toplantısını gerçekleştirdiklerini hatırlattı. 
     Yararlı görüşmelerin gerçekleştirildiği bu toplantıdan çıkan ortak kanaatin, "Türkiye’nin ekonomik atılımının bugün artık gözle görülür sonuçlar üretmeye başladığı" olduğunu ifade eden Erdoğan, bu gerçeklerin, toplantının sonuç bildirgesinde açıkça belirtildiğini ve Türkiye’nin ekonomik performansının etkileyici bulunduğunun kayda geçirildiğini vurguladı. 
     Erdoğan, toplantıyla ilgili şu değerlendirmede bulundu 
     "Türkiye’nin kalkınma yolunda attığı fedakarca adımları görmezden gelmeyi alışkanlık haline getiren kulaklar duysun diye IMF Başkanı Rodrigo de Rato’nun medyaya da yansıyan sözlerini bu kürsüde tekrarlamak istiyorum ’Türk hükümeti, kendi programını uygulamaya devam ediyor, IMF de bunu destekliyor. Bu durum oldukça önemli ekonomik sonuçları beraberinde getirmiştir. Belki de son yüzyıldaki en önemli başarılar elde edilmiştir.’ Bunu söyleyen, global ekonominin en önemli aktörlerinden biri olan IMF’in başındaki isimdir. Bu sözleri biz söylediğimizde inanmak istemeyenlerin dikkatine sunuyorum. Ama biliyorum ki Türkiye’nin ilerlemesinden, kalkınmasından, büyümesinden adeta rahatsız olanlar yine bildiklerini okumaya devam edecekler. 
     Yine Dünya Bankası Türkiye Direktörü Andrew Vorkink de şöyle diyor ’Yabancı yatırımcıların Türkiye ekonomisine olan güveninin, Türk firmalarından çok daha fazla olduğunu gördük. Bu çok ilginç bir gelişme...’ İşte biz, ’Felaket tellallığı yapmayalım, kötümserlik havası yaymayalım’ derken, bu üzücü gerçeğe dikkat çekmek istiyoruz." 
     
     "YAŞAMIN CAHİLİ BUNLAR" 

     ’Türkiye asla başaramaz’ önyargısına kilitlenmiş bazı zihinlerin, Türkiye’nin kalkınma heyecanını, enerjisini, hızını kesmeye adeta azmettiklerini anlatan Erdoğan, şunları söyledi 
     "Bazıları çıkıyor televizyona, ’Türkiye’nin IMF’ye borcu 32 milyar dolar’ diyor. Fakat televizyonda söyleşiyi yapan, ’beyefendi yanlış söylüyorsunuz’ diyemiyor. Hele hele bir adının önünde kariyeri falan olduğu zaman zannediliyor ki ’bunlar bu işleri iyi biliyor’...Ama yaşamın cahili bunlar. Türkiye’nin şu anda IMF’ye borcu tam tamına 19 milyar dolar civarındadır. Evet buralara düşmüştür. Biz geldiğimiz de bu rakam yaklaşık 24 milyar dolardı. Hedefimiz bu stand-by anlaşması sonunda bu borcu 10 milyar dolara indirmektir. 
     Rakamlar ne söylerse söylesin, onların siyaset pusulası felaketten başka bir şey göstermiyor. Biz her vesileyle Türkiye’nin ağır ekonomik sarsıntılardan çıkarak geldiği bu güzel noktayı tek tek izah etmemize rağmen onlar bozuk plak gibi dediklerini tekrar ediyorlar. Bize inanmıyorsanız, buyurun dünya ekonomisinin devlerine kulak verin. 
     Onların Türkiye ekonomisi hakkında söylediklerini dinleyin. Bu ülkenin başarısıyla neden gurur duyamıyorsunuz Bu ülkenin geleceği adına neden heyecana kapılmıyorsunuz Gelin, bu güzel ekonomik baharı bizimle birlikte coşkuyla yaşayın, gelin bu ülkenin ilerleme koşusunda yerinizi alın. Alın ki bu millet sizden de razı olsun." 
     
     "ESNAF" 

     Erdoğan, zaman zaman karşılarına, "esnaf kepenk indiriyor" diye çıkanlar olduğunu ifade ederek, şöyle konuştu 
     "Onlara ben yine esnafların ağzıyla, onların sivil toplum örgütlerinin ağzıyla cevap veriyorum Lütfen, kepenK indirenleri konuştuğunuz kadar, kepenk açanları da konuşun. Onların sayısı ne kadar. Son rakamları veriyorum bire üç. Yani 15 bin kepenk iniyorsa diğer taraftan 45 bin kepenk kalkıyor. Yeni yeni açılımlar var. Bu neden oluyor Çünkü, Türkiye yapısal bir değişimden geçiyor. Bu yarışa devam edemeyenler, bu yarışta mecalsiz düşenler... öbür taraftan bu yarışa yeni yeni girme gayreti var." Türkiye’nin kuşandığı bu tazelenme heyecanın, milletin ortak iradesinin eseri olduğunu kaydeden Erdoğan, bu sebeple milletin kalkınma hevesinin, medeniyet aşkının, o çatlak seslere, boş polemiklere, gündem kapkaççılarına kurban etmeyeceklerini söyledi. 
     Türkiye’nin bir barış ve demokrasi ülkesi olarak adım adım geleceğini kazanacağını anlatan Erdoğan, "Bize inanmayanlara, bu milletin gücüne, azmine, zekasına güvenmeyenlere her gün birbirinden güzel haberlerle cevap vereceğiz" diye konuştu. 
     
     ENFLASYON 

     Uzun yıllardır enflasyon oranıyla hep ilk 10 ülke arasında yer alan Türkiye’nin, IMF verilerine göre geçen yıl 30’unculuğa kadar gerilediğini kaydeden Erdoğan, sözlerini şöyle sürdürdü 
     "2002 yılında yüzde 44.8 enflasyonla dünya dördüncüsü olan ülkemiz, 2003 yılında yüzde 25.3 enflasyonla sekizinci, nihayet 2004 yılında yüzde 10.9 enflasyonla 30’uncu sırada yerini almıştır. Bakınız sadece iki buçuk yıllık bir sürecin getirdiği bir başarıdan söz ediyoruz. 
     İstikrarımızı koruyup, bizim kalkınma dikkatimizi dağıtacak niyetlere karşı milletçe uyanık olmayı başarabilirsek, Türkiye çok kısa bir zaman sonra adı ’enflasyon’ ile anılabilen bir ülke olmaktan tümüyle uzaklaşacaktır. 
     Bunun için birlik beraberliğimizin, her geçen gün olgunlaşmakta olan demokrasimizin, binlerce yıllık birikimimizin ve zengin potansiyelimizin kıymetini bilecek, bu ülkenin gelecek ideallerine gözümüz gibi bakacağız. Her geçen büyüyen, her yıl biraz daha fazla üreten, ürettiğini en iyi şartlarda satarak ekonomisini güçlendiren bu dinamizmimizi koruyacağız. 
     Her zaman söyledik bugünün dünya şartlarında sırtını devlete dayayan hiçbir ekonomi ayakta kalamaz. 
     Dedik ki devlet temel hizmet alanlarında milletin ihtiyacını azami hız, yaygınlık ve kalitede karşılayacak, ekonomik kalkınmanın bayraktarlığını da özel sektör, özel girişimci yapacak." 
     
     TOBB 

     Türk özel sektörünün dışarıda attığı adımları da anlatan Başbakan Erdoğan, özel sektörle İsrail ve Filistin’de de beraber olduklarını söyledi. Bizzat kendisinin de katıldığı toplantılarda Türk-İsrail ve Türk Filistin işadamlarının biraraya geldiğini ifade eden Erdoğan, 27 Nisan’da TOBB’un İsrail ve Filistinli muhataplarının Ankara’da bir araya geldiklerini hatırlattı. Toplantılarda üçlü bir değerlendirme yapıldığını bildiren Erdoğan, toplantının ikincinin İsrail’de yapılacağını açıkladı. 
     Erdoğan, gerekirse TOBB’un Filistin’de bir bölgeyi "Nitelikli Endüstri Bölgesi" olarak işletmeye talip olduğunu bildirerek, "bir çok şeyin önünü bu ticari münasebetler açabilir diye düşünüyoruz" dedi. 
     Türkiye’nin kalkınma kararlılığının toplumsal zeminde fazlasıyla karşılık bulduğunu, hükümet olarak seslendirdikleri gelecek hedeflerinin, özel sektör tarafından da heyecanla paylaşılmasının bir güç göstergesi olduğunu söyleyen Erdoğan, şöyle devam etti 
     "Bu güç birliği Türkiye’nin hem iç istikrarını hem dış etkinliğini arttıran en temel faktördür. Bu gidişimizde TİKA Ramallah’ta gayet güzel bir ofis açtı. Bu ofisimizle birlikte çalışmalar hemen başladı. Bu ofis, Türkiye’nin açtığı 16. TİKA ofisidir. TİKA’nın Filistin’de meslek edindirme çalışmalarının ilk adımları atıldı. Bunun yanında 25 bin polis elbisesini TİKA, Filistin polisine teslim etti. 
     Türkiye’nin küresel dinamiklere uyumlu siyasi ve ekonomik açılımları meyvelerini vermeye devam ediyor. Son açıklanan TİM rakamlarına göre Nisan ayı ihracatı, yüzde 14.59 artışla 6 milyar 84 milyon dolar olarak gerçekleşmiş bulunuyor. 
     Dört aylık ihracatımız ise yüzde 22.90 artışla 23 milyar 437 milyon doları bulmuş durumdadır. Türkiye’nin yıllık dış ticaret hacmi 170 milyar dolara ulaşmıştır. Bunlar dışa açılma iradesi gösteren bir 
     ekonomik bütünlüğün işaretleridir. 
     İhracatta hedefimiz bu yıl 70 milyar dolardı. Şu andaki göstergelere bakarsak 69 milyar dolara ulaşmış vaziyetteyiz. 
     Türkiye’yi geçmişte olduğu gibi kendi içine kapanan, kendi dertleriyle yorulan bir ülke olmaktan hızla çıkartıyoruz. Geldiğimiz nokta, gidebileceğimiz yolun küçük bir parçasıdır. Daha nice kalkınma hedeflerine, nice ilerleme başarılarına devlet millet el ele vererek, gözümüzü her gün biraz daha ileriye dikerek, çıtayı her gün biraz daha yükseğe koyarak ulaşacağız. 
     Bu millete verdiğimiz her sözün dün olduğu gibi bugün de arkasındayız, yarın da arkasında olacağız. Bu milletin hakikati yalandan, samimiyeti kaypaklıktan, dolu sözü boş sözden ayırt etme dirayetinden her zaman emin olduk, şimdi de eminiz. 
     Türkiye’nin mutlu ve kalkınmış geleceğini tesis edecek kıvılcım da zaten bu ortak hissiyatın eseri olacaktır." 
     
</TEXT>
</DOC>
