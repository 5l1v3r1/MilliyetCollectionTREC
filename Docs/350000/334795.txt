<DOC>
<DOCNO> 334795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/soneko29.html </URL>
<DATE> 2005/04/19/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Sudan'ın Darfur bölgesinde bol petrol bulundu... 
</HEADLINE>
<TEXT>

     Sudan'ın geçtiğimiz aylarda iç çatışmalar yaşanan sorunlu bölgesi Darfur'da ''bol'' petrol bulunduğu bildirildi. 
     Sudan Enerji Bakanlığı Sözcüsü Muhammed Sıddık, Darfur bölgesindeki arama çalışmalarında ilk belirlemelere göre yüksek miktarda petrol rezervi tespit edildiğini ve üretim için sondaj çalışmalarının başlatıldığını söyledi. 
     Sıddık, keşfedilen petrol sahasında üretim izninin, İsviçre şirketi Cliveden'ın yüzde 37 hissedarı olduğu ABCO konsorsiyumuna ait olduğunu ifade etti. 
     Uzmanlar, önemli petrol yataklarına sahip olduğu bilinen Sudan'ın Darfur bölgesindeki gerginliğin, gerekli üretim yatırımlarının yapılmasını engellediğini belirtiyorlar. 
     Sudan'ın halen günlük 300 bin varil seviyesindeki petrol ihracatını Ağustos ayında 500 bin varile yükseltmesi bekleniyor. 
     
</TEXT>
</DOC>
