<DOC>
<DOCNO> 332410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/spor/spo16.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Grekocular iddialı 
</HEADLINE>
<TEXT>


Avrupa Grekoromen Şampiyonası'nda mücadele edecek milli takım, beş sıklette kürsüyü hedefledi 

MURAT AĞCA 


Avrupa Şampiyonası'na katılmak üzere bugün Bulgaristan'a hareket edecek olan Grekoromen Güreş Milli Takımı, beş sıklette madalya iddiasıyla gitti. 
Varna kentinde 14 Nisan'da başlayacak şampiyonaya hem tecrübeli, hem de genç isimlerden oluşan karma bir takımla katılacaklarını söyleyen yeni başantrenör Hakkı Başar, "Ekibimizde uzun vadeli hedefler doğrultusunda güzel bir denge sağladık. Gençler de takıma dahil olmaya başladı. Varna'da beş sıklette madalya şansımız var. Takım şampiyonluğunda da Rusya ile çekişeceğiz" diye konuştu. 66 kiloda Şeref Eroğlu, 96'da Hamza Yerlikaya gibi çok deneyimli isimlerin yanısıra 55'te Bayram Özdemir, 60'da Mahmut Görez, 74'te Şeref Tüfenk, 84'te Serkan Özden ve 120'de Yekta Yılmaz Gül milli mayoyu taşıyacak. 
Bulgaristan, Polonya ve Macaristan'da hazırlık turnuvaları ve üç kampla hazırlanan takımda geçen yıl altın madalya kazanan Nazmi Avluca ise yer almıyor. 



</TEXT>
</DOC>
