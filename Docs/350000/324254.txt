<DOC>
<DOCNO> 324254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/siyaset/siy02.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Özgür basına ağır darbe 
</HEADLINE>
<TEXT>


Başbakan'a mektup gönderen gazetecilik meslek örgütleri, yeni TCK'nin yürürlüğe girmesiyle cezaevlerinin gazeteci dolacağını ifade ettiler 

İSTANBUL Milliyet 


Başbakan Recep Tayyip Erdoğan'a ortak bir mektup gönderen gazetecilik meslek örgütleri, 1 Nisan'da yürürlüğe girecek yeni Türk Ceza Kanunu'nun TCK basın ve düşünce özgürlüğüyle ilgili maddelerinin, çok sayıda gazetecinin cezaevine girmesine neden olacağından duyulan kaygıyı iletti. 
Mektupta, gerek yeni Basın Kanunu, gerekse yeni Türk Ceza Kanunu ile ilgili TBMM'de yapılan görüşmeler sırasında ve öncesinde ilgili bakanlıklarla Meclis komisyonlarına iletilen öneri ve uyarıların dikkate alınmadığı kaydedildi. Basın Kanunu'nun bazı maddelerindeki çekinceler bir yana, özellikle 19. maddenin sakıncalarının uygulamada görülmeye başlaması nedeniyle mektubun yazıldığı belirtilirken, 79 gazeteci hakkında yapılan suç duyurusu ve başlatılan soruşturmalar örnek gösterildi. Bu tür davaların özellikle yeni TCK'nin yürürlüğe girmesinin ardından hızla artacağından ciddi kaygı duyulduğu vurgulanan mektupta, "Bu nedenle Basın Kanunu'nun 19'uncu maddesinin acil olarak düzeltilmesi ve madde metnine 'haber sınırlarını aşmamak kaydıyla' ibaresinin eklenmesi talebimizi yineliyoruz" denildi. 
Basın Kanunu'nun basın suçları için verilecek para cezalarının "hürriyeti bağlayıcı cezaya çevrilemeyeceği" hükmünü içerdiği vurgulandı. 
Mektupta, "TCK'nin muğlak ifadelerle tanımlamış olduğu suçlardan dolayı gazeteciler hakkında keyfiyete bağlı olarak dava açılabileceği ve cezaevlerinin gazetecilerle dolup taşacağı" endişesi dile getirildi. 

Gazetecilerden alıştırma yürüyüşü 

İSTANBUL Milliyet 

Türkiye Gazeteciler Cemiyeti'nin TGC , 1 Nisan'da yürürlüğe girecek yeni Türk Ceza Kanunu TCK nedeniyle düzenlediği "Gazetecileri Adliye Yollarına Alıştırma Yürüyüşü" bugün yapılacak. TGC'den dün yapılan yazılı açıklamada, yürüyüşün bugün saat 11.00'de Cağaloğlu'nda TGC önünden başlayarak, sembolik olarak Sultanahmet'teki İstanbul Adliyesi önünde sona ereceği kaydedildi. TGC yönetiminin yürüyüşün ardından basın açıklaması yapacağı bildirildi. 


</TEXT>
</DOC>
