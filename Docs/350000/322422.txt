<DOC>
<DOCNO> 322422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/yazar/gunes.html </URL>
<DATE> 2005/03/10/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Türkiye doları konuşuyor 
</HEADLINE>
<TEXT>
1 dolar kaç TL olmalı 

Nihayet dün Merkez Bankası piyasalarda kura müdahaleye başladı. Başladı diyoruz çünkü bu müdahale sürebilir. Kuru, kısa vadede her türlü döviz arz ve talebi belirler. Uzun vadede ise gelir - gider dengesi. Geçen yıl ocak ayında 4.6 milyar dolarlık ihracat yapan Türkiye'nin bu yıl da aynı düzeyde ihracat yaptığı görülüyor. İthalattaki artış ise yavaşlamış geçen yıl 6.3 milyar dolar olan ithalat bu yıl 7.0 milyar olmuş. Bu da büyümenin yavaşladığına işaret ediyor. Yani geçen yıla göre daha düşük bir cari işlemler açığı olasılığını. 
Aslına bakarsanız ihracattaki durgunluk ilk bakışta kaygı verse de, önceki gün Türkiye İhracatçılar Meclisi'nden yapılan açıklamada, şubat ayında ihracatın geçen yıla göre yüzde 51 artarak, 5.7 milyar dolara çıktığı belirtildi. Yani ithalattaki artış yavaşlasa da, ihracatta aslında henüz hız kesilmemiş. 
Ancak ocak ayında dış ticaret açığı geçen yıla göre yüzde 39 artarak 1.7 milyardan 2.3 milyar dolara çıkmış. Yani, ya "Durum düzeliyor, ihracat artıyor" diye rahatlayacağız, ya da cari işlemler açığı, hatta dış ticaret açığı yaratmayan uluslararası rekabet gücüne sahip bir ekonomi yaratmayı hedefleyeceğiz. Kısacası, iki tavır var Biri, hiçbir şey yapmamak. Diğeri ise, politika geliştirmek. Biz ikincisinden yanayız. 
Bu yıl iç talebin daha makul düzeyde kalması beklendiğinden ithalat düşebilir. Üstelik gerek yatırımlar, gerekse otomotiv ithalatı düşeceğinden, ithalat geçen yıla göre gevşeyebilir. 
Ancak ihracat çok daha önemli. İhracat yurtdışında dış konjonktüre, içeride de göreli maliyetlere, yani dolaylı olarak kura bağlı bir büyüklük. Gerçekçi olursak şu andaki kurla ihracat uzun süre sürdürülemez. Hatta bırakınız sürdürmeyi, ihracat artışıyla büyüme arzu ediliyorsa, kurun çok farklı bir düzeyde olması gerekir. 
Aşağıdaki Merkez Bankası'nın MB yayımladığı reel tartılı efektif döviz kuru gösteriliyor. Bu grafikte dış ticarete konu olan malların ağırlığına göre kur enflasyondan arındırılıyor. Durum şu kur 1995'teki düzeyine göre yüzde 36 değerli. Tabii o zamandan bu yana çeşitli verimlilik artışları, ya da reel ücretlerin gerilemesiyle bu değerlenme sorun yaratmamış olabilir. Ancak gerek duyulan sorun yaratmayacak değil, kolaylık sağlayacak bir kur düzeyi. 



MB "Ne yapayım, sıcak para giriyor, serbest dalgalı kur var" diyemez. Yavaş yavaş büyük çaplı döviz içeri girse ve ani hareketlilik yaratmasa, ihracat da çökse, MB "Dış denge benim sorunum değil" diyebilir mi Öte yandan kurla ithalat arasında bağ zayıf olsa da dolar 1 YTL'nin altına düşse, ithalat aşırı ölçüde artmaz mı Açıkçası, kurun daha makul bir yere çekilmesi şart. Bunu yapacak tek kurum da Merkez Bankası. 
MB müdahale etmeseydi ne olurdu Bir kriz olmazsa, yıl sonunda dolar 1 YTL'nin altına düşebilirdi. Bu da ekonominin geleceği bakımından çok, ama çok sakıncalı olurdu. İhracat duraklar, ithalat patlardı. Dış açığın finansmanı daha fazla sıcak para gerektirir. Hikayenin sonunu biliyorsunuz 1994 veya 2001'de olanın aynısı. Biraz iddialı olacak ama, doların şu anda en az 1.5 YTL olması gerek. 



</TEXT>
</DOC>
