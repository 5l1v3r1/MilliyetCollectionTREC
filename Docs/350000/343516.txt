<DOC>
<DOCNO> 343516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/siyaset/axsiy01.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İmzasız mektup kayıtlara girdi 
</HEADLINE>
<TEXT>


Yüce Divan Başkanı Mustafa Bumin, Korkmaz Yiğit'in hesabından, Saber adlı şirket aracılığıyla Turgut Yılmaz'ın hesabına 14 milyon dolar yatırıldığına ilişkin ihbar mektubu geldiğini açıkladı 

Türker Karapınar 


Yüce Divan Başkanı Mustafa Bumin, Türkbank ihalesini kazanan işadamı Korkmaz Yiğit'in hesabından Saber isimli şirket aracılığıyla, eski Başbakan Mesut Yılmaz'ın kardeşi Turgut Yılmaz'ın Bank Of Dubai'deki "Aloha" isimli hesabına 14 milyon dolar yatırıldığına ilişkin bir ihbar mektubu geldiğini açıkladı. Turgut Yılmaz, suçlamaları reddetti. 
Türkbank ihalesine fesat karıştırdıkları iddiasıyla 10'ar yıl hapisleri talep edilen Yılmaz ve eski Devlet Bakanı Güneş Taner'in Yüce Divan'da yargılandığı davanın dünkü duruşmasına, Yılmaz ve avukatı Uğur Alacakaptan katıldı. Bumin'in açıklamasının ardından Alacakaptan, Şubat 1998'de Dubai'de bir bankada Aloha isimli hesaba 14 milyon dolar aktarıldığı iddiasıyla ilgili ihbar mektubunun kendilerine de geldiğini anlattı. 
Bankaya başvurduklarını, 30 Kasım 2004 tarihli cevabi yazıda evraktaki imzaların sahte olduğunun kendilerine bildirildiğini kaydeden Alacakaptan, "Bu bir iftiradır. Müvekkilimin ticari hasımları vardır" dedi. Bumin, mektupla gönderilen belgelerin inceleneceğini söyledi. Duruşmanın ardından iddiaları belgeleriyle yanıtlayan Turgut Yılmaz da, "Banka, imzaların sahte olduğunu bildirmiştir. Benim ve ailemle hesabı olan herkesle sonuna kadar uğraşmaya hazırım" diye konuştu. 

MİT'ten net cevap yok 
Bumin, ihale sürecine etki edilmesi konusunda araştırma yapılıp yapılmadığının tespiti yönünde bir talebin olup olmadığı konusunda MİT'e gönderilen yazıya 2 adet bilgi notu ile cevap gönderildiğini de söyledi. Bumin, soruya net bir cevap verilmediğini tutanaklara geçirdi. Yanıtla, MİT'in, ihale sürecini araştırıp araştırmadığı açıklık kazanmadı. 
Duruşmada, Yiğit ile Alaattin Çakıcı arasında ihaleyle ilgili telefon görüşlerini kamuoyuna açıklayan eski CHP Milletvekili Fikri Sağlar, tanık olarak dinlendi. "Kasedi açıklamasaydım ihale iptal edilmeyecekti" diyen Sağlar, kasetten Yılmaz, Başbakan Yardımcısı Bülent Ecevit ve Devlet Bakanı Hüsamettin Özkan'ın da haberi olduğunu söyledi. Sağlar, 30 Eylül 1998'de kendisine ulaşan kasedi neden 13 gün sonra açıkladığı yönündeki soruya, "Bu sürede araştırma yaptım. Yılmaz'a bilgi verdim. Bana ihalenin iptal edildiğini söyledi" yanıtını verdi. 
Yılmaz ise, ihalenin 5 Ekim 1998'de iptal edilmesine karar verildiğini ancak Taner'in yurtdışında olması nedeniyle kararın 13 Ekim'de imzalanabildiğini söyledi. Yılmaz, kasetten gazeteci Tuncay Özkan vasıtasıyla haberi olduğunu belirterek, "Mahkeme kararıyla yapılan dinlemelerin varlığı bize iletilmemiştir" şeklinde konuştu. Sağlar yeniden söz alarak, kasedi CHP lideri Deniz Baykal'a da dinlettirdiğini, ancak Baykal'ın, "Husumetleri üzerime toplamak istemiyorum. Gazete ve televizyon sahibi bir insanı karşımıza almak istemiyorum" dediğini ifade ederek, çete komisyonunun konuyu açıklamasına izin vermediğini söyledi. Sağlar, kasedin açıklanması için herhangi bir baskı gelmediğini ancak "ardından çok büyük şeyler olabileceği telkinlerinde" bulunulduğunu ve kasetlerin devlet arşivlerinde olduğunu belirtti. Sağlar, "İhale 4 Ağustos'ta yapıldı. 4 ayda geçen sürenin hesabı verilmelidir. Kaset sayesinde ihale iptal edilmiştir" dedi. Yüce Divan, tanıkların dinlenebilmesi için duruşmayı 14 Haziran'a erteledi. 

Mahkeme önünde eylem 

DURUŞMAYI, Yılmaz'ın eşi Berna Yılmaz ve kardeşi Turgut Yılmaz ile çok sayıda eski bakan ve milletvekili de izledi. Duruşma salonunun kapasitesinden fazla sayıda izleyicinin mahkemeye gelmesi, izdihama yol açtı. İçeri giremeyenler, mahkeme binası önünde "Adalet isteriz" diye slogan atarken, Milliyet muhabiri Nedim Şener'in yazdığı Kod Adı Atilla adlı kitabı salladılar. Türkbank mudileri mahkeme önünde eylem yaparken, Bumin ve üyelerin bir bölümü, polis kordonu arasında, bazıları da arka kapıdan mahkeme binasına girdi. Yılmaz da binanın yan tarafındaki yangın merdivenlerinden girdi. 


</TEXT>
</DOC>
