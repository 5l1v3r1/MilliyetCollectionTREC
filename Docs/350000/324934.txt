<DOC>
<DOCNO> 324934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/dunya/axdun02.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bono'ya umut bağladı 
</HEADLINE>
<TEXT>


Wolfowitz, rock yıldızı Bono'yu iki kez arayarak Dünya Bankası başkanlığına aday gösterilmesine tepkileri yumuşatmaya çalıştı 

DIŞ HABERLER SERVİSİ 


ABD Başkanı George W. Bush'un Dünya Bankası başkanlığına aday gösterdiği Savunma Bakan Yardımcısı Paul Wolfowitz, uluslararası çevrelerden adaylığına gelen tepkiler üzerine ikna atağına kalktı. Wolfowitz, ilk olarak önceki gün Washington'da bir basın toplantısı düzenleyerek hakkındaki eleştirilere yanıt verdi, daha sonra da azgelişmişlik sorunlarına gösterdiği ilgi ile de popülerleşen U2 grubunun solisti Bono'yu iki kez telefonla arayarak tepkileri yumuşatmaya çalıştı. 
Wolfowitz, Dünya Bankası'nın gündeminde bir değişiklik yapmayacağını ve politikanın aksine ekonomik konulara yoğunlaşacağını vurguladı. Wolfowitz, tsunami felaketinin ardından Endonezya'ya yaptığı ziyaretin bu görevi kabul etmesinde çok etkili olduğunu belirtti. Dünya Bankası çalışanlarına yazılı bir açıklama da yapan Wolfowitz, "Dünya Bankası'nın misyonuna gönülden inanıyorum. İnsanlara fakirlikten çıkmaları için yardım etmek asil bir görev" dedi. 

Bono'yla uzun sohbet 
Wolfowitz, Dünya rock grubu U2'nun solisti Bono'yu 2 kez arayarak, fakirlik ve gelişim sorunları üzerine sohbet etti. Wolfowitz'in danışmanı Kevin Kellems, ikilinin Dünya Bankası başkanlığının insanlara sağladığı yardım fırsatları hakkında uzun konuşmalar yaptığını kaydetti. Reuters, Wolfowitz'in Bono'nun desteğini alarak, eleştirileri azaltmayı hedeflediği yorumunu yaptı. 


</TEXT>
</DOC>
