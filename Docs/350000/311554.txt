<DOC>
<DOCNO> 311554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/siyaset/siy03.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Akrabamıza yardımcı olacağız 
</HEADLINE>
<TEXT>


ANKARA Milliyet 


Dışişleri Bakanı Abdullah Gül, Türkiye'nin Iraklı Kürtlere yaptığı yardımları anımsatarak, "Nasıl bir zamanlar Kürt akrabalarımıza kucak açıp Saddam'a karşı koruduysak, diğer akrabalarımıza da yardımcı olmak, komşu bir ülke olarak hakkımız" dedi. 
Gül'ün, önceki gün Çin'e yapacağı ziyaret öncesinde yaptığı açıklama, "Ankara'nın, Kerkük'te Türkmenlerle Kürtler arasında yaşanabilecek bir çatışmada, Türkmenleri korumak ve desteklemek için girişimde bulunabileceği" şeklinde yorumlandı. 
Kürtlerin yoğun olarak yaşadığı Kuzey Irak'ın Saddam'ın kuvvetlerine karşı havadan korunması için ABD ve İngiliz uçaklarından oluşan Çekiç Güç'ün İncirlik'te konuşlanmasına izin veren Türkiye, Kürt grupların Saddam yönetimine karşı silahlanmasına da göz yummuştu. Irak birliklerinden kaçan Kürtlere sınırlarını açan Türkiye, iki önemli Kürt grubu KDP ile KYB arasında yaşanan çatışmaların durdurulmasında da "ateşkesi izleme gücü" olarak görev yapmıştı. 





</TEXT>
</DOC>
