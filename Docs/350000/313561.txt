<DOC>
<DOCNO> 313561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur14.html </URL>
<DATE> 2005/02/08/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Dükkanındaki hırsızı evinden saniye saniye izledi 
</HEADLINE>
<TEXT>

     Taylan YILDIRIM DHA 

İZMİR Karşıyaka'da İnci Küçükleblebici, mağazasının vitrin camını kırarak içeri giren hırsızı, kurduğu görüntülü sistemle evindeki bilgisayarından saniye saniye izledi. Özel güvenlik şirketinin uyarısı ve alarmın çalmasıyla anında mağazaya gelen polisin, hırsızlık yapan 25 yaşındaki Şehmuz Şimşek'i ellerindeki malzemelerle yakaladığını monitörden gören İnci Küçükleblebici, "Önlem alınmazsa önü alınamayacak bir noktaya gidiyoruz. Çaresizce mağazanızın soyulmasını izlemek büyük acı'' dedi. 
     Olay, bugün saat 05.30 sıralarında Karşıyaka çarşısındaki 1690 sokak 39 numarada bulunan SCT Elektronik mağazasında meydana geldi. İnci Küçükleblebici ve eşi Serkan Küçükleblebici'ye ait elektronik eşya mağazanın vitrin camını kaldırım taşıyla kıran Şehmuz Şimşek içeri girdi. Bu sırada tutukluk yapan alark sistemi çalışmadı. 
     
     
     ALARM ÇALMAYINCA TEKRAR GERİ DÖNDÜ 

     Şehmuz Şimşek, DVD, plazma televizyon ve uydu alıcılarını aldıktan kısa süre sonra mağazaya tekrar geldi. Şehmuz Şimşek, içerde bulunan gözüne kestirdiği malzemelerden almaya başladığı sırada alarm çaldı. Olay yerine çok yakın olan çarşı polis karakolundaki ekipler, alarm sesinden hemen önce özel güvenlik şirketinin uyarısıyla kısa bir sürede mağazanın etrafını çevirdi. 
     
     
     ÇABUK DAVRANAN POLİS ETRAFINI SARDI 

     Fırsat bulup kaçamayan Şehmuz Şimşek, elindeki malzemelerle birlikte suçüstü yakayı ele verdi. Gözaltına alınan Şehmuz Şimşek'in hırsızlık suçundan sabıkalı olduğu ve aynı suçtan hakkında bir yıl kesinleşmiş hapis cezasından dolayı gıyabi tutuklama kararı bulunduğu ortaya çıktı. Suçunu kabul etmeyen Şehmuz Şikşek ifadesinde, "Sokakta gezerken vitrin camının kırık olduğunu görüp içeriye girdim. İhtiyacım olan DVD'yi almak istemiştim o sırada polis geldi'' dedi. 
     
     İZLERKEN ACI DUYDULAR 

     Kendilerini güvenlik şirketi elemanlarının uyandırdığını belirten işyeri sahipleri İnci Küçükleblebici ve eşi Serkan Küçükleblebici, hırsızlık olayını güvenlik kameralarının bağlı olduğu evlerindeki bilgisayarda internet üzerinden saniye saniye izledi. 
     İşyerine gitmek için giyinirlerken, polisin hırsızı yakaladığını monitörden gören İnci Küçükleblebici ve eşi rahat bir nefes aldı. İşyerine geldiklerinde çaresiz kaldıklarını söyleyen İnci Küçükleblebici, "Güvenlik şirketinden aradılar, hemen bilgisayarı açıp mağazayı izlemeye başladık. Bu sırada hırsızın ellerindeki mallarla rahatlıkla dışarıya çıktığını gördük. Sanıyorum alarm sistemi tutukluk yaptı. Ama güvenlik şirketi elemanları uyanık davranıp alarmın çalmasına gerek duymadan hırsızı görür görmez bizi aradılar. Biz de bu arada hemen polisi aradık. Polisten güvenlik şirketi elemanlarının uyardığını ve derhal harekete geçtikleri yanıtını alınca, bizde mağazaya gitmek üzere hazırlandık. Bu sırada görüntülerini izlediğimiz hırsız ikinci kez mağazaya girdi ve kendisini farkeden polislere yakalanmamak için beresini ve eldivenlerini çıkartıp dışarıya çıktı. Polislerin bu sırada hırsızı yakalamasıyla rahat bir nefes aldık'' dedi. 
     
     HIRSIZLAR AĞIR CEZALARA ÇARPTIRILSIN 

     Hırsızların ağır cezalara çarptırılmasını isteyen İnci Küçükleblebici, "İnsanın uzun yıllar uğraşarak elde ettiği değerlerin başkaları tarafından çalınmasını izlemesi büyük acı veriyor. Biz evimizdeki bilgisayardan bunu izledik. Elimizden hiçbirşey gelmeden mallarımızın çalındığını izledik. Allahtan polis ekipleri zamanında geldi ve hırsızı yakaladı. Hırsızlar yakalandıkları gibi ağır cezalara çarptırılmalı ki çaydırıcı olsun. Yoksa önü alınamaz bir noktaya gidiyoruz'' dedi. 
     Bu arada polis ekiplerinin olaydan sonra yaptıkları aramalar sonrasında Şehmuz Şimşek'in çaldığı elektronik malzemeler mağazanın 100 metre ilerisindeki 1712 sokak 9 numara önünde bulundu. Hırsızlık zanlısı Şehmuz Şimşek'in sorgusunun ardından adliyeye sevk edileceği bildirildi. 
     
</TEXT>
</DOC>
