<DOC>
<DOCNO> 336959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun45.html </URL>
<DATE> 2005/04/26/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
Litvanya, Rusya'dan Baltık ülkelerini işgal etiğini kabul etmesini istedi 
</HEADLINE>
<TEXT>

     Litvanya meclisi, Rusya'ya ikinci dünya savaşından sonra Baltık ülkelerindeki Sovyet işgalini tanıma çağrısında bulundu. 
     Litvanyalı milletvekilleri, hemen hemen oy birliğiyle kabul ettikleri metinde, ''Demokratik ve birleşik Avrupa'yla yakınlaşmak isteyen Rusya'nın, Baltık ülkelerini işgal ettiğini itiraf etme vakti artık gelmiştir'' ifadesini kullandılar. Çağrı metninde, Rusya'nın sadece Nazizmin değil, Bolşevizmin kurbanlarına da saygı göstermesi gerektiğini kaydettiler. 
     İki çekimser ve bir ret oyuna karşı 73 oyla kabul edilen metinde, ''Nazizm karşısındaki tarihi zaferin anlamı tartışma götürmez, ancak bazı ülkelerin işgalini uzatarak demokrasi isteklerinin ayaklar altına alınmasına ve muazzam kayıplar verilmesine yol açan bir şey zafer olarak görülemez'' denildi. 
     Almanlar ile Sovyetler arasında yapılan anlaşma sonucu Litvanya, Letonya ve Estonya 1939'da SSCB'ye bırakılmıştı. Ancak Nazi Almanyası 1941'de SSCB'ye saldırarak anlaşmayı bozmuştu. Üç ülke, savaş sonunda Sovyet sistemine dahil edilmişti. 
     Moskova'nın Baltık ülkelerini SSCB'ye zorla dahil ettiğini kabul etmemesi ve Stalin döneminde muhaliflere uyguladığı zulümden ötürü özür dilemeye yanaşmaması, Rusya ile artık AB üyesi olan üç ülke arasındaki gerginliği besliyor. 
     Litvanya ve Estonya liderleri Valdas Adamkus ve Arnold Ruutel, Rus lideri Vladimir Putin'in Nazizm karşısında kazanılan zaferin 60. yıldönümü törenleri dolayısıyla yaptığı Moskova davetini reddetmişler ve bu zaferin, aynı zamanda Baltık ülkelerinin Sovyet işgali altına alınmasının yıldönümü olduğunu belirtmişlerdi. 
     
</TEXT>
</DOC>
