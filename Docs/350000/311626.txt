<DOC>
<DOCNO> 311626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sondun24.html </URL>
<DATE> 2005/02/02/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
İsrail-Filistin zirvesi haftaya Mısır'da yapılıyor 
</HEADLINE>
<TEXT>

     İsrail Başbakanı Ariel Şaron Filistin lideri Mahmud Abbas ile Mısır'da bir araya gelmeyi kabul etti. 
     Şaron'un sözcüsü Mısır'ın İsrail ve Filistin liderlerini önümüzdeki hafta bir zirveye davet ettiğini söyledi. 
     Filistin ve Mısır taraflarından konuya ilişkin resmi bir açıklama gelmemiş olmasına karşın, İsrailli sözcü Başbakan Şaron'un teklifi kabul ettiğini bildirdi. 
     İsraillilere göre davet, İsrail'i ziyaret etmekte olan Mısır istihbarat başkanı tarafından iletildi. 
     İsrail ve Filistinli yetkililer liderleri arasında bir toplantı organize etmek için çaba gösteriyordu iki taraf da şiddeti azaltmaya yönelik adımlar atmış durumda. 
     İsrail'in Gazze Şeridi'nden tek taraflı çekilme planına yardımda Mısır kilit rol üstlendi. Güvenlik düzenlemelerini bu ülke yürütüyor. 
     
     MISIR ZİRVEYİ DOĞRULADI 

     Mısır, gelecek hafta Filistin ile İsrail arasında zirve düzenleyeceği haberini doğruladı. 
     Mısır haber ajansı MENA'nın haberine göre, Mısır Cumhurbaşkanı Hüsnü Mübarek'in bürosundan yapılan açıklamada, Mübarek'in, İsrail Başbakanı Ariel Şaron, Ürdün Kralı Abdullah ve Filistin Devlet Başkanı Mahmud Abbas'ı 8 Şubat'ta Şarm El Şeyh'de kendisiyle görüşmeye davet ettiği belirtildi. 
     Açıklamada, zirvenin Ortadoğu barış sürecinin içinden geçtiği kritik durum dikkate alınarak, Filistin'de önemli bir ilerleme sağlama fırsatını kaçırmamak amacıyla düzenlendiği kaydedildi. 
     
     ABD 

     Bu arada, ABD, zirvenin yapılacağından memnun olduğunu açıkladı. 
     Adının açıklanmasını istemeyen üst düzey Amerikalı yetkili, Şaron ile Abbas'ı bir araya getirecek zirvenin yapılmasından dolayı memnuniyetlerini dile getirdi, ancak ABD Dışişleri Bakanı Condoleezza Rice'ın zirveye gidip gitmeyeceği konusunda bilgi vermedi. 
     Aynı yetkili, ''Bu çok önemli ve iyi bir olay'' dedi ve zirveden olumlu sonuçlar beklendiğini ifade etti. 
     Rice'ın, göreve gelmesinin ardından bölgeye yapacağı ilk ziyarette 6-7 Şubat'ta İsrail'de olması bekleniyor, ancak zirveye katılıp katılmayacağı bilinmiyor. 
     Zirve öngörüldüğü gibi yapılırsa 11 Kasım 2004'te hayata veda eden Filistin lideri Yaser Arafat ile İsrail'in eski Başbakanı Ehud Barak'ın 2000 yazında ABD'de Camp David'de buluşmasından bu yana ilk kez bu kadar üst düzey yetkili bir araya gelmiş olacak. 
     
</TEXT>
</DOC>
