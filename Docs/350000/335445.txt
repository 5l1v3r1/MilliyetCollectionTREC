<DOC>
<DOCNO> 335445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/yazar/sazak.html </URL>
<DATE> 2005/04/21/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Özkök'ün mesajı 
</HEADLINE>
<TEXT>


Genelkurmay Başkanı Orgeneral Hilmi Özkök'ün Harp Akademileri Komutanlığı'nda yaptığı yıllık değerlendirme konuşması, 'ordu'nun Türkiye'nin karşılaştığı iç ve dış sorunlara ilişkin 'stratejik' bakış açısını içeren bir tez sunuşu gibiydi. Akademi ortamında genç subaylara seslenen komutanların üslubu genelde sert ve uyarıcıdır. Genelkurmay Başkanı mesajını 'askerler' üzerinden 'siviller'e iletir. Ülkeyi yönetenler de kamuoyu da bu tür seslenişlerden gereken sonuçları çıkarırlar. 
Hilmi Özkök, 'ılımlı' bir asker, AB adayı Türkiye'de ordunun konumunu demokrasi çizgisinde gören ve 'güvenlik' sorunları öne çıkmadıkça 'sesini yükseltmeyen' bir komutan. Bu üslubu nedeniyle kimi zaman eleştirilmektedir. 
Özkök, dün Harp Akademileri'nde konuştu. Türkiye'nin önündeki 'risk ve tehditleri', başka niyetler çağrıştırmayacak açıklıkta, bir üniversite amfisinde konuşurcasına değerlendirdi. 'Açık MGK' toplantısı da ancak böyle olurdu Genelkurmay Başkanı Özkök, son günlerde Başbakan Erdoğan tarafından da ifade edilen 'ulusal' kimi meselelerdeki kaygıları 'şeffaf' biçimde topluma aktardı. 
Silahlı Kuvvetler'in, siyasal İslam ve Kürt sorununa bakışını bir kez daha netleştirdi Özkök "Laiklik ilkesi, Türkiye Cumhuriyeti'ni oluşturan tüm değerlerin kilit taşıdır. Türkiye, bu nitelikleriyle Türkiye Cumhuriyeti olarak model gösterilebilir. Ancak başka ülkelerin kabul edeceği bir ılımlı İslam modeline dönüştürülmek istenmesi halinde, bu yaklaşıma ulusça karşı çıkılacağı asla gözden kaçırılmamalıdır." 
Özkök'ün, Türkiye'yi geleceğe taşıyacak laiklik ve çağdaşlık gibi temel ilkelerde hiç kimsenin TSK'dan 'tarafsız kalmasını beklememesi gerektiği' sözlerinin de altı çizilmelidir. Bu sözler, özellikle Ağustos Ş raları'nda komuta kademesindeki değişikliklerle ilgili siyasi hesaplara örtülü bir yanıt niteliğinde yorumlanmalı. 
Genelkurmay Başkanı'nın 'Kürt sorunu'yla ilgili görüşlerinin 'iç' ve 'dış' boyutları da iyi okunmalı. 
Özkök, Anayasa'nın 3. maddesindeki 'üniter yapı'nın tartışmaya açılmasının Türkiye'yi çatışmaya götürme olasılığı üzerinde duruyor. Sorunun siyasallaşmasıyla birlikte PKK'nın Irak'ın kuzeyindeki varlığının örgütü 'üçüncü bir güç' haline getirmekte olduğu tespiti de önemlidir. 
Öcalan'ın yeniden yargılanması sürecinde 'İmralı'nın 'demokratik cumhuriyet' tanımıyla 'üniter yapıyı' tartışmaya açma olasılığı karşısında Özkök, 'milletin tekliği' niteliğini bozacak girişimlerden sakınılması yönünde AB'yi de uyarıyor. 
Ülkenin bütünlüğü, ulusal birliği ve 'rejimin devamlılığına' yönelik tehdit sıralaması, AB perspektifine karşın TSK'nın kaygılarını ortaya koymaktadır. Kültürel yozlaşma ve yoksulluk uyarısı da reddedilemez bir olgudur. 



</TEXT>
</DOC>
