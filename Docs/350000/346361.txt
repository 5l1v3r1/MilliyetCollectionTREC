<DOC>
<DOCNO> 346361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/soneko35.html </URL>
<DATE> 2005/05/27/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Babacan Krizden çıkış bitti 
</HEADLINE>
<TEXT>

     Devlet Bakanı Ali Babacan, 2004 sonu itibariyle Türkiye’nin krizden çıkış sürecini tamamladığını ve 2005 yılıyla birlikte yeni bir atılım sürecine girildiğini bildirdi. 
     Ali Babacan, Türkiye İnşaat Sanayicileri İşveren Sendikası’nın İNTES düzenlediği "Mali Politikalar ve Yatırımlar" konulu toplantısına katıldı. Babacan, yaptığı konuşmada, "hükümetin popülizme saptığı, ekonominin koordinasyonsuz olduğu" yönünde yapılan eleştirilerin tümüyle afaki olduğunu bildirdi. Hükümetin 2.5 yılda aldığı mesafenin azımsanamayacağını vurgulayan Babacan, enflasyonun tek haneye indirilen, yüzde 30-40 düzeyindeki reel faizlerin yüzde 9-10’a düşürülen ve yüzde 9-10 oranında bir büyüme sağlanan bir kombinasyonun sağlanmasının kolay olmadığını belirtti. Türkiye’nin 2005 ve sonrasının bundan önceki hiç bir yılla karşılaşılaştırılamayacağını ve bu nedenle yeni bir söylem gerektiğini ileri süren Babacan, yapısal reformlar konusunda IMF’yle yapılan çalışmaların da bundan sonra giderek azalacağını ve bunun yerini AB’yle ilgili reformların alacağını bildirdi. Babacan, "2004 sonu itibariyle artık Türkiye ekonomisinde krizden çıkış bitmiştir. 2005 yeni bir atılım sürecidir" dedi. 
     
     "EKONOMİ DE MÜZAKERELERLE İLERLEYECEK" 

     Türkiye’nin AB’yle yapacağı müzakerelerin ekonomi ağırlıklı olacağını da ifade eden Babacan, "Nasıl müzakereler ekonomi ağırlıklı olacksa Türkiye ekonomisi de müzakereler ekseninde ilerleyecektir" diye konuştu. 
     Türkiye’nin 17 Aralık sonrasında takvime uygun gittiğini, hiç bir konuda geç kalınmadığını belirten Babacan, müzakere döneminde tüm tarafların desteğini istedi. 
     Babacan, Türkiye’nin AB yoluhdaki reform sürecinin kolay olmayacağını, her zaman sıkıntılarla karşı karşıya kalınabileceğini vurgulayarak, "Ancak bir bunu bugünler için değil, çocuklarımız ve torunlarımız için yapacağız. Kısa vadeli zorluklar nedeniyle yılmayacağız. AB’de 25 farklı ülke var. Hazır olmalıyız, töleranslı olmalıyız, uzun vadeli hedefimizden ayrılmamalıyız. Hedef sadece AB üyesi etiketi almak değil, asıl hedef halkımızın yaşam kalitesinin yükseltilmesidir" dedi. Babacan tamamlanan her müzakere başlığının Türkiye’nin yaşam kalitesini bir adım daha ileri götüreceğini savundu. 
     
     "936 BİN KİŞİ İŞE KAVUŞTU" 

     Ali Babacan, işsizlik oranının arttığına ilişkin yorumlara da karşı çıktı. Türkiye’de hem iş gücünün hem de istihdamın mevsimsellik gösterdiğini vurgulayşan Babacan, ilk çeyreklerdeki de işsizlik oranının da sürekli yıllık ortalamanın üzerinde gerçekleştiğini bildirdi. İlk çeyrekte yüzde 12.4 olan işsizlik oranının 2004 yılının tümünde yüzde 10.3 düzeyinde kaldığını vurgulayan Babacan, bu yılın 
     birinci üç aylık dönemi için yüzde 11.7 olarak açıklanan işsizlik oranının geçen yılın ilk çeyreğine göre 0.7 puan azaldığını anlattı. Son bir yılda işgücüne 856 bin kişi katılmasına rağmen 936 bin kişinin işe kavuştuğunu ifade eden Babacan "0.7 düşüş iyi ama bizim için yeterli de değil" dedi. 
     
     YATIRIMLARDA HEP SINIR OLACAK 

     Ali Babacan, bütçedeki yatırım ödeneklerinin sınırlı tutulmasıyla ilgili eleştirileri yanıtlarken de disiplinli ekonomilerde kamu yatırımları üzerinde sürekli bir sınırlama bulunduğunu, Türkiye’nin geçmişte bu sınırlamalara uymaması yüzünden krizler yaşadığını ve dağ gibi borç stokları biriktirdiğini söyledi. Babacan, Türkiye’nin disiplinsiz ve tutarsız ekonomik politikalar nedeniyle geri kaldığını vurguladı. 
     
</TEXT>
</DOC>
