<DOC>
<DOCNO> 302438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sonspo15.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Yusuf, Gaziantep'e geldi... 
</HEADLINE>
<TEXT>

     Gaziantepspor'da ikinci devre hazırlıkları yarın başlıyor. 
     Alınan bilgiye göre, yarın Antalya Belek kampında biraraya gelecek olan kırmızı-siyahlılar, teknik direktör Nurullah Sağlam yönetiminde ilk çalışmayı gerçekleştirecek. 
     Kulüp profesyonel futbol şubesi sorumlusu Asım Atmaz, ilk yarıyı hedeflenenden 5-6 puan geride tamamladıklarını, hem UEFA Kupası hem de ligde dar bir kadroyla mücadele vermenin sıkıntılarını yaşadıklarını söyledi. 
     İkinci devrede aynı sıkıntıları yaşamamak ve ligde daha üst sıralarda olmak için kadro takviyesinin şart olduğunu kaydeden Atmaz, ''Diğer takımlar gibi biz de kadromuzu güçlendirmek için transfer çalışmaları yaptık. Dün eski oyuncumuz Hakan Bayraktar ile 1.5 yıllık sözleşme imzaladık. Yurtiçi ve dışında çalışmalar sürüyor. Temas halinde olduğumuz futbolcular var. Muhtemelen ya Brezilyalı Santos veya Bulgar Nikolov ile anlaşma imzalalayacağız'' dedi. 
     14 günlük Belek kampının her yönüyle iyi geçeceğini, ikinci yarıda daha zorlu bir maratonun kendilerini beklediğini belirten Atmaz, şöyle devam etti 
     ''Antalya Belek kampının futbolcular üzerinde olumlu bir etki yapacağına inanıyoruz. İkinci devre hem ligde, hem UEFA Kupası'nda hem de Türkiye Kupası'nda mücadele vereceğiz. Çok iyi hazırlanmak durumundayız. Hazırlık maçlarıyla da eksikleri giderme yoluna gideceğiz.'' Atmaz, ilk devre sonunda yönetim kurulu kararıyla kendilerinden kulüp bulmaları istenilen oyunculardan Hasan Özer'i kampa çağırdıklarını, ancak Mehmet Polat, Mustafa Şahintürk, Cem Baki ve Hüseyin'in kulüp arayışlarının sürdüğünü hatırlatarak, ''Hasan Özer ile yola devam edeceğiz. Hasan ile aramızdaki idari sorunu çözdük. Diğer oyuncularımızın ise kulüp bulma çalışmaları sürüyor. Eğer kulüp bulmazlarsa durumu yeniden değerlendiririz. Bu oyuncularımız kulüp bulmaları durumunda onlara he türlü yardımı göstereceğiz. Hepsi bilinen ve tanınan oyuncular. Bizde kadronun son durumuna göre transfer çalışmalarımız sürecek'' diye konuştu. 
     
     YUSUF GAZİANTEP'TE 
     Bu arada Fenerbahçe'den ayrılan ve kulüp arayan Yusuf Şimşek'in Bursaspor ile anlaşamaması üzerine devreye giren kırmızı-siyahlı kulübün yöneticileri, bu oyuncuyu anlaşma yapmak üzere Gaziantep'e çağırdı. 
     Bu akşam saatlerinde kulüp profesyonel futbol şubesi sorumlusu Asım Atmaz'ın kent merkezindeki ofisinde biraraya gelinen Yusuf ile görüşmeler sürüyor. 
     Kulüp yöneticileri, Yusuf'un tercihini Gaziantepspor'dan yana kullandığını, büyük ölçüde anlaşmanın sağlandığını bildirdiler. 
     Yeni transferlerden Hakan Bayraktar ile anlaşma sağlanması durumunda Yusuf'in Belek kampına katılacakları öğrenildi. 
     
</TEXT>
</DOC>
