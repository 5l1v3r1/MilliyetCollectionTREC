<DOC>
<DOCNO> 325172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/guncel/gun08.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş karşıtları Bush'a karşı 
</HEADLINE>
<TEXT>


DIŞ HABERLER SERVİSİ 

Irak Savaşı'nın 2. yıldönümü öncesinde, başta Avrupa ülkelerinin başkentleri olmak üzere dünyanın birçok köşesinde ABD yönetimi ve savaş karşıtı protesto gösterileri düzenlendi. Gösterilere katılım, Şubat 2003'te savaş öncesi düzenlenen ve milyonlarca kişinin katıldığı yürüyüşlere göre düşük oldu. 
İngiltere'nin başkenti Londra'da Hyde Park'ta başlayan ve Trafalgar Meydanı'nda son bulan yürüyüşe yaklaşık 45 bin kişi katıldı. Londra polisi, Amerikan Büyükelçiliği çevresinde geniş güvenlik önlemleri aldı. Danimarka'nın başkenti Kopenhag'da yaklaşık 5 bin gösterici kent merkezinde toplanarak ABD karşıtı sloganlar attı. 

5 bin gösterici 
Yunanistan'ın başkenti Atina'da, Yunanistan İşçi Sendikaları Konfederasyonu ile Yunanistan Kamu Çalışanları Sendikası'nın çağrısıyla düzenlenen gösteride ABD Büyükelçiliği'ne yürüyen yaklaşık 5 bin gösterici, "Bush bir numaralı terörist" şeklinde pankartlar taşıdı. İsveç'in başkenti Stockholm'ün merkezinde toplanan 1000'in üzerinde gösterici de "ABD, Irak'tan defol" şeklinde sloganlar attı. İtalya, Norveç, Polonya, Bulgaristan ve Hindistan'da da benzer protesto gösterileri düzenlendi. 


</TEXT>
</DOC>
