<DOC>
<DOCNO> 302858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sontur42.html </URL>
<DATE> 2005/01/02/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Yağışlı ve soğuk hava uyarısı... 
</HEADLINE>
<TEXT>

     Meteoroloji Genel Müdürlüğü, yarın geceden itibaren, yurdun, Balkanlar üzerinden gelecek yeni bir soğuk ve yağışlı havanın etkisine gireceğini bildirdi. 
     Meteoroloji Genel Müdürlüğü'nden yapılan yazılı açıklamaya göre, soğuk ve yağışlı hava halen yurdun kuzey ve doğu kesimlerinde etkisini sürdürüyor. Yağışlar, yarın Batı ve Orta Karadeniz kıyıları, Doğu Karadeniz ile Doğu Anadolu'nun doğusunda etkili olacak. 
     Türkiye, yarın geceden itibaren Balkanlar üzerinden gelen yeni bir soğuk ve yağışlı havanın etkisine girecek. Yarın gece, Marmara ve Kuzey Ege'de başlayacak yağışlar, Salı günü kıyı Ege dışında tüm yurtta, Çarşamba günü Batı Karadeniz kıyıları, Orta ve Doğu Karadeniz, İç Anadolu'nun doğusu, Doğu Akdeniz ile Doğu ve Güneydoğu Anadolu bölgelerinde devam edecek. 
     Yağışlar, Çarşamba günü Doğu Akdeniz ve Güneydoğu Anadolu'da etkili olmak üzere, Orta ve Doğu Karadeniz kıyıları, Akdeniz kıyıları ile Güneydoğu Anadolu'da yağmur ve sağanak, Marmara'nın doğusu ile Batı Karadeniz kıyılarında karla karışık yağmur ve kar, yağış alan diğer yerlerde kar şeklinde olacak. 
     Hava sıcaklığı, Salı gününden itibaren yurdun Kuzeybatı kesimlerinden başlayarak tüm yurtta 2-4 derece azalacak. 
     Yurdun, kuzey, iç ve doğu kesimlerinde görülecek kar yağışları ile sıcaklık azalmasının oluşturacağı olumsuz şartlara karşı ilgililerin ve vatandaşların tedbirli olmaları istendi. 
     
</TEXT>
</DOC>
