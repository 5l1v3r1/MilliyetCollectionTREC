<DOC>
<DOCNO> 340389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/spor/spo30.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



MİLLİ TAKIM 
Yanal'ın gözü Ömer Rıza'da 

Ay - Yıldızlı ekibimizin teknik patronu Ersun Yanal, Denizlispor'un KKTC asıllı İngiliz futbolcusu Ömer Rıza'yı Milli Takım'a almak için geçmesi gereken süreci beklediklerini söyledi. Yanal, "Denizlispor, Ömer Rıza'nın Milli Takım'da oynayabilmesi için gerekli prosedürleri tamamladı. Beğendiğim bir futbolcu ve ondan yararlanmak istiyorum" dedi. 

3. LİG'E TERFİ 
Rize'de olay 

Üçüncü Lig'e Yükselme 1. Kademesinde Gümüşhane Kelkit Hürriyetspor - Trabzon Söğütlü Belediyespor arasında Rize'deki maçta olaylar çıktı. Kelkit'in, 1-0 yenik durumdayken, 89'da bulduğu gol ofsayt gerekçesiyle sayılmadı. Daha sonra Söğütlü durumu 2-0 yaptı. Kelkit kaptanı Mustafa, orta hakem Fatih Kayıkçı'nın üzerine saldırdı. Soyunma odasına gittikten sonra maçı yeniden başlatan Kayıkçı, Mustafa, Okan, Veysel ve İshak'a kırmızı gösterdi. Kelkit sahadan çekilirken, karşılaşma tatil edildi. 

ŞAMPİYONLAR LİGİ 
Şahin Her türlü tedbir alındı 

Devlet Bakanı ve Başbakan Yardımcısı Mehmet Ali Şahin, 25 Mayıs'ta İstanbul Atatürk Olimpiyat Stadı'nda oynanacak Şampiyonlar Ligi final maçıyla ilgili olarak, "Her türlü tedbir alınmıştır. Buraya gelen seyirciler, idareciler ve oyuncular unutamayacakları konukseverlikle karşılaşacaklardır" dedi. Futbol sahası açılışı için Bursa'nın İnegöl İlçesi'ne giden Şahin, "Finale çıkan İngiliz ve İtalyan takımlarının güvenlik endişesi duymalarına gerek yoktur" açıklamasını yaptı. 

KEMAL ULUSU 
'Önümü kesmek istiyorlar' 

Futbol Federasyonu eski başkanlarından Kemal Ulusu, yeni Merkez Hakem Kurulu yasasının kendisine karşı çıkarıldığını iddia etti. MHK'nın resmi varlığının, açmış olduğu davanın kararının 12 Nisan'da Yargıtay tarafından onanmasıyla bittiğini belirten Ulusu, "Seçimi kaybettiğim için bu yola başvurduğum söylendi. İstesem ilk listenin hukuka aykırı olduğu ve ikinci listenin tanınması gerektiği şeklinde dava açar ve MHK'nın başına gelirdim. Yeni yasa tamamen Kemal Ulusu'nun önünü kesmek için çıkartıldı" dedi. 

AKÇAABAT SEBATSPOR 
Süper Lig tescil edilmesin talebi 

Küme düşmesi kesinleşen Akçaabat Sebatspor, Süper Lig'in tescil edilmemesi için Futbol Federasyonu'na başvuruda bulundu. Başkan Yardımcısı Baki Eyüboğlu, Merkez Hakem Kurulu seçimlerinin iptalinin Yargıtay tarafından onandığını belirterek, "Dolayısıyla MHK'nın, seçildiği günden bugüne dek aldığı kararlar geçirsiz hale gelmiştir" dedi. 

BREZİLYALI AÇIKLADI 
Wederson İlk tercihim Fener 

Ankaraspor Başkanı Hilmi Gökçınar, Teknik Direktör Samet Aybaba, Futbol Şube Sorumlusu Ahmet Gökçek ile futbolculardan Wederson, Jaba, Tita, Ümit Karan, Şenol ve Hürriyet, Başkent Üniversitesi'de panele katıldı. Brezilyalı sol kanat oyuncusu Wederson bir soru üzerine transferde ilk tercihinin Fenerbahçe olacağını söyledi. Sambacı, "Fenerbahçe'de oynamak isterim. Teklif gelmezse Galatasaray veya Beşiktaş'ı tercih ederim" ifadesini kullandı. 

UNIVERSIADE 
Geri sayım başladı 

İzmir'de 11-21 Ağustos tarihleri arasında yapılacak Dünya Üniversiteler Yaz Spor Oyunları'na UNIVERSIADE 2005 en yüksek katılım Meksika'dan. 292 kişiyle oyunlara katılacağı açıklayan Meksika, katılımcı sayısı bakımından ilk sırayı aldı. Türkiye'nin 286 kişiyle yer alacağı organizasyona Ukrayna 265, Japonya 229, Kanada 225, Amerika 213, Fransa 185, İngiltere 152, Güney Afrika da 127 kişiyle gelecek. 

OKÇULUK 
Küçükkayalar bronz kazandı 

Antalya'da düzenlenen 18. Altın Ok "Grand Prix" Okçuluk Turnuvası'nda erkekler olimpik yayda Tunç Küçükkayalar üçüncü olarak, bronz madalyaya ulaştı. Bu kategoride altını Rus Tsyrempilov, gümüşü de İtalyan Di Buo elde etti. Turnuva bugün takım müsabakalarıyla sona erecek. 

VOLEYBOL 
Bahar Kupası'nda çifte final 

32. Avrupa Bahar Kupası Turnuvası'nda Türkiye, erkekler ve bayanlarda adını finale yazdırmayı başardı. Çek Cumhuriyeti'ndeki organizasyonda erkek takımımız, İsveç'e 3-1 26-24, 25-20, 20-25, 29-27 üstünlük sağladı. Milliler, bugün TSİ 20.00'de Yunanistan ile finalde karşı karşıya gelecek. Bayanlar da, Danimarka'yı 3-0 25-13, 25-15, 25-23 yenerek finale yükseldi. Ekibimiz bugün TSİ 16.00'da şampiyonluk için Yunanistan ile mücadele verecek. 

YELKEN 
Ege şenlendi 

Yelken heyecanı bir hafta boyunca Muğla'da yaşandı... 250 sporcunun madalya mücadelesi verdiği Laser Federasyon Kupası ve Uluslararası Denizcilik Festivali Yarışları 6 kategoride yapılan yarışlarla sona erdi. Sınıflarına göre ilk sırayı alanlar şöyle Optimist erkekler Canberk Karahan, bayanlar Melis Baykan. Laser 4.7 Genel Güneycan Kaptan, bayanlar İstem Oğuzbayır. Radyal Serkan Yapan. Standart Güray Zünbül. 

OTOMOBİL 
Tahincioğlu sert çıktı 

Antalya'da yapılacak olan Dünya Ralli Şampiyonası'nın 7. ayağında start noktasının değiştirilmek istenmesine, Otomobil Sporları Federasyonu Başkanı Mümtaz Tahincioğlu'ndan tepki geldi. Bu olayın federasyon ve organizasyon açısından büyük sıkıntı yaratacağını belirten Tahincioğlu, "Bu değişikliklere Uluslararası Federasyonu'nun FIA kuralları gereği izin verilmemektedir. Olası değişiklikte, maliyet yükselecek, ayrıca FIA'dan bu konuda mevcut kuralın uygulanmaması konusunda özel bir izin istenecektir. Bu izni alamama durumumuz da var" diye konuştu. 

OTOMOBİL 
Pirelli Rallisi start alıyor 

26. Pirelli Rallisi bugün İstanbul Metrocity Alışveriş Merkezi önünden başlayacak. Türkiye Rallisi'nin ikinci ayağı olan organizasyon 12.00'de start alacak. Türkiye Şampiyonası'na puan veren 6 yarıştan biri olan Pirelli Rallisi sezonun da ilk toprak yarışı olacak. 27 kilometrelik Royal İstanbul etabıyla ilk günü tamamlayacak olan pilotlar, iki günlük zorlu ralli sonunda toplam 323.72 kilometre yol kat edecek. 


</TEXT>
</DOC>
