<DOC>
<DOCNO> 339374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/ekonomi/aeko.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Özyeğin, Gima'yı Carrefoursa'ya sattı, Koç 'İş etiğine uymuyor' dedi 
</HEADLINE>
<TEXT>


Daha önce Migros'a satışı için görüşmeler yapıldığı duyurulan Gima'nın, Carrefoursa'ya satıldığı açıklandı. Koç Holding, satışın duyurulmasından sonra yaptığı açıklamada, 'iş etiğine uyulmadığını' belirterek tepki gösterdi 

EKONOMİ SERVİSİ 

Hüsnü Özyeğin'e ait Fiba Holding bünyesindeki perakende şirketleri Gima ve Endi, Sabancı Holding'in yüzde 40 ortak olduğu Carrefoursa'ya satıldı. 
Koç Grubu 22 Nisan'da, Gima ve Endi'nin Migros'a satışı için görüşmeler yapıldığı açıklanmıştı. Ancak, dün 'sürpriz' bir duyuru ile bu market zincirlerinin Carrefoursa'ya satıldığı bildirildi. Açıklamanın ardından, Gima için daha önce görüşmeler yapıldığını ve fiyat dahil her konuda anlaşmaya varıldığını bildiren Koç Holding, Gima'nın Carrefoursa'ya satışının 'etik olmadığını' içeren bir duyuruyla tepki gösterdi. 

120 milyon dolara aldı 
Carrefoursa'nın Fransız ortağı Carrefour, Gima ve indirim mağazaları Endi'deki Fiba Holding'e ait çoğunluk hisselerinin satın alınması konusunda anlaşmaya varıldığını Paris'te açıkladı. Türkiye'de ise Sabancı Holding ve Fiba Grubu tarafından aynı saatlerde açıklamalar yapıldı. 
Taraflardan yapılan açıklamalara göre Carrefoursa, Gima'nın toplam yüzde 60.178 hissesini Fiba Grubu şirketlerinden Fiba ve Fina Holding, Fiba Faktoring Hizmetleri, Girişim Faktoring, Finansbank Suisse, Finans Gayrimenkul Geliştirme ve Finans Finansal Kiralama toplam 120.36 milyon dolara almak üzere anlaştı. 
Alınan yüzde 60.178 oranındaki hissenin yüzde 10'luk kısmı 20 milyon dolar bedelle hemen devredilecek. Kalan yüzde 50.178'lik pay için 100.36 milyon dolar olarak tespit edilen bedel, 31 Aralık 2004 tarihli mali tablolar esas alınarak hesaplandığı için, yapılacak mali ve hukuki inceleme dikkate alınarak hisse devir tarihinde kesinleşecek. 
Gima ile birlikte Carrefoursa'ya geçecek olan indirim discount marketi Endi'nin ise yüzde 56'sı Fiba'ya, yüzde 44'ü de Gima'ya ait bulunuyor. Carrefoursa, Gima'yı aldığı için, zincirin Endi'deki yüzde 44 payını da almış oldu. Endi'nin Fiba Holding'e ait kalan yüzde 56 hissesi için ise 12.5 milyon dolar ödenecek. Gima'nın yüzde 29.7'si halka açık. Endi zinciri ise halka açık değil. Gima ve Endi'nin 2004 yılı konsolide net satışları yaklaşık 384 milyon euro olmuştu. 

50 milyon doları peşin 
Satış ile birlikte perakendedeki her iki market zincirini de satan Fiba Holding, parakendeden tamamen çekilmiş oldu. Fiba, satışla ilgili yaptığı açıklamada da, 'Stratejik olarak Türkiye'de gıda perakendeciliği sektöründen çıkma kararı aldığını ve satışın bu karara istinaden gerçekleştirildiğini' bildirdi. Bilindiği gibi Özyeğin, bir süre önce Swissotel'i alarak turizm sektöründe önemli bir yatırım gerçekleştirmişti. 
Özyeğin'in, Gima'yı Carrefoursa'ya satmasında, ödeme koşullarının etkili olduğu belirtildi. Fiba Holding kaynakları, Carrefoursa'nın toplam bedelin 50 milyon dolarını peşin, kalanını beş taksitte ödemeyi taahhüt ettiğini belirttiler. 
Rekabet Kurulu Başkanı Mustafa Parlak, Carrefour'un, Gima ve indirim mağazaları Endi'nin kontrolünü almasıyla ilgili Reuters'a yaptığı açıklamada, eldeki verilere göre bunun rekabet açısından bir engel teşkil etmeyeceğini söyledi. 

'Yatırımları iki kat artıracağız' demişti Hipermarket formatında faaliyet gösteren Carrefour'un Gima ve Endi gibi, süpermarket ve indirim mağazaları formatlarında şirketler alması, perakende sektöründe beklentilerinin çok yüksek olduğunun göstergesi olarak değerlendirildi. 
Carrefoursa Genel Müdürü Luc De Noirmont, bir süre önce yaptığı açıklamada, Türkiye yatırımlarını iki kat artırmayı hedeflediklerini belirtmişti. "Türkiye'yi Avrupa'nın Çin'i olarak görüyoruz. Hipermarket sayımız 2008'e kadar 18'e çıkacak" diyen Luc De Noirmont, Carrefoursa'nın, 2004 yılı sonu itibarıyla 650 milyon avro civarında ciro yaptığını da açıklamıştı. 

TARAFLAR NE DEDİ 
'Her konuda anlaşmıştık' Satışla ilgili açıklamanın ardından, Koç Holding'ten yapılan açıklamada şöyle denildi 
"22 Nisan 2005 tarihinde yaptığımız açıklama çerçevesinde Koç Holding ve Migros'un Gima ve Endi'yi satın almasına yönelik olarak Fiba Holding ile görüşmelere başlanmıştır. Bu görüşmelerde fiyat da dahil olmak üzere her konuda mutabakata varılmasına ve imza aşamasına gelinmesine rağmen, Fiba'nın tarafımıza haber dahi vermeden başka bir şirket ile anlaşmaya vardığı Fiba Holding Yönetim Kurulu Başkanı tarafından şirket yetkililerimize duyurulmuştur. 
Bu gelişme neticesinde Koç Holding ve Migros, iş etiği açısından yadırgadığımız bu davranışı kamuoyuna bildirme gereği duymuştur. 
Migros Türk T.A.Ş. organize perakende sektöründeki liderliğini bu yeni gelişmeye rağmen sürdürürken, her zamanki yenilikçi, öncü kimliği ile agresif büyümesini de devam ettirecektir. 
Koç Topluluğu şirketleri, kurucusunun belirlediği 'Üstün iş ahlakı ve dürüst çalışma ilkelerine uymak düsturumuzdur' ilkesi paralelinde 79 yıllık geçmişinde olduğu gibi bundan sonra da değerlerinden taviz vermeksizin Türk iş dünyasına katkılarını sürdürecektir." 

Gazetelere ilan verdi 
Koç Holding, Gima ve Endi'nin Carrefoursa'ya satışın duyurulmasından sonra, basın açıklamasının haricinde, aynı konuda tepkisini ifade eden bir de ilan verdi. 'Migros, dürüst satıcı' ibarelerini taşıyan ve tam sayfa olarak gazetelere verilen ilanda da açıklamada olduğu gibi 'etiğe' vurgu yapıldı. 

'Biz daha çok istedik' Sabancı Holding Gıda ve Perakendecilik Grubu Başkanı Haluk Dinçer, Gima'nın satın alınmasıyla ilgili sorularımızı yanıtlarken agresif büyüme planları üzerinde çalıştıklarını söyledi. 
Dinçer, Koç Holding'in 22 Nisan'da borsaya Gima ve Endi hisseleriyle ilgili olarak Fiba Holding'le görüşmeye başladığını açıkladığı hatırlatılıp, 'Siz nasıl daha hızlı hareket ettiniz ' sorusu yöneltilince "Biz daha çok istemişiz. Her alanda hızlı hareket eden, dinamik bir grubuz" dedi. Endi ve Gima markalarında isim değişikliği olup olmayacağına ilişkin soru üzerine de Dinçer, bu konuda henüz karar verilmediğini ancak Gima'nın köklü ve iyi bir marka olduğunu belirtti. 

Endi'ye 12.5 milyon dolar 
Carrefoursa'nın kendi kaynaklarıyla karşılayacağı toplam 120.36 milyon dolarlık satın alma operasyonunda ilk 20 milyon dolarlık ödemenin yapıldığını kaydeden Dinçer, Gima'nın yurtdışındaki alışveriş merkezinin ise bu operasyona dahil olmadığını söyledi. Satın almayla toplam 398 mağazaya ulaştıklarını kaydeden Dinçer, iş hacminin de 1.1 milyar dolardan 1.5 milyar dolara yükseldiğini ifade etti.76 Gima süparmarketi ve 50 Endi'yi alan Carrefoursa'nın halen 12 hipermarketi, 253 Diasa'sı ve 7 tane Championsa'sı bulunuyor. Dinçer, Endi için de 12.5 milyon dolar ödeyeceklerini, Endi'nin yüzde 46'sının zaten Gima'ya ait olduğunu, ödemenin yüzde 56 hisse için yapılacağını söyledi. Fransız ortakları Carrefour ile Türkiye'deki olanaklar üzerine yoğunlaştıklarını belirten Dinçer, "Türkiye'deki fırsatlar çok ciddi. Organize perakendeciliğin oranı üçte bir. Bunun yüzde 60'lara çıkacağını tahmin ediyoruz. Sektörde konsalidasyonların da sürmesini bekliyoruz" dedi. 
Fransız ortaklarıyla aynı vizyonu paylaştıklarını vurgulayan Dinçer, "Carrefour Türkiye'yi en önemli beş pazarından biri seçti. Türkiye, Carrefour'un Avrupa'daki bir numaralı büyüme alanı" dedi. 
Perakende sektöründe yeni bir satın almalarının olup olmayacağına ilişkin soru üzerine fırsatları değerlendirmeye devam edeceklerini belirten Dinçer, sektörde konsolidasyonun süreceğini ifade etti. n DENİZ ŞAHİN 

22 Nisan 
Migros, Gima için Fiba Grubu ile görüşmelere başladığını duyurdu. 

3 Mayıs, Saat 09 00 
Carrefoursa, Sabancı Holding ve Fiba, Gima'nın Carrefoursa'ya satıldığı bildirildi. 

3 Mayıs, Saat 17 00 
Koç Holding, Gima'nın Carrefoursa'ya satışını iş etiği açısından yadırgadığını açıkladı. 

3 Mayıs, Saat 18 00 
Koç Holding, gazetelere 'Dürüst Satıcı' ibareli tam sayfa ilan vererek, tepki gösterdi. 

Çağrı muafiyeti istemedi Sabancı Holding'ten yapılan açıklamada, "Şirketimizin çağrıda bulunup bulunmayacağı konusunda alınmış bir karar yoktur" denildi. Carrefour ise Paris'te yaptığı açıklamada Gima'daki kalan hisseler için çağrı yapacağını bildirdi. 
Analistler, Carrefoursa'nın küçük yatırımcıya çağrı yapacak olmasının, perakendeye yatırım yapmak isteyen yatırımcıları, diğer zincirlere yönelteceğini belirtti. 

Pazar payı artacak Carrefoursa yüzde 60 Carrefour ve yüzde 40 Sabancı Holding'in ortaklığı ile kuruldu. Analistlere göre, Carrefoursa, Gima ve Endi'yi alırsa, Migros'un en önemli rakiplerinden biri haline gelecek. Carrefoursa'nın Gima'yı alması ile gıda perakendecilik pazar payı yaklaşık yüzde 3.4'ten yüzde 5 civarına yükselecek. 
Carrefoursa'nın 12 hipermarketi var. Ayrıca 253 indirim marketi Diasa ve 7 de Championsa bulunuyor. 2005 yılında hipermarket sayısını 13'e, supermarket sayısını ise 11'e çıkaracak. Satış anlaşması ile birlikte 76 Gima marketi ile 50 Endi marketi de Carrefoursa bünyesine katılmış oluyor. 2004'te 702.5 milyon YTL ciro yapan Gima, geçen yılı 23.7 milyon YTL zararla kapatmıştı. Carrefoursa'nın 2004 yılı net satışları ise 702 milyon euro olmuştu. Migros, 2004 sonu itibariyle 2.2 milyar YTL ciro açıklamıştı. Migros'un 288'i Şok, 182'si Migros olmak üzere, yurt içinde 470 marketi, yurtdışında ise 50 mağazası bulunuyor. 

Fiba, Dedeman'dan almıştı Gima Gıda ve İhtiyaç Maddeleri Türk Anonim Şirketi Gima 1956 yılında bir kamu iktisadi teşekkülü olarak kuruldu. Tanzim satış olarak kurulan Gima ilk mağazasını Ankara'da açtı. 1960'lı yıllarda türkiye'nin en yaygın süpermarketiydi. 
1993'teki blok satış ihalesiyle şirketin yüzde 50.38'ini 21.7 milyon dolara Dedeman - Bilfer Madencilik grubu satın aldı. Fakat bu dönemde Gima'da büyük bir değişim yaşanmadı. 

1996 yılında aldı 
Şirketin çoğunluk hisseleri ve yönetimi 1996 yılında Fiba Şirketler Grubu'na geçti. Fiba bu operasyondan sonra yeni mağazalar açarak ve satın almalar yoluyla büyüme yolunu tuttu. 
1997 yılında yeniden yapılandırma çalışmaları tamamlanan Gima'da 12 mağaza kapatılırken aynı yıl iki mağaza açıldı. 1998 yılında da de 2 biner metrekarelik altı yeni mağaza açıldı. 
Fiba, 1996 yılında da Beğendik Grubu'ndan Endi'leri satın aldı. 
Fiba, 1999'da Baymar'ın Bayrampaşa, VIP Marketler'in Adatepe mağazasını, Karabatak ailesinden Greens hipermarketlerini aldı. Şu anda 76 süpermarketi bulunan Gima'nın yüzde 60'lik kısmı Fiba Grubu şirketlerinde, yüzde 29.72 oranındaki kısmı halka açık, yüzde 11'lik bölümü diğer ortakların elinde.. Gima Endi'nin de yüzde 44 hissesine sahip. 
Kriz döneminde 'KDV bizden' kampanyaları ve yılbaşlarındaki Milli Piyango biletleri promosyonuyla ses getiren Gima, mağazaları dışında çok kanallı alışveriş yaklaşımı çerçevesinde internetten ve telefonla da alışveriş hizmeti veriyor. 

Yurtdışı dahil değil 
Gima'nın yutrtdışında da bir alışveriş merkezi bulunuyor. Romanya'da Gimrom Holding olarak faaliyet gösteren alışveriş merkezinin Carrefoursa ile yapılan satış anlaşmasına dahil olmadığı belirtiliyor. 


</TEXT>
</DOC>
