<DOC>
<DOCNO> 303714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonsiy15.html </URL>
<DATE> 2005/01/05/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Sarıgül'e plaka sürprizi 
</HEADLINE>
<TEXT>

     ANKARA Milliyet 

Emniyet Genel Müdürlüğü, CHP Genel Başkanı Deniz Baykal'a karşı bayrak açan Şişli Belediye Başkanı Mustafa Sarıgül hakkında "aracına sahte plaka taktığı" iddiasıyla suç duyurusunda bulunacak. 
     CHP Yüksek Disiplin Kurulu'nda savunma yapmak için Ankara'ya gelen Sarıgül'ün, İstanbul Emniyet Müdürlüğü'nde tescil kayıdı bulunan makam aracına 06 CHP 356 şeklinde sahte plaka takması üzerine emniyet harekete geçti. 
     Aracın basına yansıyan fotoğraflarını ihbar kabul eden emniyet, yasal kayıtlarda gözükmeyen plakayı kullandığı gerekçesiyle Sarıgül hakkında Karayolları Trafik Yasası'nın 23. maddesini ihlal ettiği gerekçesiyle savcılığa suç duyurusunda bulunacak. Sarıgül'e aynı gerekçeyle 45.80 YTL para cezası da uygulanacak. 
     Sarıgül Ankara ziyaretinde, meclise 356 milletvekili ile gireceklerini simgelemesi için 06 CHP 356 sahte plakalı bir otomobille dolaşmıştı. 

     
</TEXT>
</DOC>
