<DOC>
<DOCNO> 324097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonspo23.html </URL>
<DATE> 2005/03/16/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
"Ribery ve Cihan'ın durumu belli değil, Orhan Ak'ın oynaması zor" 
</HEADLINE>
<TEXT>

     Galatasaray'da teknik heyet, Song'un cezası nedeniyle zor durumda kalırken, sakat oyuncuların çokluğu nedeniyle bir başka sıkıntı yaşıyor. 
     Sarı-kırmızılılarda Rıbery ve Cihan'ın durumlarının henüz belli olmadığı, Orhan'ın ise bu hafta oynamasının zor olduğu açıklandı. 
     Kulüp doktoru Murat Çevik, Hakan Ünsal'ın sakatlığının sürdüğünü, Ribery ile Cihan'ın durumlarının şu an için belli olmadığını ifade ederken, Orhan Ak'ın Büyükşehir Belediyesi Ankaraspor maçında oynamasının zor olduğunu söyledi. 
     Fransız oyuncu Rıbery'in dünkü antrenmanda sağ diz altı kemik bölgesine darbe aldığını belirten Çevik, sakat oyuncular konusunda şunları söyledi 
     ''Ribery, sabah yürürken ağrıları vardı. Kendisini tedaviye aldık. Kemiğine darbe aldığı için durumu konusunda konuşmak erken. Bu akşam durumuna bir daha bakacağız. Sağ arka adalesinden sakat olan Orhan'ın durumu ciddi. Bu hafta oynaması zor gözüküyor. Büyükşehir Belediyesi Ankaraspor maçında oynamama olasılığı yüzde 90. Cihan ise daha iyi durumda. Bu akşam antrenmana çıkacak. Hakan Ünsal'ın iyileşme süreci ise yavaş ilerliyor. Bu futbolcu hakkında süre vermek zor. Sol ayak bileğinden sakat olan oyuncunun iyileşme süresi için daha önce 4 hafta demiştik, ancak hala sakatlığı sürüyor. Kemiğinden sakatlığı bulunduğu için iyileşmesi yavaş gelişiyor. Şu an için bu oyuncu hakkında da süre vermek zor.'' 
     
</TEXT>
</DOC>
