<DOC>
<DOCNO> 311900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/spor/spo03.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirve için rota 
</HEADLINE>
<TEXT>



Hagi'den uyarılar 
TEKNİK Direktör Hagi'nin, Florya'da oyuncularıyla toplantı yaparak, gelecek maçlardaki beklentilerini dile getirdiği belirtildi. Rumen hocanın, "Zirveye çıkabilmek için önümüze gelen tüm engelleri aşmamız gerekiyor. Gaziantep, Rize ve Sakarya maçlarını kazanırsak, önemli bir virajı döneriz. Çok dikkatli olmak zorundayız" dediği öğrenildi. 

Tek idman yaptılar 
ASLAN, Gaziantepspor maçının hazırlıklarını dün yaptığı tek antrenmanla sürdürdü. Basına kapalı gerçekleştirilen çalışmada Sarı - Kırmızılılar, dar alanda pas çalışması ve taktiksel çift kale maç yaptı. Hagi'nin, özellikle savunma kurguları üzerinde durduğu da öğrenildi. Bu arada Hakan Yakın, yükselen performansıyla çalışma boyunca gözdoldurdu. 

Hasan Kabze tam isabet 

İSMAİL ÖZTÜRK 

GALATASARAY'IN Çanakkale Dardanelspor'dan transfer ettiği genç oyuncusu Hasan Kabze'ye eski teknik direktörleri kefil oldu. Hürser Tekinoktay, Sarı - Kırmızılı kulübün doğru bir tercih yaptığını belirterek, "Çok hareketli, çabuk ve toplara çok iyi vuran bir isim. En önemlisi ahlaklı. Galatasaray'ın şu anki kadrosuna bile önemli katkılar sağlayabilecek kapasitesi var" ifadelerini kullandı. 
2003 - 04 sezonunda Hasan Kabze ile birlikte çalışan Cemil Akkoyun da, golcü futbolcuya 10 üzerinden 10 verdi. Akkoyun, "Hakan Şükür'ün veliahtı olabilir. Fizik gücüyle, futbol aklıyla, tekniğiyle Galatasaray ve Türk futboluna uzun yıllar hizmet eder" dedi. Teknik Direktör Yavuz İncedal ise, "Şans bulursa en kısa sürede vazgeçilmezler arasına girer" yorumunu yaptı. 

Orjinale dönüş 

GALATASARAY'IN simgesi olan renkler, 2005 yılı itibariyle tarihi kayıtlarda yer alan tariflere uygun olarak yeniden saptandı. 100. yıl için özel olarak tasarlanan yeni logoda, kulübün kurucusu Ali Sami Yen'in dile getirdiği "vişneye çalan koyuca tatlı bir kırmızı ve turuncudan iz taşıyan tok bir sarı renk" uygulandığı bildirildi. 

Para arayışı 
KONYASPOR karşılaşması öncesinde Sarı - Kırmızılı futbolculara 15 gün içinde ödeme sözü veren Galatasaray Kulübü Başkanı Özhan Canaydın para bulmak için yurt dışına gitti. Canaydın'ın, 10 milyon Euro'luk kredi bulmak için girişimlerini yoğun bir şekilde sürdürdüğü ve bu parayı futbolcuların alacaklarını kapatmak için kullanacağı iddia edildi. 


</TEXT>
</DOC>
