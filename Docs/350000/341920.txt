<DOC>
<DOCNO> 341920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy51.html </URL>
<DATE> 2005/05/12/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Bahçeli Bu caninin yargılanmasını istemek haysiyetimizle oynamaktır 
</HEADLINE>
<TEXT>

     MHP Genel Başkanı Devlet Bahçeli, AİHM’in terör örgütü elebaşı Abdullah Öcalan hakkında verdiği kararı, "Türkiye’nin onuru ve haysiyetiyle oynamakla eş anlamlı" olarak nitelendirerek, "Bu açık bir tahriktir. Terörist başının yeniden yargılanması, Türkiye’yi ayağa kaldıracaktır" dedi. 
     Devlet Bahçeli, yaptığı yazılı açıklamada, AİHM’in kararını, "tam anlamıyla hukuk trajedisi" olarak değerlendirdi. Bahçeli, hak ve adalet kavramları ile hukuk ilkelerinin siyasi amaçlara alet ve kurban edildiğini ifade etti. 
     Bahçeli, Avrupa mahkemesinin, şimdi de Öcalan’ın yeniden yargılanmasını zorlayarak çok tehlikeli sonuçları olacak bir tahrik kampanyasının önünü açtığını kaydetti. 
     AB’nin art niyetli dayatmaları karşısında boyun eğen eziklik psikolojisinin, Türkiye’yi bu noktaya getirdiğini, AK Parti’nin bu krize davetiye çıkardığını savunan Bahçeli, "Avrupa mahkemesini, bağımsız Türk mahkemelerinin üstünde adeta bir temyiz organı konumuna getiren AKP, AB’ye uyum adı altında çıkardığı bir kanunla Avrupa mahkemesi kararlarını yeniden yargılanma sebebi olarak kabul etmiştir" dedi. 
     Bu şekilde adım adım oluşturulan siyasi şartlar ve hukuki alt yapının, bugün Öcalan’ın yeniden yargılanması sürecini çıkardığını ileri süren Bahçeli, şöyle devam etti 
     "İnsanlık suçu işleyen bu caninin yeniden yargılanmasını istemek Türkiye’nin onuru ve haysiyetiyle oynamakla eş anlamdadır. Bu açık bir tahriktir, açık bir hakarettir. Terörist başının yeniden yargılanması Türkiye’yi ayağa kaldıracaktır. Böyle bir sürecin başlatılmasından cesaret alacak ihanet odaklarının tahriklerinin kaçınılmaz olarak davet edeceği mukabelenin altından hiç kimse kalkamayacaktır. AKP, Türk adaletini oyuncak haline getirmek sevdasından bir an önce vazgeçmelidir." 
     
     "HABİS BİR UR GİBİ KEMİRECEK" 
     Bahçeli, hükümetin, yasal yollarla terörist başının yeniden yargılanmasını sağlamayı aklından asla geçirmemesi gerektiğini ifade ederek, yeniden yargılama sürecinde, terörist başına siyasi şov ve propaganda yapma imkanı verilmiş olacağını vurguladı. 
     "Siyasi bir kimlik arkasına gizlenen içimizdeki maskeli terör maşaları Türkiye’ye meydan okuyan gövde gösterileriyle sokaklara çıkacaklardır" diyen Bahçeli, devletin, baskılara boyun eğerek Öcalan’ı yeniden yargılamakla göstereceği zaafın, bölücü heveslere ve dağdaki silahlı teröristlere cüret ve cesaret kaynağı olacağı uyarısında bulundu. 
     Bahçeli, "Öcalan’a af çağrılarının artacağını, bütün bunların, Öcalan’ın Türkiye’nin iç bünyesini habis bir ur gibi kemirmesine yol açacağını" öne sürdü. Bahçeli, bu habis urun, kangren olmadan, zamanında neşter vurularak bünyeden sökülüp atılması gerektiğini ifade etti. 
     Öcalan’ın hiçbir şart altında yeniden yargılanamayacağının vakit geçirilmeden açıklanmasını isteyen Bahçeli, AİHM’in kararının, iç hukukta doğrudan sonuç doğurma niteliği ve yaptırım gücü bulunmadığını vurguladı. 
     Devlet Bahçeli, terör örgütü elebaşının yeniden yargılanması için AB’den gelecek baskı ve dayatmalara karşı boyun eğilmesinin, AB ile ilişkilerde Öcalan ipoteğinin Türkiye tarafından resmen kabulü anlamına geleceğini savunarak, şunları kaydetti 
     "AKP, sanal AB süreci etkilenmesin düşüncesiyle terörist başının yeniden yargılanmasını kabul ederse, ilerde bu cani için af çıkarılması ve terör patentli siyaset yapılması imkanı tanınması baskılarını da kabul edeceğini peşinen ortaya koymuş olacaktır. 
     Terörist başı, İmralı’daki özel ve imtiyazlı misafirliğine son verilerek, kanunlara uygun olarak cezasını tecrit koşullarında çekmek üzere F tipi bir cezaevine nakledilmelidir. Terörist başının fazlasıyla hak ettiği idam cezasından kurtarılması ve İmralı’dan hain tahriklerini sürdürmesine izin verilmesi, kamu vicdanını ve Türk milletinin adalet duygusunu bugüne kadar yeterince yaralamıştır. 
     Şehitlerimizin ruhları ebedi istirahatgahlarında daha fazla azap çekmemelidir. Şehit yakınlarının hiçbir zaman kapanmayacak gönül yaraları daha fazla deşilmemelidir. Türk milletinin sabrıyla oynamak hatasına hiç kimse düşmemelidir. Bunun ateşle oynamak olacağını herkes çok iyi bilmelidir." 
     
</TEXT>
</DOC>
