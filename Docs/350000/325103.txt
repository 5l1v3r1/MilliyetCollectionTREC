<DOC>
<DOCNO> 325103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonspo30.html </URL>
<DATE> 2005/03/19/ </DATE>
<TIME> 22.39 </TIME>
<AUTHOR>  </AUTHOR>
<HEADLINE>
Çalımbay "Son dakika golü disiplinli bir takım olduğumuzu gösterdi" 
</HEADLINE>
<TEXT>

     Beşiktaş Teknik Direktörü Rıza Çalımbay, Trabzonspor karşısında iyi mücadele ettiklerini ve son dakika golüyle galip gelmenin mutluluğunu yaşadıklarını söyledi. 
     Çalımbay, maç sonrası düzenlediği basın toplantısında, özellikle ilk yarının son 15 dakikası ve ikinci yarıda rakiplerine göre daha iyi oynadıklarını ve bu bölümlerde ortaya koydukları futbolla galibiyeti hak ettiklerini ifade etti. 
     Rıza Çalımbay, son dakika golü bulmalarının ne kadar disiplinli bir takım olduklarını gösterdiğini vurgulayarak, ''Oyuncularımın ortaya koyduğu mücadeleden çok memnunum. Kazanmak istiyorduk ve bunu gerçekleştirdik'' dedi. 
     İkinci yarıda oyuna giren futbolcuları Veysel, Okan ve Pancu'ya da övgüler yağdıran Çalımbay, ''Benim için sonradan oyuna giren oyuncular çok önemlidir. Bugün de sonradan oyuna aldığım oyuncular çok iyi mücadele etti. Bütün oyuncularımı kutluyorum'' diye konuştu. 
     Trabzonspor'un çok iyi bir ekip olduğunu kaydeden Çalımbay, rakiplerinin Türkiye'nin en iyi futbol oynayan ekiplerinden biri olduğunu söyledi. 
     Taraftarlara da değinen Çalımbay, ''Taraftarlarımızı tebrik ediyorum. Son dakikalar hariç 'küfür etme, ettirme' kampanyasına uydular. İnşallah bundan sonra hep centilmence ve küfürsüz maçlar olacak'' diye konuştu. 
     
     ''CAREW'E KIRGINLIĞIM VAR'' 
     Maçtan sonra karşılaşmayı canlı yayınlayan televizyon kanalının muhabiriyle röportaj yapan Çalımbay, Carew'i neden oynatmadığını açıkladı. 
     Çalımbay, ''Carew'e biraz kırgınlığınız var mı '' şeklindeki soruya, ''Var tabii. Dün antrenmandan sonra çağırdım yüz yüze konuştuk. Yüzde yüz hazır değilim dedi. Ben de kendisini kadroya almadım. Yüreğini ortaya koyan oyunculara ihtiyacım var'' dedi. 
     Carew'i önümüzdeki sezon gönderip göndermeyecekleri şeklindeki soruya ise Rıza Çalımbay, ''Önümüzdeki yıl Beşiktaş'ın bambaşka olması lazım. İyi ve kafa olarak hazır bir Carew, bizim için avantaj olur'' diye yanıt verdi. 
     Çalımbay, Okan'ı sakatlığı bulunduğu için yedek soyundurduğunu ifade ederek, ''Hafta içinde 2 tane idmana çıkabildi. Doktor 20-25 dakika oynayabileceğini söyledi. Maçtan önce kendisiyle konuştum, riske etmeyeceğimi söyledim. Milli Takımlar Teknik Direktörü Ersun Yanal'a da bilgi verdik'' diye konuştu. 
     Bu arada, siyah-beyazlılar 2 gün izin yapacak ve Diyarbakırspor maçı hazırlıklarına 22 Mart Salı günü yapacakları antrenmanla başlayacak. 
     
     GÜNEŞ ''MAÇIN HAKKI BERABERLİKTİ'' 
     Trabzonspor Teknik Direktörü Şenol Güneş ise karşılaşmanın denk kuvvetlerin mücadelesi şeklinde geçtiğini ve maçın hakkının beraberlik olduğunu söyledi. 
     Rakibe fazla pozisyon vermediklerini, ancak kendilerinin de girdikleri pozisyonlardan yararlanamadıklarını ifade eden Güneş, ''Benim için beklenmeyen ve üzüntü veren bir sonuçtu. Maçın hakkı beraberlikti. Son dakikada her zaman yaptığımız hatayı tekrarlayarak kalemizde bir gol gördük, üzgünüz'' diye konuştu. 
     Sahanın zemininden de yakınan Şenol Güneş, zemin bozuk olduğu için teknik oyuncularının yeterince kendilerini gösteremediklerini ifade etti. 
     Trabzonspor'un şampiyonluk şansının sorulması üzerine Güneş, ''Futbolcularımın baskı altına girmemeleri için, geldiğimden beri şampiyonluk konusunda konuşmadım. Trabzonspor olarak sonuna kadar mücadelemizi vereceğiz. Üstümüzdeki takımlara yanaşmaya çalışacağız. Altımızdaki takımların da bize yaklaşmasına engel olmaya uğraşacağız. Önümüzdeki takımların maçlarından çok kendi maçlarımızla ilgileniyoruz'' dedi. 
     
</TEXT>
</DOC>
