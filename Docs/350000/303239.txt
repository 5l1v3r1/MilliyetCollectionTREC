<DOC>
<DOCNO> 303239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/siyaset/siy01.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Diyarbakır olmaz 
</HEADLINE>
<TEXT>


Irak seçimleri öncesinde, BM'nin ikamet izni bulunan Iraklı seçmenlerin bulunduğu Diyarbakır'a seçim sandığı koyma isteği, Dışişleri Bakanlığı tarafından kabul edilmedi 

TOLGA ŞARDAN Ankara 


Irak'ta 30 Ocak'ta yapılacak seçimler öncesi ülke dışındaki Iraklıların oy kullanmasını organize eden Birleşmiş Milletler ile Türkiye arasında seçim gerginliği yaşandı. Dışişleri Bakanlığı, BM'nin, ikamet izni bulunan 5 Iraklı seçmenin bulunduğu Diyarbakır'a seçim sandığı koymak istemesine 'sıcak bakmadı.' Seçimin Türkiye ayağını organize eden grubun başına da, siyasetçi Şerafettin Elçi'nin kızı Evin Elçi getirildi. 
Irak'ta yapılacak seçimleri organize eden BM, ülke dışındaki Iraklıların oy kullanabilmesi için, aralarında Türkiye'nin de bulunduğu 15 ülkeyle görüşmeler yaptı. Seçimlerin Türkiye bölümünü organize etmesi için görevlendirilen Uluslararası Göç Örgütü IOM yetkilileri de, Dışişleri Bakanlığı ile görüşmelere başladı. IOM, Türkiye'de yaşayan ve üzerinde Irak vatandaşı olduğunu gösteren kimlik belgesi bulunan herkesin oy kullanmasını istedi. Ancak teklif, 'merkezi hükümette etkin durumda olan Kürt grupların talebi olabileceği' değerlendirilerek kabul görmedi. Bakanlık, sadece Türkiye'de resmi ikamet izni bulunan 7500 Irak vatandaşının oy kullanabileceği görüşünü IOM'a iletirken, bu konuda henüz kesin karar verilmedi. 


</TEXT>
</DOC>
