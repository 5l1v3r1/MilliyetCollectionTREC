<DOC>
<DOCNO> 323172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sondun34.html </URL>
<DATE> 2005/03/12/ </DATE>
<TIME> 18.37 </TIME>
<AUTHOR>  </AUTHOR>
<HEADLINE>
Dışişleri Bakanı Gül, Londra'da... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, 4 günlük çalışma ziyareti için İngiltere'nin başkenti Londra'ya geldi. 
     Gül'ü Heathrow havaalanında Türkiye'nin Londra Büyükelçisi Akın Alptuna ve öteki yetkililer karşıladı. 
     Temaslarına Pazartesi günü başlayacak olan Gül, ilk olarak Bloomberg adlı kuruluşun düzenlediği öğle yemeğine katılacak ve burada ''Yatırımlarınız için Avrupa'da Güvenli bir Liman Türkiye'' başlıklı bir konuşma yapacak. 
     Öğleden sonra İngiltere Dışişleri Bakanı Jack Straw ile görüşecek olan Bakan Gül, daha sonra Straw ile ortak basın toplantısı yapacak. 
     Gül, akşam da London School of Economics'de, ''Türkiye ve AB İlerlemenin Yolu'' başlıklı konferans verecek. 
     Dışişleri Bakanı Gül, 15 Mart Salı günü Kraliyet Sanat Akademisi'nde ''Türkler Bin Yıllık Yolculuk, 600-1600'' sergisini gezecek. Oxford Üniversitesi bünyesinde bilimsel çalışmalar yapmak üzere 1985 yılında kurulan İslam Araştırmaları Merkezi'ni ziyaret edecek olan Gül, bu çerçevede merkez içinde inşa edilmekte olan ve Türkiye'ye de bir yer ayrılması planlanan yeni binayı da gezecek. 
     
</TEXT>
</DOC>
