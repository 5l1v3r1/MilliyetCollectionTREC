<DOC>
<DOCNO> 300184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun41.html </URL>
<DATE> 2004/12/23/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Adnan Paçacı Allavi'yi reddetti 
</HEADLINE>
<TEXT>

     Iraklı siyasetçi Adnan Paçacı, Irak Başbakanı İyad Allavi'nin seçim listesine katılmayı reddettiğini, 30 Ocak'ta yapılması öngörülen seçimlerin ertelenmesi için elinden geleni yapmaya devam edeceğini söyledi. 
     Irak eski Geçici Yönetim Konseyi GYK üyesi Paçacı, düzenlediği basın toplantısında, ''Allavi, Paçacı'nın partisi Bağımsız Demokratlar Birliği'ne kendi listesine katılma çağrısında bulundu, ancak biz seçimlere bağımsız bir listeyle girmeyi tercih ediyoruz'' dedi. 
     Paçacı, bu talebin ''her partinin temsil oranı konusunda anlaşma sağlamada yaşanan zorluklar ve listedeki adayların isteği üzerine'' reddedildiğini belirterek, listelerindeki Iraklıların Allavi'nin listesine geçebilmek için partiden ayrıldığı haberlerini de yalanladı. 
     Sünni siyaset adamı Paçacı, seçimlerin ertelenmesi için çaba sarf etmeye devam edeceğini de kaydetti. 
     Irak basınında, Bağımsız Demokratlar Birliği üyesi Planlama Bakanı Mehdi El Hafız ve Enerji Bakanı Eyham El Samaray'ın Allavi'nin listesine katılmak için partiden istifa ettiği şeklinde haberler yer almıştı. 
     Adnan Paçacı, Sünnilerin seçim sürecine tam katılımının olmaması halinde, seçimlerin başarısız olacağı yorumunu yapmıştı. 
     Seçim listelerinde 20 Aralık'tan beri hiçbir değişiklik yapılamıyor. 
     
</TEXT>
</DOC>
