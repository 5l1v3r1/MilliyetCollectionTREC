<DOC>
<DOCNO> 339270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonspo11.html </URL>
<DATE> 2005/05/03/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
56 yaşındaki futbolcu takımını şampiyon yaptı... 
</HEADLINE>
<TEXT>

     Osmaniye 2. Amatör Küme’de mücadele eden Gebelispor’un 56 yaşındaki takım kaptanı, antrenörü ve kulüp başkanı Hasan Bölük, tüm maçlarını kazanarak takımını şampiyon yaptığı gibi, gol kralı da oldu. 
     Fenerbahçe altyapısında 17 yaşında başladığı futbol serüvenini, ilerleyen yaşına karşın tutkuyla sürdüren "ihtiyar delikanlı" Hasan Bölük, Osmaniye 2. Amatör Küme takımlarından Gebelispor’u yönettiği gibi, gol yollarında da etkili olarak 14 maçta 17 kez rakip fileleri havalandırdı. 
     8 takımlı ligde tüm maçları 90 dakika oynayan ve asistleri ile de 
     takımına 84 gol kaydettirmeyi başaran Hasan Bölük, aynı zamanda kulüp başkanı, antrenörü ve takım kaptanı olduğu Gebelispor’un diğer 7 takımın toplamından fazla gol atmasını da sağladı. 14 maçın tamamını kazanan Gebelispor, kalesinde sadece 4 gol görerek, şampiyon oldu. Takımını Birinci Amatör Küme’ye çıkarmanın sevincini yaşayan Bölük, yeni hedefinin 3. Lig olduğunu kaydetti. Bölük, futbolun kendisinde bir aşk olduğunu ifade ederek, şunları söyledi "Fenerbahçe genç takımı, Alibeyköy takımlarında oynadıktan sonra Osmaniye’ye dönerek burada amatör takımların başarısı için yıllarca mücadele ettim. Futbolu gazetecilik, sürücü kursu işletmeciliği gibi işlerimin hep önünde tuttum. 56 yaşımda en büyük sevinci yaşadım. Gelecek sezon 3. Lig’e çıkacağımıza inancım sonsuz. En büyük hedefim, profesyonel ligde de gol krallığını tatmak. Ölene kadar yeşil sahalardan kopmayacağım. Benim spora olan bu tutkumun gençlere de örnek olmasını diliyorum." 
     
</TEXT>
</DOC>
