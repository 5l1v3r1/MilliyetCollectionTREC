<DOC>
<DOCNO> 315904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonyas08.html </URL>
<DATE> 2005/02/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Hamamböcekleri astım yapabilir .. 
</HEADLINE>
<TEXT>

     Ondokuzmayıs Üniversitesi Tıp Fakültesi Çocuk Sağlığı ve Hastalıkları Ana Bilimdalı Öğretim Üyesi alerji uzmanı Prof. Dr. Yaşar Anlar, hamamböcekleri ile astım arasında doğrudan ilişki olduğunu ifade ederek, bu haşerelerin yapıları itibariyle güçlü alerjik özellikler taşıdığını bildirdi. 
     Anlar, AA muhabirine yaptığı açıklamada, astımın 21. yüzyılda hala çözüm bekleyen önemli bir hastalık olduğuna dikkat çekti. 
     Astımın kalıtsal ve çevresel faktörlerle ortaya çıkan karmaşık bir hastalık olduğunu belirten Anlar, ailesinde astım veya alerjik hastalık olan çocuklarda benzer hastalıkların ortaya çıkma olasılığının daha yüksek olduğunu ifade etti. 
     Doğumdan sonraki süreçte çevresel faktörlerin hastalığın ortaya çıkmasında önemli rol oynadığına işaret eden Anlar, ''Sigara, iç ortamdaki hava kirliliği, ev ortamında küf ve nem ve dış ortamdaki hava kirliliği nedenle doğrudan astımı etkileyen çevresel faktörlerdir. Ayrıca çocukların erken yaşlarda geçirdikleri viral enfeksiyonlar da astım gelişimini etkileyebilmektedir'' dedi. 
     
     EVDEKİ ALERJİNLER 
     Çocukluk çağı astımında alerjiklerin önemli rolü olduğunu vurgulayan Anlar, iç ortamdaki ev tozu akarlarının, küflerin, evcil hayvanların tüylerinin, dış ortamda ise polen ve küflerin duyarlı çocuklarda astım belirtilerini ortaya çıkardığını ifade etti. 
     Ev ortamındaki alerjinler içinde hamamböceklerine de son derece dikkat edilmesi gerektiğini söyleyen Anlar, bu haşerelerin yapıları itibariyle güçlü alerjik özellikler taşıdığını kaydetti. 
     Hamamböceklerine karşı dikkatli olunması ve mutlaka evlerden arındırılması gerektiğini ifade eden Anlar, şunları kaydetti 
     ''Hamamböceklerinin evde gezdiği yerlerde çocuklar da geziyor. Bu böceklerin bıraktığı kalıntıların solunması durumunda duyarlı çocuklarda astım ortaya çıkabilir. Hamamböcekleri ev ortamından arındırılmadığı sürece çocuklardaki solunumyolu problemlerini çözmek çok da mümkün olmamaktadır.'' 
     
     ERKEN TANI 
     Anlar, çocuklarda ortaya çıkan solunum problemlerinin gözardı edilmeden tanı konularak tedavi edilmesi gerektiğini de vurgulayarak, erken tanı konulup tedavi edilmeyen çocuklarda solunumyolu fonksiyonlarının zaman içinde geriye dönüşü olmayacak şekilde bozulduğunu hatırlattı. 
     Erken tanı ve tedavinin önemini yineleyen Anlar, çocuklarda astıma ait belirtilerin kontrol altına alınmasıyla ileri yaşlarda solunum problemlerinin de en aza indirileceğini kaydetti. 
     
</TEXT>
</DOC>
