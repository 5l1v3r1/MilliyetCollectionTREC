<DOC>
<DOCNO> 344478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/spor/spo04.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte fedak r kaptan 
</HEADLINE>
<TEXT>


Trabzonsporlu Fatih Tekke, bel fıtığı nedeniyle acı çektiğini itiraf etti. Yıldız oyuncu, hem Trabzonspor, hem de Milli Takım nedeniyle ameliyat olamıyor 


Bordo - Mavili takımın gol yollarındaki etkili ismi Fatih Tekke, performansını olumsuz yönde etkileyen bel fıtığı rahatsızlığına karşın formasından uzak kalamıyor. Hem Trabzonspor'u, hem de A Milli Takım'ın Dünya Kupası Grup Elemeleri'nde oynayacağı maçları düşünen Fatih, ameliyatını sürekli erteliyor. 
Teknik Direktör Şenol Güneş, sahaya sakat sakat çıktığını bildiği tecrübeli oyuncu için, "Acı içinde oynuyor, ameliyat olması gerekiyor ama büyük özveride bulunuyor" derken, Fatih'in sezonun bitmesini beklediği açıklandı. 
Trabzonspor'un kaptan, sahada büyük sıkıntılar yaşadığını belirterek, "Milli maçlar ve takımımın ligde kalan iki karşılaşmasında bana ihtiyaç olabileceğini düşünüyorum. Böyle kritik bir dönemde ameliyat olursam, takımımın iki önemli maçında oynayamayacağım. Ardından da Milli Takımımız'ın kaderinin belirleneceği iki tarihi maçta forma giyemeyeceğim. Bu yüzden zamanlamayı çok iyi ayarlamalıyım" diye konuştu. 

Casper sesleri 

Yabancı transfer arayışlarını yoğun bir şekilde sürdüren Trabzonspor'da, kaleci arayışları hızlandı. Asper'in sakatlığı nedeniyle geri adım atan Bordo-Mavililer, liste başına Brondby'nin başarılı eldiveni Casper Ankergren'i aldı. Kopenhag - Brondby maçını izleyen Güneş'in, Casper'in performansına hayran kaldığı öğrenildi. Öte yandan listesinde birçok isim bulunan Güneş'in, Cezayir Milli Takımı'nın 1.94 boyundaki ve 29 yaşındaki kalecisi Mezair Hiçam'la da ilgilendiği öğrenildi. Cezayir'in Alger takımında forma giyen Hiçam, bu sezon Afrika'da "Yılın Kalecisi" seçildi. 

Güneş için yeterli 

Trabzonspor Teknik Direktörü Şenol Güneş, yabancı futbolcu sayısının artırılmaması gerektiğini savundu. Futbol Federasyonu'nun yeni sezonda da 6 yabancıyla yola devam edilmesi konusuna sıcak bakmasını yorumlayan Güneş, "Yabancı sayısı AB'ye girdiğimiz zaman serbest bırakılmalı. Ancak Türk futbolunun geleceği için uygulamada değişiklik yapılmamalı" dedi. Trabzonspor Teknik Direktörü, havuz sisteminde yapılması planlanan değişikliklerin kişilerin taleplerine göre belirlenmemesi gerektiğini savundu. 


</TEXT>
</DOC>
