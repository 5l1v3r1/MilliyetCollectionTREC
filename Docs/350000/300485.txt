<DOC>
<DOCNO> 300485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun19.html </URL>
<DATE> 2004/12/24/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
2004'te Türkiye-Almanya ilişkilerine AB damga vurdu 
</HEADLINE>
<TEXT>

     Hakkı Akduman ve Evren Aydemir bildiriyor 

Türkiye ve Almanya arasındaki ilişkilere 2004 yılında, Türkiye'nin AB üyeliği konusu damgasını vurdu. 
     Türkiye'deki reformlara hız verilirken, Alman hükümet yetkilileri sık sık yaptıkları açıklamalarda Türkiye'nin AB üyeliği perspektifini desteklediklerini belirttiler. 
     Bu bağlamda Türkiye ve Almanya arasında üst düzey temaslara da ağırlık verildi. Almanya Başbakanı Gerhard Schröder, Türkiye'yi ziyaret ederek, Başbakan Recep Tayyip Erdoğan ile görüştü ve çeşitli temaslarda bulundu. 
     Başbakan Erdoğan, Türkiye'deki reform çabalarından dolayı bir Alman derneği tarafından verilen ''Quadriga'' ödülünü aldı. Berlin'de düzenlenen, Almanya Başbakanı Schröder'in, Erdoğan'ı öven bir konuşma yaptığı, ''Beraber yürüdük biz bu yollarda'' şarkısının çalındığı törende ödül, Schröder tarafından Erdoğan'a verildi. 
     Erdoğan, Berlin'de Schröder ve Fransa Cumhurbaşkanı Jacques Chirac ile de bir araya gelerek, Türkiye'nin AB üyeliği konusunu görüştü ve iki liderle birlikte THY'nin satın aldığı 36 Airbus tipi yolcu uçağının imza törenine katıldı. 
     AB Komisyonu'nun ilerleme raporunda Türkiye ile üyelik müzakerelerine başlanmasının tavsiye edilmesinin ardından, özellikle Birlik 90 Yeşiller Partili milletvekilleri de Türkiye'ye tank satışı konusunda daha önce yaptıkları olumsuz açıklamaları olumlu yönde değiştirmeye başladılar. 
     Yeşiller Partisi Eşbaşkanı Claudia Roth, Türkiye ile AB üyelik müzakerelerine başlanması durumunda tank satışı konusunun da yeniden gözden geçirilmesi gerektiğini belirtti. 
     Almanya Savunma Bakanı Peter Struck da Türkiye'den bu konuda bir talep gelmesi durumunda bunun yeniden görüşüleceğini söyledi ve görüşmelerde bulunmak üzere Türkiye'ye gitti. 
     
     BİRLİK PARTİLERİNİN TEPKİSİ 
     Alman hükümeti, Türkiye'nin AB üyeliğini desteklediğini açıklarken, muhalefetteki Birlik partileri ise CDU CSU Türkiye'nin AB üyeliğine karşı çıktıklarını açıkladılar. 
     Hıristiyan Demokrat Birlik Partisi CDU Genel Başkanı Angela Merkel ve Hıristiyan Sosyal Birlik Partisi CSU Genel Başkanı Edmund Stoiber, Türkiye'ye tam üyelik yerine ''imtiyazlı ortaklık'' verilmesini önerdi. 
     Başbakan Erdoğan'ın Almanya'ya yaptığı bir ziyaret sırasında bu öneriyi tekrarlayan Merkel, Türkiye ziyareti sırasında da bu konuyu gündeme getirdi. 
     Bu gelişmelere rağmen AK Parti, Alman Birlik partileri ile ilişkileri geliştirmek amacıyla parti heyetlerinin düzenli aralıklarla bir araya gelmelerini kararlaştırdı. Bu çerçevede bir AK Parti heyeti, belirli aralıklarla Berlin'e gelerek, CDU'nun üst düzey yetkilileriyle temaslarda bulundu. 
     Birlik partileri, Türkiye'nin AB üyeliğine karşı başlatmak istedikleri bir imza kampanyasından da diğer partilerden ve Türk derneklerinden gelen yoğun tepkiler üzerine vazgeçmek zorunda kaldı. 
     Merkel ve Stoiber, son olarak yaptıkları açıklamalarda da 2006 yılında Almanya'da yapılacak genel seçimlerde iktidara geldikleri takdirde, Türkiye'nin AB üyeliğini engellemeye çalışacaklarını söylediler. 
     
     TÜRKİYE İLE İLGİLİ TOPLANTILAR 
     Türkiye'nin AB üyeliği ile ilgili tartışmaların yoğunlaşmasından dolayı Almanya'nın çeşitli kentlerinde çok sayıda toplantı düzenlendi. 
     Türkiye'nin AB üyeliğini savunan politikacılar ve Türk dernek temsilcileri, Türkiye'nin Avrupa'ya ait olduğunu ve Türkiye'ye 40 yıldan bu yana verilen sözde durulması gerektiğini, Türkiye'nin özellikle stratejik açıdan AB'ye büyük fayda sağlayacağını dile getirdiler. 
     Almanya'da yapılan kamuoyu yoklamalarında da Alman halkının yarısından çoğunun Türkiye'nin AB üyeliğine karşı olduğu sonucunun çıktığı belirtildi. 
     Türkiye'nin AB üyeliğine karşı çıkan politikacılar ise Türkiye'nin Avrupa ülkesi olmadığını iddia ederek, yapılan reformlara rağmen Türkiye'de özellikle insan hakları konusunda hala büyük eksikliklerin bulunduğunu öne sürdüler. 
     Almanya'da Türk dernekleri, AB hükümet ve devlet başkanlarına gönderdikleri açık mektuplarda, Türkiye ile üyelik müzakerelerine başlanmasına destek sağlamalarını istediler. 
     Almanya'nın Köln kentinde Türk-Alman Ticaret ve Sanayi Odası TATSO kuruldu. TATSO'nun açılışı, Başbakan Erdoğan ve Almanya Başbakanı Schröder tarafından yapıldı. 
     
     AP SEÇİMLERİ 
     Almanya'da yapılan Avrupa Parlamentosu milletvekili seçimlerinde Almanya Başbakanı Gerhard Schröder tarafından Alman Sosyal Demokrat Parti'nin SPD 10. sıra adayı gösterilen Türk işadamı Vural Öger, AP milletvekili seçildi. 
     Birlik 90 Yeşiller partisinden de daha önce Federal Meclis milletvekili olan ve partisi tarafından 6. sırada aday gösterilen Cem Özdemir de AP milletvekili oldu. 
     
     TÜRK SANATÇILARIN BAŞARILARI 
     Türk asıllı yönetmen Fatih Akın'ın çevirdiği ve başrollerini Sibel Kekilli ile Birol Ünel'in paylaştığı ''Gegen die Wand'' Duvara Karşı adlı film, 52. Berlin Film Festivali Berlinale'de ''Altın Ayı'' ödülünü kazandı. 
     Akın, Kekilli ve Ünel, daha sonra bu filmle Almanya'nın en önemli film ödüllerinden ''Bambi''yi de aldı. 
     Rejisör Akın, daha sonra İspanya'nın Barselona kentinde Avrupa Film Ödülü'nü de kazandı. 
     
     KAPLAN İADE EDİLDİ 
     Almanya'da yasaklanan İslami Cemiyet ve Cemaatleri Birliği'nin İCCB yöneticisi olan ve kendisini halife ilan eden Metin Kaplan, Köln İdare Mahkemesi'nin kararıyla sınır dışı edilerek, Türkiye'ye gönderildi. 
     Köln İdare Mahkemesi, Kaplan'ın, hakkında alınan sınır dışı kararına karşı temyize gidebileceği, ancak bu arada sınır dışı edilmesinin mümkün olduğu yönünde karar almasından sonra, Köln kentinde tutuklanarak özel bir jetle Düsseldorf havaalanından Türkiye'ye gönderildi. 
     
     TERÖRE KARŞI EL ELE MİTİNGİ 
     Diyanet İşleri Türk İslam Birliği DİTİB tarafından, Köln kentinde, ''Teröre Karşı El Ele'' sloganıyla uluslararası terörizmi kınama mitingi düzenlendi. 
     Mitinge, Alman hükümetinin göç, mülteci ve uyum sorumlusu Marieluise Beck, Kuzey Ren Vestfalya Eyaleti İçişleri Bakanı Fritz Behrens, Hür Demokrat Parti FDP Genel Başkanı Guido Westerwelle, Birlik 90 Yeşiller Partisi Eşbaşkanı Claudia Roth ve Bavyera Eyaleti İçişleri Bakanı Günther Beckstein'ın da aralarında bulunduğu on binlerce kişi katıldı. 
     Mitingde yapılan konuşmalarda, din, ırk ve millet ayrımı yapmadan masum insanları hedef alan uluslararası terör kınandı. 
     
     SPOR 
     Milli futbolcu Yıldıray Baştürk'ün Hertha BSC Berlin takımına gelmesi, özellikle Berlin'de yaşayan Türkler arasında büyük sevinç yarattı. 
     Yıldıray, geçirdiği bir sakatlık sonucu yaklaşık 1.5 ay boyunca sahalardan uzak kalmasına rağmen eski formuna kavuştu ve kendi sahasında Hertha BSC Berlin'in Werder Bremen'i 6-0 yendiği karşılaşmada 2 de gol attı. 
     Milli futbolcu İlhan Mansız da deneme amacıyla Hertha BSC Berlin'e geldi ve takım arkadaşlarıyla birlikte hafif antrenmanlara başladı. 
     Hertha BSC Berlin formasını giymeyi istediğini, paranın kendisi için çok önemli olmadığını belirten İlhan'ın kısa sürede takıma alınması bekleniyor. 
     
</TEXT>
</DOC>
