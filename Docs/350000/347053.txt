<DOC>
<DOCNO> 347053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/spor/spo09.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarih İstanbul'da yazıldı 
</HEADLINE>
<TEXT>


Ünlü yayın kuruluşu BBC, Milan-Liverpool maçını futbol tarihinin en müthiş kupa finali diye niteledi. İngilizler'in bu tespitlerinin nedenleri ise şöyle 


Clark Kent ve Süpermen 
Liverpool'un kupayı kazanma rüyası devre arasında neredeyse bitmişti. Ancak yenilmez bir ruha sahip Kırmızı - Beyazlılar Olympiakos, Juventus ve Chelsea maçlarındaki savaşçı kılığına büründü. İlk yarı Clark Kent gibi olan Liverpool ikinci devre Süpermen'e dönüştü. 

Sansasyonel start 
Karşılaşma öncesi İngiliz ve İtalyan futbolunun tipik özellikleri nedeniyle sıkıcı bir final geçmesi bekleniyordu. Ancak Maldini'nin 50. saniyedeki golü bu dev finalin bir futbol şölenine dönmesine ön ayak oldu. 

İnanılmaz diriliş 
Liverpool, Milan gibi dev bir İtalyan takımına karşı skoru 3-0'dan 3-3'e getirip, zoru başardı. Ancak burada inanılmaz olan Kırmızı - Beyazlılar'ın bu işi sadece altı dakika içinde becermeleriydi. 

Dudek'in şovu 
Polonyalı file bekçisi, Liverpool'da çoğu zaman eleştirilerin odak noktası oluyordu. Ancak önce uzatmanın bitimine 1 dakika kala Shevchenko'nun altı pas içinden iki topunu, daha sonra penaltısını kurtardı. 1970'te Pele'nin mükemmel şutunu kurtaran Gordon Banks'i bile geçti. 

Ebedi kupa 
Bu final Liverpool için Milan'dan daha büyük önem taşıyordu. Çünkü kazandığı zaman Kupa 1'de 5. kez şampiyon olup, kupayı ebediyen müzesine götürecekti. Kırmızı - Beyazlılar 21 yıl aradan sonra zafere ulaşıp, bunu başardı. 

Taraftarın zaferi 
Tarihi zaferde Liverpool taraftarı en önemli rol oynayan unsurlardan biriydi. Atatürk Stadı'nda 3-0 yenilgiye rağmen bir an olsun bile susmayan 40 bini aşkın Kırmızı - Beyazlı seyirci "You will never walk alone" ile takımını hayata döndürdü. 

Herkes arkasında 
Liverpool'un kupayı kazanması sadece kendi taraftarını değil tüm İngiltere'yi ve hatta dünya çapındaki destekçilerini de sevindirdi. 

Penaltı atışları 
İzleyen herkesi heyecana boğan penaltı atışları finale ayrı bir renk kattı. 

Mahallenin çocukları 
Steven Gerrard ve Jamie Carragher... Liverpool altyapısından yetişen iki oyuncu kazanmak için yüreklerini ortaya koydu. Attığı golle takımı ateşleyen Gerrard tam bir liderdi. Carragher ise iki ayağına birden giren kramplara rağmen sahada pes etmedi. 

Bahisçilere inat 
Milan 3-0 öne geçtiğinde bahis şirketleri sonucu çoktan ilan etmişti. Liverpool'un kupayı kazanmasına 1'e 100 veriyorlardı. Liverpool onları da yendi. 

İşte o adam 

Liverpool'un Milan'ı devirip Şampiyonlar Ligi şampiyonu olduğu gece Atatürk Olimpiyat Stadı'nda çok ilginç bir olay yaşandı. Neredeyse tüm kutlama fotoğraflarında görülen ama kimsenin tanımadığı bir kişi dikkat çekiyordu. Gerçek sonra ortaya çıktı. Yedek kulübesinden aldığı bir yağmurlukla saha içine giren Lee Dames isimli İngiliz genci hiç şüphe çekmeden oyuncuların yanına sokulup, kutlamalara katıldı. Amatör futbolcu olduğu belirtilen 19 yaşındaki Dames, "Takımda herkes birbirine beni tanıyıp, tanımadığını soruyordu. Kupayı kazanmak muhteşemdi. Ancak kutlamalara katılmam işin tuzu biberi oldu" dedi. Finali Liverpool'da bir barda izleyen Lee'nin babası Paul Dames ise oğlunu televizyonda gördüğü zaman gözlerine inanamadığını söyleyip, "Oyuncular arasında onu fark ettiğim zaman, kendi kendime 'hayır, hayır bu olamaz' diye bağırdım" açıklamasını yaptı. 

Türkiye'ye büyük övgü 

İngilizler'in ünlü spor kanalı Skysports, İstanbul'daki Şampiyonlar Ligi ile ilgili övgü dolu geniş içerikli bir program yayınladı. Yaklaşık 1 saat süren yayında İstanbul'un tüm tarihi ve turistik yerleri tanıtılırken, Atatürk Olimpiyat Stadı ve final organizasyonuna tam not verildi. Stadın tek dezavantajı olarak bulunduğu yer gösterildi. Atmosferi muazzam olarak niteleyen Skysports, güvenliğin had safhada olduğunu belirtip, maç öncesi ve sonrasında en ufak bir olay çıkmamasının da çok önemli olduğunu vurguladı. You will never walk alone şarkısının çalınması büyük bir jest olarak kabul edilirken, "Tarihi şehirde bir tarihi final maçı oynandı" yorumu yapıldı. 

Menekşeler kurtuldu 

İtalya Ligi'nde son haftaya 19. sırada giren Fiorentina, Brescia'yı 3-0 mağlup ederek, kümede kalmayı başardı. Bologna ile Parma ise Play - Off oynayacak 

Fatih Terim'in eski takımı Fiorentina zoru başardı. İtalya Ligi'nde son haftaya sondan ikinci sırada giren Mor Menekşeler evinde Brescia'yı 3-0 yendi. Brescia bu sonuçla Serie A'ya veda etti. Bologna sahasında Sampdoria ile 0-0, Parma da deplasmanda Lecce ile 3-3 berabere kalıp, kendilerini ateşe attı. Fiorentina, Bologna ve Parma ile aynı puana ulaşmasına rağmen daha iyi averaja sahip olduğu için kurtuldu. Düşecek son takım Bologna ile Parma arasında yapılacak çift ayaklı Play-Off maçları sonrası belli olacak. 
Emre'nin 90 dakika forma giydiği maçta Inter evinde Reggina ile 0-0 berabere kaldı. Hafta içinde Liverpool bozgununu yaşayan Milan, Udinese deplasmanında sahadan 1-1'lik eşitlikle ayrıldı. Şampiyonlar Ligi biletini kapan son takım da Udinese oldu. Juventus 28. şampiyonluğunu kutladığı maçta Cagliari'yi 4-2'yle geçti. 

İNGİLTERE 

Ferdinand dağıttı 
Manchester United'ın ünlü savunma oyuncusu Rio Ferdinand'ın başı beladan kurtulmuyor. Tatilini geçirmek için İsveç'in Stockholm kentinde bulunan yıldız oyuncunun barda bir kavgaya karıştığı bildirildi. Cafe Opera isimli barda kendisiyle fotoğraf çektirmek isteyen bir hayranı ile tartışmaya giren Rio Ferdinand'ın yumruklaştığı belirtildi. Ferdinand, "Ben sorun çıkaran biri değilim ama bazen böyle şeyler olur" dedi. Ferdinand'ın geçtiğimiz hafta içinde de ehliyetine el konulmuştu. 

FRANSA 

O.Lyon'da Houllier devri 
Fransa Ligi'nde 4 yıl üste üste şampiyon olan Olympique Lyon'da Paul Le Guen'den boşalan teknik direktörlük görevine Gerrard Houllier getirildi. Liverpool'da 6 sezon çalıştıktan sonra 2004 Mayıs ayında işine son verilen 57 yaşındaki teknik adamın artık Kırmızı - Lacivertli ekibi çalıştıracağı açıklandı. Houllier'e ödenecek ücret konusunda ise bir açıklama yapılmadı. 

İNGİLTERE 

'R.Madrid'e gitmiyorum' 
Liverpool Teknik Direktörü Rafael Benitez, Real Madrid'in başına geçeceği yolundaki haberleri yalanladı. İspanyol basınında bu yolda çıkan haberlerin gerçeği yansıtmadığını vurgulayan başarılı çalıştırıcı, "Tabi ki Real Madrid benim yetiştiğim kulüp. Orada birçok arkadaşım var, kulüpten de birçok kimseyi tanıyorum. Ama şu anda Liverpool için gelecek sezonun planlarını yapmaktan başka birşey düşünmüyorum" diye konuştu. 

İSPANYA 

Karpin bıraktı 
Real Sociedad'ın başarılı orta saha oyuncusu Valery Karpin yeşil sahalara veda etti. Önceki gün 0-0 biten maçta Barcelona'ya karşı futbol kariyerinin son karşılaşmasına çıkan 36 yaşındaki yıldız bırakma kararının kesin olduğunu söyledi. Milli oyuncumuz Nihat Kahveci ile birlikte 3.5 sezondur forma giyen Karpin, "Artık futbol oynamak istemiyorum. Bu kararı da 4 ay önce verdim. Şu anda vedanın tam zamanı" ifadesini kullandı. 

İNGİLTERE 

Arsenal atakta 
Gelecek sezon güçlü bir kadro kurmayı amaçlayan İngiltere Premier Lig ekiplerinden Arsenal transfer çalışmalarını sürdürüyor. Kırmızı - Beyazlılar, Atletico Madrid'e yıldız golcü Fernando Torres için 20 milyon pound 50 milyon YTL önerdi. Ayrıca Santos forması giyen Brezilya futbolunun yeni yıldızı Robinho da Arsenal'in kendisiyle ilgilendiğini açıkladı. 


</TEXT>
</DOC>
