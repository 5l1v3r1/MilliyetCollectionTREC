<DOC>
<DOCNO> 306765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonspo03.html </URL>
<DATE> 2005/01/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Erkan Martin'e ağabey engeli... 
</HEADLINE>
<TEXT>

     Çaykur Rizespor'un, Antalya Aksu'daki kampında denedikten sonra 5 yıllık sözleşme önerdiği Erkan Martin'e, ağabeyi Ersen Martin'den onay çıkmadı. 
     Almanya'nın Nürnberg Kulübü'nün amatör takımından gelen 20 yaşındaki forvet oyuncusu Erkan Martin, Çaykur Rizespor'un kampında yaklaşık 1 hafta süreyle denendi. Teknik Direktör Rıza Çalımbay'ın beğenisini kazanan genç futbolcuya, yeşil-mavili kulüp 5 yıllık sözleşme önerdi. Erkan Martin, Çaykur Rizespor'un bu önerisini sevinçle karşılarken, Denizlispor'da forma giyen ağabeyi Ersen Martin'in uyarısıyla geri adım attı. 
     Futbolda 5 yıllık sözleşmenin çok uzun olduğunu ifade eden Ersen Martin'in kardeşine, ''Çaykur Rizespor'da 1-2 sezon oynadıktan sonra kendini göstereceğine ve büyük kulüplerden teklifler alacağına inanıyorum. Belki de seni Denizlispor'a da alabiliriz. O nedenle herhangi bir kulüple çok uzun süreli bağlayıcı anlaşma yapma'' uyarısında bulunduğu öğrenildi. 
     Dün akşam Çaykur Rizesporlu yöneticilerle görüşen Ersen Martin'in, kardeşi için en fazla 1,5 yıllık sözleşmede ısrar ettiği bildirildi. 
     Çaykur Rizespor Kulübü Genel Kaptanı Yılmaz Zehiroğlu, Erkan Martin'in yetenekli bir oyuncu olduğunu ve sözleşme konusunda yeniden değerlendirme yapacaklarını söyledi. Erkan Martin ise Çaykur Rizespor'un iyi bir kulüp olduğunu belirterek, ''Ancak ağabeyimin gerek futbol tecrübesi, gerekse Türk kulüpleri hakkındaki bilgisi benden daha fazla. Onun önerilerini dinlemek zorundayım'' diye konuştu. 
     Öte yandan Çaykur Rizespor'un, Sakaryasporlu Hasan ile anlaşmaya vardığı öğrenildi. 
     
</TEXT>
</DOC>
