<DOC>
<DOCNO> 328572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy29.html </URL>
<DATE> 2005/03/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Güler Doğalgazın 65'ini elektrik üretiminde kullanmak yanlıştı 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, ''Geçmiş dönemde bir taraftan iyi işler yaparken, yanlış anlaşmalar da imzalandı. Bu anlaşmalar sonradan üzerimizde ağır yükler olarak kaldı'' dedi. 
     İGDAŞ ile Avrupa Birliği AB Mesleki Eğitim ve Geliştirme Projesi MEGEP tarafından Hyatt Regency Oteli'nde düzenlenen, ''1. Uluslararası Doğalgaz İşletmeciliği ve Teknik Eğitim Sempozyumu'' başladı. 
     Sempozyumun açılışında konuşan Bakan Güler, 1994'te 110 bin abonesi olan ve abone almakta sıkıntı yaşayan İGDAŞ'ın sonradan düzenlenen bazı kampanyalarla günde 12-17 bin arasında abone almaya başladığını ve bugünlere gelindiğini bildirdi. 
     O dönem İGDAŞ'ın konsept, uygulama ve kalite olarak dünya şirketi olmasını istediklerini ifade eden Güler, başarılı çalışmalarından dolayı İGDAŞ'lıları kutladı. 
     Güler, 2004'lerden 2005'e geldiklerini belirterek, şunları söyledi 
     ''O dönemde bir taraftan iyi işler yaparken, doğalgazda yanlış anlaşmalar imzalandı. Bu anlaşmalar sonradan üzerimizde ağır yükler olarak kaldı. Doğalgaz temiz bir yakıt. Ama petrole bağımlı olduğu için çok da ucuz değil. Aldığımız doğalgazın yüzde 65'ini elektrik üretiminde kullanarak yanlış bir başlangıç yaptık. Aslında bu gazın daha çok hava kirliliğiyle mücadelede kullanılması daha uygun olurdu. Geldiğimiz zaman da bu politikayı uygulamaya başladık ve enerji balansı, enerji dengesi oluşturmaya gayret ettik. Şu anda bu rakam yüzde 60'a indi. Diğer şehirlerde de hızlı bir doğalgaz kullanımı başladı, hava kirliliğiyle mücadelede.'' Enerjiyi bir denge, bir sistem bütünlüğü içinde ele almak gerektiğini kaydeden Güler, elektrik ile doğalgazı, kömür ile suyu, yenilenebilir enerjiyi, çok iyi dengelemek ve ilişkilendirmek gerektiğini söyledi. 
     
     ''ARAMALARA AĞIRLIK VERDİK'' 
     Enerji ve Tabii Kaynaklar Bakanı Hilmi Güler, arama çalışmalarına da ağırlık verdiklerini anlatarak, ''Kendi gazımızı, petrolümüzü bulmak için önemli çalışmalar başlattık'' dedi. 
     Nisan ayının sonuna doğru Akçakoca'da birinci sondaj yapılan yerin yakınlarında 5 ayrı yeri delmek üzere Romanya'dan platform geleceğini, bu arada Doğu Karadeniz'de Hopa açıklarında petrol aramaları için Meksiko Körfezi'nden platformun hareket etmek üzere olduğunu dile getiren Güler, platform İstanbul Boğazı'ndan geçerken yüksekliğinin kesilerek biraz azaltılacağını, daha sonra da Ereğli Demir Çelik Limanı'nda tekrar kaynak yapılarak haziran ayı sonlarında sondaj çalışmalarına başlayacağını söyledi. 
     Güler, bunlara karar vermenin bile çok önemli olduğuna işaret ederek, ''Çünkü petrol ve doğalgaz aramaları riskli iş. Çıkar ya da çıkmaz. Buna karar vermek cesaret gerektiriyor. Biz buna karar verdik. Yolunda yürümezseniz sonuçlara ulaşamazsınız'' diye konuştu. 
     
     ''KAYNAKLARI ARTIRMAYA ÇALIŞIYORUZ'' 
     Türkiye'nin geçmişte doğalgazda tek bir ülkeye bağımlı olduğunu, ancak şimdi kaynakları artırmaya çalıştıklarını ifade eden Güler, şunları kaydetti 
     ''Bizim dönemimizde muhtemelen Mısır gazı gelecek, Azerbaycan'dan gelecek Şahdeniz projesi katılacak. Türkmenistan ile görüşmelerimiz bitmedi, devam ediyor. Neticede kendi doğalgazımızı bulmaya çalışıyoruz. LPG yaygınlaştığı için belki sıvılaştırılmış doğalgazı da bir plan dahilinde düşünüyoruz.'' Bu çalışmaları gerçekleştirirken hızlı bir şekilde yasal düzenlemeler de yapıldığını ve uygulamada aksaklıkları düzeltmeye çalıştıklarını belirten Güler, ''Petrol Piyasası ve LPG Yasası çıktı. Yenilenebilir enerji bu hafta gündeme geliyor. Biz yapılması gereken şeyleri yapmaya çalışıyoruz. Onun dışında piyasanın liberalizasyonu son derece önemli. Tüketici hakları ve tüketicinin kendi kaynağını seçme serbestisi son derece önemli. Rekabet olmalı ki, enerji fiyatlarını aşağı çekelim'' dedi. 
     Hilmi Güler, doğalgaz şirketlerinden de kullandıkları malzemeye dikkat etmelerini ve gaz kaçaklarını çok iyi denetlemelerini istedi. 
     
</TEXT>
</DOC>
