<DOC>
<DOCNO> 329222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun18.html </URL>
<DATE> 2005/04/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Endonezya'da çok büyük yanardağ patlaması olabilir .. 
</HEADLINE>
<TEXT>

     Avustralyalı bir bilim adamı, 3 ayda 2 şiddetli depremin vurduğu Endonezya'da çok büyük bir yanardağ patlaması olabileceği ve bu patlamanın çok sayıda kişinin ölümüne yol açabileceği uyarısında bulundu. 
     Monash Üniversitesi Yerbilimi bölümü profesörlerinden Ray Cas, Avustralya basınına yaptığı açıklamada, Endonezya'nın Sumatra adasındaki Toba gölünde bulunan yanardağın, dünyanın en güçlü yanardağı olduğunu söyledi. Toba yanardağının Sumatra'nın merkezindeki bir fay hattı üzerinde bulunduğunu belirten Cas, 26 Aralık'ta ve 4 gün önce bölgede meydana gelen depremlerden sonra, sismologların aynı fay hattında 3. depremin olabileceğini söylediklerini kaydetti. Bölgede 26 Aralık'ta Richter ölçeğine göre 9.3, geçen pazartesi de 8.7 büyüklüğünde depremler meydana gelmişti. 
     Bu depremlerin Sumatra'nın batı kıyısı açıklarındaki uzun fay hattında meydana geldiğini söyleyen Avustralyalı bilim adamı, depremlerin Toba'nın püskürmesine neden olabileceğini belirtti. 
     Toba'nın son olarak 73 bin yıl önce çok şiddetli bir şekilde lav püskürttüğünü kaydeden Cas, bu püskürmenin gezegenin iklimini altüst ettiğini ifade etti. 
     Cas, ''Bu patlamada, atmosfere 1000 kilometreküp kül ve kaya parçaları saçıldı. Bu püskürme yeryüzünü karanlığa gömdü ve dünyayı buz çağına sürükledi'' dedi. 
     Bu tür büyük volkanların yeryüzü için en ciddi tehdidi oluşturduğunu söyleyen Cas, ''sadece bir göktaşının, bu volkanlardan daha tehlikeli olduğunu'' belirtti. 
     Cas, ''Bir gün bu büyük yanardağlardan biri püskürecek. Birkaç yıl içinde olabilir, 50 ya da 1000 yıl sonra olabilir, ama bir gün bunlardan biri faaliyete geçecek'' dedi. 
     
</TEXT>
</DOC>
