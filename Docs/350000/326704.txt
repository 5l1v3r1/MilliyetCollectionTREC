<DOC>
<DOCNO> 326704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo14.html </URL>
<DATE> 2005/03/24/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Malatyaspor Feyyaz Uçar ile sözleşme imzaladı... 
</HEADLINE>
<TEXT>

     Malatyaspor'da görevinden ayrılan Aykut Kocaman'ın yerine teknik direktörlük görevine Feyyaz Uçar getirildi. 
     Genç teknik adam, İstanbul Merter Green Park Otel'de kendisini 1,5 yıllığına sarı-kırmızılı renklere bağlayan resmi sözleşmeye imza attı. 
     İmza töreninde konuşan Malatyaspor İkinci Başkanı Celal Birsen, Feyyaz Uçar'a inandıklarını ve başarılı olacaklarını söyledi. 
     Feyyaz Uçar ise futbolculuk döneminde hep zirveye oynadığını ve şimdi de Malatyaspor'u zirveye oynayan bir ekip haline getireceğini kaydederek, "Buraya gelmemde emeği olan Malatyaspor ve Karşıyaka başkanlarına teşekkür ediyorum" dedi. 
     Uçar, Malatyaspor'da çalışmanın kendisi için onur olduğunu dile getirerek, şöyle konuştu 
     "Artık Malatyaspor'u layık olduğu yere taşıyacağız. Mircea Lucescu'nun yanında çok şey öğrendim. Bu birikimlerimi artık kullanma zamanım geldi. Takımın gol yollarında sorunu var bunu biliyorum. Bunu en kısa sürede çözümleyerek ligi en iyi yerde tamamlamak istiyoruz. Takıma atak futbol oynatmak istiyorum." 
     
     ''FEYYAZ UÇAR, GİDERKEN BİZİ ÜZDÜ VE KIRDI" 

     İkinci Futbol Ligi A Kategorisi'nde yer alan Karşıyaka'da, kulüp başkanı Levent Aziz Güngil, teknik direktörleri Feyyaz Uçar'ın takımı bırakıp Malatyaspor'a giderken ''kendilerini üzdüğünü ve kırdığını'' söyledi. 
     Güngil, düzenlediği basın toplantısında, Uçar'ın ani bir kararla takımdan ayrılmasını değerlendirdi. Daha önce hiçbir takımda sorumluluk almayan Uçar'ı takımın başına getirirken, ciddi bir risk aldıklarını ve bu nedenle eleştirilere uğradıklarını belirten Güngil, şöyle konuştu 
     ''Sağolsun Feyyaz hoca 6 haftada çok başarılı oldu ve bizi mahcup etmedi. Takımı iyi bir konuma getirdi, ekonomik konularda hiç sorun çıkarmadı. 6 haftalık hizmetinden dolayı kendisine teşekkür ediyor ve Malatyaspor'da başarılı olmasını istiyoruz. Ancak giderken bizi üzdü ve kırdı. Çünkü bizim haberimiz olmadan Malatyaspor ile anlaştıktan sonra, Karşıyaka'nın gelecek yılını konuştuğumuz toplantıda ayrılacağını söyledi. Burada Atatürk'ün 'Ben sporcunun zeki, çevik ve aynı zamanda ahlaklısını severim' sözünü hatırlatmak istiyorum.'' 
     
     ''BEDELİ VAR'' 

     Uçar'ın aniden takımdan ayrılarak bir başka kulüple anlaşmasının bir bedeli olduğunu kaydeden Güngil, şöyle devam etti 
     ''Bunun bir rakamsal boyutu var. Feyyaz Uçar istifa etti, ama biz sözleşmesini fesih etmedik. Mukavelenin iki taraflı fesih edilmesi gerekir, bunun da bedelini Malatyaspor Kulübü'ne ve Feyyaz Uçar'a bildirdik. Ayrıca Malatyaspor Kulübü Başkanı Hikmet Tanrıverdi'nin bizimle konuşarak mutabakata vardıklarına ilişkin sözlerini yalanlıyorum. Kendisi beni aradı ve izin istedi. Ancak ben izin verdiğimi söylemedim. Aksine konuyu görüşünceye kadar bu işe rızamızın olmadığını bildirdim. Karşıyaka'yı küçük görmeye çalışan davranışlar da hoş olmadı.'' Güngil, yeni teknik direktör konusunda aceleci davranmayacaklarını, antrenör Recep Umut'un, Çanakkale Dardanelspor maçına takımı hazırladığını bildirdi. 
     
     KULÜBÜN BORÇLARI 

     Kulüp yönetimine geldikten sonra borç yükünü 1 trilyon lira civarında azalttıklarını, belirli bir program çerçevesinde bunu tamamen eriteceklerini kaydeden Güngil, ''Kamu kuruluşlarına olan borçların ödenmesi için kampanya başlatarak Karşıyakalı işadamlarını göreve davet edeceğiz'' dedi. 
     Güngil, Çiğli Selçuk Yaşar Tesisleri ve Yalı Caddesi'ndeki kulüp binasının tahliyesine ilişkin kararları durdurduklarını, bu borçların da yapılandırılarak, Milli Emlak ve Gençlik Spor Genel Müdürlüğü ile anlaşma sağlandığını bildirdi. Güngil, geçmiş dönem yöneticileriyle kavgaları olmadığını, bu açıklamaları eski yöneticileri eleştirmek amacıyla yapmadığını belirtti. 
     
</TEXT>
</DOC>
