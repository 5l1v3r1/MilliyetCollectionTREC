<DOC>
<DOCNO> 332878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun30.html </URL>
<DATE> 2005/04/13/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Ermenistan Türkiye karşı saldırıya geçmeye çalışıyor... 
</HEADLINE>
<TEXT>

     Ermenistan Dışişleri Bakanı Vartan Oskanyan, ''Türkiye'nin daha toleranslı bir tutum takınmayı reddetmesinin yanı sıra karşı saldırıya geçmeye çalıştığını'' iddia etti. 
     Merkezi Erivan'da bulunan Mediamax ajansının haberine göre, Oskanyan, Erivan'da yaptığı açıklamada, ''Ankara'nın 1916'da yazıldığı ileri sürülen ve soykırım iddialarının dayandırıldığı ana kaynaklar arasında gösterilen 'mavi kitap'ın gerçekle ilgisi olmadığını açıklaması yönünde Londra'dan talepte bulunduğunu'' belirterek, ''Türkiye sadece saygısızca kendi tarihini yeni baştan yazmaya çalışmıyor, aynı zamanda başka ülkeleri de buna yöneltmeye çalışıyor'' ifadesini kullandı. 
     ''Bu politikanın Türk yetkililerin aleyhine döneceğine inanıyorum'' diyen Oskanyan, bu tür girişimlerin sadece soykırım iddialarının uluslararası kamuoyunda tanınması yönündeki çabalarını güçlendireceğini savundu. 
     Türkiye'nin AB ile üyelik müzakerelerinde sözde Ermeni soykırımının tanınmasının isteneceğine emin olduğunu ifade eden Oskanyan, ''Resmi olarak gündeme gelmeyebilir, ancak görüşmeler sürecinde bir şekilde bu konuya değinileceği şüphesiz'' dedi. 
     Türkiye'nin soykırım iddialarını tanımasının Ermenistan'ın güvenliğinin sağlanması kapsamında değerlendirildiğini belirten Oskanyan, ''Büyük bir askeri potansiyele sahip olan ve Yukarı Karabağ konusunda Azeri yanlısı tutum takınan bu ülke Türkiye Ermeni soykırımını tanımadıkça, biz ona güvenemeyiz ve kendi güvenlik koşullarımızın sağlanmış olduğunu hissetmeyiz'' diye konuştu. 
     
</TEXT>
</DOC>
