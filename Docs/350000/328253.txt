<DOC>
<DOCNO> 328253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur24.html </URL>
<DATE> 2005/03/29/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Prof. Dr. Eyidoğan Dünkü depremin ''artçı'' olarak değerlendirilmesi zor 
</HEADLINE>
<TEXT>

     Ulusal Deprem Konseyi Başkanı Prof. Dr. Haluk Eyidoğan, Endonezya'da dün meydana gelen depremin, 26 Aralık 2004'teki depremin ardından bir ''artçı şok'' olarak değerlendirilmesinin zor olacağını belirterek, ''Bu deprem, 26 Aralık 2004 Sumatra depremi fayının hemen yanı başında tetiklediği bir büyük deprem olarak yorumlanabilir'' dedi. 
     Prof. Dr. Eyidoğan, yaptığı yazılı açıklamada, Endonezya Sumatra ve Nias adası yakınlarında meydana gelen depremin, 26 Aralık 2004 tarihindeki deprem merkezinin 200 kilometre güney doğusunda olduğunu belirterek, şunları kaydetti 
     ''Aralık 2004'teki depreme göre uzaklığı ve 2004'deki depremin art sarsıntılarının konumuna bakıldığında, bu son depremin bir 'artçı şok' olarak değerlendirilmesi zor olacaktır. 
     İlk gelen haberlere göre, art sarsıntı nitelemesi yapılabilecek bu deprem, muhtemelen 26 Aralık 2004 Sumatra depremi fayının hemen yanı başında, doğusunda tetiklediği bir büyük deprem olarak yorumlanabilir. Bu son depremin fay mekanizması, 26 Aralık 2004 depreminin hemen hemen aynısıdır. Dün meydana gelen bu son deprem, oluşundan itibaren çok sayıda artçı deprem yaratmıştır. 
     Deprem sonrası tsunami uyarısı verilmesine rağmen Sumatra kıyılarında tsunami olayı rapor edilmemiştir. Depremin biraz daha küçük olması ve bazı gerekli fiziksel koşulların sağlanmaması nedeniyle tsunami oluşturmadığı anlaşılmaktadır.'' Prof. Dr. Eyidoğan, Nias adasında can kaybından bahsedildiğini belirterek, bunun nedeninin tsunamiden ziyade, deprem merkezine yakın olan Nias adasındaki yapıların yıkılması ile ilişkilendirilebileceğini belirtti. 
     
     PROF. DR. EZEN 

     İstanbul Ticaret Üniversitesi Mühendislik ve Tasarım Fakültesi Öğretim Üyesi, deprem bilimcisi Prof. Dr. Ülben Ezen, Endonezya'nın Sumatra adası açıklarında meydana gelen 8.7 büyüklüğündeki depremin bağımsız bir sarsıntı olduğunu, ancak 26 Aralık 2004'te gerçekleşen 9.0 büyüklüğündeki depremin stres transferinden kaynaklandığını bildirdi. 
     AA muhabirine açıklama yapan Prof. Dr. Ezen, Endonezya ve Filipinler'in dünyanın birinci derecede deprem bölgesi olduğunu belirterek, Kuzey Anadolu Fay Hattı'ndaki levhalar 1 yılda ortalama 2.5 santimetre hareket ederken, oradaki levhaların 1 yılda 5-10 santimetre hareket ettiklerini vurguladı. 
     Bu depremin, 26 Aralık 2004 tarihinde meydana gelen yer sarsıntısının artçısı olabileceği şeklinde iddialar ortaya atıldığını, ancak bunun kabul edilemez olduğunu kaydeden Prof. Dr. Ezen, 9.0'luk depremin en büyük artçısının 7.8 olabileceğini ifade etti. 
     Prof. Dr. Ülben Ezen, ''Endonezya'daki 8.7'lik deprem, 26 Aralık 2004 tarihinde yaşanan 9.0'luk depremin güney doğusunda ve 100 kilometre uzağındadır. Bu deprem, 9.0 büyüklüğündeki depremin o bölgedeki kırıklara stres transferinden kaynaklanmıştır'' diye konuştu. 
     Bu durumun, 17 Ağustos 1999 tarihinde yaşanan Marmara Depremi'nden sonra aynı yıl 12 Kasım'da Düzce depreminin meydana gelmesine benzer bir durum olduğuna dikkat çeken Prof. Dr. Ezen, orada da bir stres transferinin söz konusu olduğunu kaydetti. 
     9.0 büyüklüğündeki depremin derinliğinin 10 kilometre, 8.7'lik depremin derinliğinin ise 30 kilometre olduğunu anlatan Prof. Dr. Ülben Ezen, ''Bu deprem, bağımsız, başlı başına münferit bir depremdir. Ancak her iki depremi de oluşturan fayların türü ters faydır. İki deprem de, mekanizmaları aynı, birbirine çok yakın aynı rejimin ürettiği depremlerdir'' dedi. 
     Prof. Dr. Ezen, 8.7 büyüklüğündeki depremin saat 03.00'e TSİ kadar büyüklükleri 5.0 ile 6.1 arasında değişen 13 artçısının meydana geldiğini ve beklenen en büyük artçısının 7.5 büyüklüğünde gerçekleşebileceğine işaret etti. 
     -''TSUNAMİ TEHLİKESİ KALMADI''- Bu tür depremlerde tsunami tehlikesinin ilk 3 saatte çok yüksek olduğuna değinen Prof. Dr. Ülben Ezen, ''İlk 3 saatte korkulan olmadı. İlk 3 saatten sonra da ilk 12 saat kritiktir. Sonra da ilk 24 saate de temkinli bakmak gerekir. Ancak ilk 12 saat geçtiğine göre, can kaybı ve ciddi tahribata neden olabilecek tsunami beklenmez'' diye konuştu. 
     
</TEXT>
</DOC>
