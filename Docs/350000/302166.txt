<DOC>
<DOCNO> 302166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko15.html </URL>
<DATE> 2004/12/30/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Bossa, Denim ve Spor Giyim'de büyüyecek... 
</HEADLINE>
<TEXT>

     Sabancı Holding bünyesinde, Bossa T.A.Ş grubu içinde yer alan Adana'da kurulu Bossa Denim ve Spor Giyim İşletmeleri, 2005 yılında yüzde 65'i ihracata yönelik 40 milyon metre kumaş üretmeyi hedefliyor. 
     Bossa Denim ve Spor Giyim'den sorumlu Genel Müdür Yardımcısı Murat Karadut, 2004 yılında üretim, satış ve ihracatta öngörülenin üzerinde bir performans ortaya koyduklarını ve bu ivmenin 2005 yılında da artarak devam etmesine çalıştıklarını kaydetti. 
     Türkiye'nin en büyük 500 sanayi kuruluşu sıralamasında, 260 trilyon lirayı geçen cirosu ile 89. sırada yer alan Bossa T.A.Ş. bünyesinde, yüzde 49'luk paya sahip Denim ve Spor Giyim işletmelerinin 2004 yılının Kasım ayı sonuna kadar 23 milyon metre üretim ve 51.5 milyon dolarlık ihracat gerçekleştirdiğini kaydeden Karadut, şöyle konuştu 
     ''2001 yılı Mayıs ayında portföyüne fitilli kadife ve gabardin ürünleri de ekleyerek, Bossa Denim ve Spor Giyim yapısına kavuşan işletmemiz, bu tarihten 2004'e kapasitesini yüzde 100 oranında artırmıştır. 
     Yeni yatırımlarla yüksek üretim düzeyi ve daha yaratıcı, kaliteli ürünlere ulaşılmıştır. 2004 yılı içerisinde ise üretimde yüzde 12, kalitede yüzde 2'lik iyileşme gerçekleşmiştir. Üretimin tamamını, piyasada tanınan büyük markalara sevk etmek hedefi doğrultusunda, bu yıl toplam üretimin yüzde 60'ı ihraç edilmiştir.'' Karadut, piyasaya yeni ve yaratıcı ürünler sunmak amacıyla özellikle tasarım çalışmalarına ağırlık verdiklerini belirterek, ''Yılda 2 ya da 4 yerine 12 koleksiyon gerçekleştirerek, sezonsal değil her ay yeni ürün grupları yaratma ve tanıtma felsefesine geçilmiştir'' dedi. 
     
     UZAKDOĞU'NUN UĞUR GETİREN BİTKİSİ 
     Dünya genelinde 2005'in denim kumaşlarının yılı olacağını düşündüklerini kaydeden Karadut, şöyle devam etti 
     ''Bu yıl da natürel, otantik, rahat, yumuşaklık, dinginlik ve seçkin tarzda ürünler müşterilerin beğenisine sunulmuştur. Her ürün grubunda bu özellikleri yansıtan hatta uzak doğunun uğur getirme bitkisi olarak bilinen bambu elyafı ile yapılmış ürünler, özü pamuk olan ürün yelpazesine eklenerek kullanım farklılığı sağlayan ürünler yaratılmıştır. 
     Tüm ekibin katılımının sağlandığı yaratıcı faaliyet çalışmalarının yanı sıra TÜBİTAK ve üniversitelerle işbirliğinde yapılan araştırmalar ile sürekli iyileşme ve yenileşme felsefesine devam etmekteyiz.'' 
     
</TEXT>
</DOC>
