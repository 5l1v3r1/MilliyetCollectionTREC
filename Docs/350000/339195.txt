<DOC>
<DOCNO> 339195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko20.html </URL>
<DATE> 2005/05/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Fakir ailelere 500 kg kömür dağıtılacak... 
</HEADLINE>
<TEXT>

     İl ve ilçe sosyal yardımlaşma ve dayanışma vakıfları tarafından belirlenerek valiliklere bildirilecek fakir ailelere, müracaat etmeleri şartıyla asgari yarım ton 500 kilogram bedelsiz kömür verilecek. 
     Resmi Gazete’nin bugünkü sayısında yayımlanan kararname uyarınca Nisan-Aralık 2005 döneminde valiliklere yapılacak kömür sevkiyatları, Enerji ve Tabii Kaynaklar Bakanlığı’nca belirlenecek kriterlere göre kuruluşlar tarafından belirlenen sevkiyat programı dahilinde yapılacak. 
     Türkiye Kömür İşletmeleri Kurumu TKİ ve Türkiye Taş Kömürü Kurumu TTK Genel Müdürlüklerince belirlenecek sevkiyat noktalarından valiliklere gönderilecek kömürler, sevkiyat noktalarının konumuna göre belirlenecek nakil vasıtalarıyla adı geçen kuruluşların sorumluluğunda nakledilecek. 
     TKİ karar kapsamında dağıtacağı kömürleri, ana statüsüne göre ülke genelinde yerli kömür üretimi yapan üreticilerden de temin edebilecek ve kendi sorumluluğu altında valiliklere ulaştırılmasını sağlayacak. 
     Türkiye Cumhuriyeti Devlet demiryolları İşletmesi Genel Müdürlüğü TCDD ile taşınacak kömürlere, bu kuruluş tarafından öncelik verilecek. İlgili kuruluşlar, TCDD ile öncelik ve taşıma konusunda protokol yapacaklar. 
     
     DAĞITIM ORGANİZASYONU VALİLİKLERCE YAPILACAK 
     İl içerisinde dağıtım organizasyonu, Mahalli Çevre Kurulu kararlarına göre valiliklerce yapılacak. 
     Kömürlerin teslim ve tesellüm işlemleri ile buna dair mutabakatlar, ilgili kuruluşlarla, valilikler arasında yapılacak protokolle belirlenecek. 
     Valiliklere yapılan kömür tesliminden doğan vergi ve harçlar KDV dahil , adı geçen kuruluşlar tarafından ödenecek. 
     CIF satış esasına göre valiliklere teslim edilecek kömür bedelleri ile görev zararları, 2006 yılı bütçesine konulacak ödenekten Hazine Müsteşarlığı tarafından ödenecek. 
     
</TEXT>
</DOC>
