<DOC>
<DOCNO> 348217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/soneko25.html </URL>
<DATE> 2005/06/02/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Emekli Sandığı'nın otelleriyle ilgili satış için engel kalmadı... 
</HEADLINE>
<TEXT>

     Türkan Al AA 

Emekli Sandığı'na ait İstanbul Hilton ve Büyük Tarabya, İzmir Büyük Efes, Bursa Çelik Palas ve Büyük Ankara Otellerinin satışının önündeki engeller ortadan kalktı. 
     Edinilen bilgiye göre, 1 yıl önce satılması kararı alınan, ancak önce Emek İnşaat'ın yan kuruluşu olan Emek Proje A.Ş'nin, daha sonra işletme ve kira sözleşmeleri ile bu otellerin işletmesini alan yabancı otel zincirlerinin sorun çıkarması nedeniyle yılan hikayesine dönen Emekli Sandığı Otellerin satışıyla ilgili sorunlar, Maçka ve Stad Oteli dışında giderildi. Emek Proje A.Ş sorununu aradaki protokolü feshederek çözen Emekli Sandığı Genel Müdürlüğü, Swissotel Raffles İnt Ltd. ve Millenium Copthorne ile olan mutabakat problemini de bu 2 gruba çektiği rest ile aştı. 
     Emekli Sandığı Genel Müdürlüğü, geçen ay Büyük Ankara ve Büyük Tarabya Otelleri için Millennium'a, Çelik Palas ve Büyük Efes Otelleri için de Swissotel grubuna birer ihtar çekmişti. Kuruluş, ihtar yazılarında her 2 gruba da, ''Satış için bizimle uzlaşın. Eğer yanıtınız Hayır ise, bunu da 10 gün içinde bize bildirin. Artık bizi oyalamayın'' şeklinde uyarıda bulunmuştu. 
     
     OTEL İŞLETMECİLERİYLE ANLAŞMAYA VARILDI 
     Emekli Sandığı'nın bu restinin ardından, Swissotel ve Millennium gruplarıyla anlaşma sağlandı. 
     Taraflar arasında imzalanan protokole göre Swissotel grubu, Büyük Efes ve Çelik Palas Otellerinin satışına karşı çıkmayacak. Ancak bu otellerin mülkiyetini alacak firma ya da gruplar, işletme sözleşmelerine bağlı kalacak. Bu çerçevede, Swissotel grubu, Efes ve Çelik Palas Otellerini sözleşme bitim tarihine kadar işletmeye devam edecek. 
     Millennium Copthorne ile varılan uzlaşmayla da, daha önce Büyük Tarabya ve Büyük Ankara Otellerinin işletme hakkını alan bu firma, söz konusu 2 otelin yeni sahipleriyle çalışmayı tarafların iradesine bırakıyor. Millennium grubu, 2 otelin satışının ardından kendisinin duruma göre işletmeye devam edip etmeme kararını vereceğini, aynı şekilde otellerin mülkiyetini alan firmaların da bu konuda her iki şekilde irade ortaya koyabileceğini bildirdi. 
     Ancak Otellerin işletme hakkının alındığı dönemde Türkiye'ye geliş-gidiş ve sözleşme gideri olarak 26 bin dolar masraf yaptıklarını bildiren Millennium grubu, satışın ardından tarafların işletme sözleşmesini ortadan kaldırması halinde, kendilerine bu masrafın ödenmesini şart koştu. 
     
     İSTANBUL HİLTON EL DEĞİŞTİRECEK 
     Bu arada Emekli Sandığı Genel Müdürlüğü, Hilton grubunca işletilen İstanbul Hilton Oteli'nin satışı için de, işletici firmadan onay aldı. 
     Ön görüşmeler sırasında Hilton'un kendi mülkiyetinde çok az oteli bulunduğunu bildiren işletici firma, İstanbul Hilton Oteli ihalesine de girmeyeceklerini belirtti. Hilton grubu, satışa muvafakat verirken, sadece sözleşmenin geri kalan son 10 yıllık bölümünde de işletme hakkının kendilerinde kalmasını istedi. Bu istek de kabul edildi. 
     Bu çerçevede satış ihalesi sonrasında el değiştirecek olan İstanbul Hilton Oteli, 10 yıl daha Hilton grubunca işletilmeye devam edilecek. Otelin yeni sahipleri, daha sonra işletmede söz sahibi olacak. 
     
</TEXT>
</DOC>
