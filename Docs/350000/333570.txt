<DOC>
<DOCNO> 333570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/yasam/ayas.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıkarak güzelleştirin 
</HEADLINE>
<TEXT>


Bir yıllık icraatlarını anlatan Topbaş, ulaşım sorunu için bütçenin yüzde 60'ını ayırdıklarını söyleyerek, tüm kaçak yapıların da yıkılacağını belirtti 

İSTANBUL Milliyet 

İstanbul Büyükşehir Belediye Başkanı Kadir Topbaş, 1 yıllık icraatını değerlendirdiği toplantıda, "İstanbul'da tüm kaçak yapılar yıkılacak. İstanbul, yıkılarak güzelleşecek" dedi. Harbiye Cemal Reşit Rey Konser Salonu'ndaki toplantıda konuşan Topbaş, sık sık "Talimat verdim" sözünü kullandı. 
Sirkeci Tren Garı'nın önünün yeniden düzenleneceğini, benzin istasyonunun kaldırılacağını vurgulayan Topbaş, "Bütçemizin yüzde 60'ını ulaşıma ayırdık. Araç trafiğini yer altına alarak bölgeyi bir meydan olarak düzenleyeceğiz" diye konuştu. Topbaş, "Artık otoparkçılık yapmayacağız. Satıştan elde edilecek gelirle yeni otoparklar yapıp satacağız" şeklinde konuştu. 

Topbaş'ın projeleri şöyle 
270 bin olan otopark alanının 500 bin kapasiteye çıkarılması hedefleniyor.Süreyya, Moda, Florya plajları yeniden açılacak.Sultanahmet araç trafiğine kapatılacak.Yangın kurtarma ve ilkyardım amaçlı 5, sağlık hizmetleri için de 2 helikopter alınacak.Tarlabaşı'nın altındaki bölge, kültür ve sanat merkezi olacak.150 bin binayı kapsayan deprem dayanım tespit çalışması yapılacak.Temsil gücü olan bir Mehter Takımı kurulacak.Dijital Kent Haritası hizmete sunulacak, Felaket Bilgi Sistemi oluşturulacak. 

Savaş gibi... 

ŞAKİR AYDIN 
Esenyurt Fatih Caddesi'nde Hazine arazisine yapıldığı belirtilen 15 binayı yıkmak için bölgeye gelen yıkım ekipleri, yaklaşık 2000 kişinin taşlı saldırısına uğradı. Cadde üzerinde malzemeler ateşe verilirken, polis, panzer desteğiyle tazyikli su ve biber gazı sıktı. Kalabalık taşlamayı sürdürünce yıkım ekipleri, 2 katlı bir binayı yıktıktan sonra geri çekildi. Atılan taşlar, 3 polis memuru ile 3 zabıta görevlisini yaraladı. Yaralı zabıtalardan Hasan Bitişyılmaz'ın durumunun ciddi olduğu bildirildi. Ekipler, 15 gün önce de yıkım yapamadan geri çekilmişti. 






</TEXT>
</DOC>
