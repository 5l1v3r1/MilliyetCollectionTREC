<DOC>
<DOCNO> 339313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sontur16.html </URL>
<DATE> 2005/05/03/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Aliağa'da kaçakları taşıyan tekne battı 
</HEADLINE>
<TEXT>

     İzmir’in Aliağa İlçesi açıklarında, kaçak olarak Yunanistan’a geçmek isteyen kişileri taşıyan tekne, kıyıdan ayrıldıktan kısa bir süre sonra battı. 
     Teknede bulunan Türk kaptan ile Moritanya ve Somali uyruklu 19 kişi yüzerek karaya ulaşırken, 1 kişinin kayıp olduğu bildirildi. 
     Alınan bilgiye göre, Türkiye’ye yasadışı yollardan girdikleri belirlenen Moritanya ve Somali uyruklu 20 kişi, Yunanistan’a geçmek için Aliağa Arka Plajlar mevkiinde Ferdi A. idaresindeki 7.5 metrelik motorlu tekneye bindi. 
     Denize açıldıktan bir süre sonra, aşırı yük nedeniyle su almaya başlayan tekne, kısa sürede battı. Teknedeki 18 Moritanya ve 1 Somali uyruklu kaçak ile Türk kaptan yüzerek, TÜPRAŞ Limanı’nın uzantılarına ulaşabildi. Durumu fark eden TÜPRAŞ görevlileri, polisi haberdar ederken, kıyıya ulaşanları da hastaneye kaldırdı. 
     Sağlık durumlarının iyi olduğu belirlenen 20 kişi, daha sonra İlçe Emniyet Müdürlüğü’ne götürüldü. Burada yapılan görüşmelerde, teknede 21 kişinin bulunduğu ve yabancı uyruklu 1 kadının kayıp olduğu 
     belirlendi. 
     Kayıp olan kadının bulunması için denizde arama başlatıldığı bildirildi. 
     İfadelerine başvurulan yabancı uyruklu kişilerin, yasadışı yollardan Türkiye’ye giriş yaptıklarını, bir süre İstanbul’da kaldıktan sonra 2 bin dolar karşılığında anlaştıkları organizatörler tarafından Aliağa’ya getirilerek, tekneye bindirildiklerini anlattıkları öğrenildi. 
     Gözaltında bulunan Ferdi A. ise bir kişinin kendisiyle irtibat kurarak, tekneyi teslim ettiğini ve 750 dolar karşılığında bu kişileri Yunan adalarına bırakması konusunda anlaştıklarını söyledi. 
     Olayla ilgili soruşturmanın sürdüğü bildirildi. 
     
</TEXT>
</DOC>
