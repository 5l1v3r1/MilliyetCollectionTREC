<DOC>
<DOCNO> 303529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/magazin/amag.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtlar 'gazisi' 
</HEADLINE>
<TEXT>


Kurtlar Vadisi'nin Polat'ı Necati Şaşmaz, yılbaşı gecesi gittiği Margaux'da bir tartışmanın ortasına düştü. Yediği yumrukla Şaşmaz'ın burnu kanadı 

MAGAZİN SERVİSİ 

Reyting rekortmeni Kurtlar Vadisi'nin başkarakteri Polat Alemdar'ı canlandıran Necati Şaşmaz'ın, yılbaşı eğlencesi için gittiği Margaux'da zor anlar yaşadığı ortaya çıktı. Yılbaşı gecesi Süzer Plaza'nın altındaki Margaux'ya gidenlerin anlattığına göre, dizide mafyayı dize getiren Polat Alemdar, iki grup arasında çıkan kavganın ortasında kaldı. Dizinin yapımcısı ve senaristlerinden olan abisi Raci Şaşmaz, dizinin eski oyuncularından Müge Ulusoy ve Kurtlar Vadisi'nde Nesrin'i oynayan İpek Tenolcay'ın masasına, ilerleyen saatlerde Ulusoy'un 2 arkadaşı daha katıldı. 

Müdür doğruladı 
Kurtlar Vadisi ekibinin misafirleriyle bir başka masada oturanlar arasında çıkan tartışma, birden kavgaya dönüştü. Havada uçuşan yumruklardan biri Necati Şaşmaz'a isabet edince burnu kanadı. 
Margaux İşletme Müdürü Fahri Çağlayan, "Olayın aslında 'Kurtlar Vadisi' ekibiyle alakası yok. Onlar, münakaşa eden iki grubun ortasında kaldı" dedi. Çağlayan, Şaşmaz'ın burnunun da çıkan arbedede isabet eden bir yumrukla kanamış olabileceğini sözlerine ekledi. 

'Ortalık yıkılırdı' 
Dizi ekibiyle eğlenmeye gittiklerini doğrulayan İpek Tenolcay ise, "Necati, Raci ve Müge'yle birlikteydik. Sonra masamıza Müge'nin tanıdığı 2 kişi geldi. Onlardan biriyle yan masadakiler arasında kavga çıktı. Necati gitmişti. Sonra biz de ayrıldık" dedi. Müge Ulusoy da "Necati, işlerim var' diye erken kalktı. Raci masadaydı ama olaya karışmadı. Necati'ye yumruk atsalar ortalık yıkılırdı" diye konuştu. 



</TEXT>
</DOC>
