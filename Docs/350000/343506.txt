<DOC>
<DOCNO> 343506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/guncel/gun04.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan için tek yol 90. madde 
</HEADLINE>
<TEXT>


GÖKÇER TAHİNCİOĞLU 

Kaldırılan DGM'nin, CMUK'taki zaman sınırlaması nedeniyle yeniden yargılanma kapsamında olmayan PKK'lı Hulki Güneş için emsal niteliğinde bir karar verdiği ortaya çıktı. Güneş, Anayasa'nın 90. maddesinde "uluslararası sözleşmelerle yasaların çeliştiği durumlarda sözleşme hükümleri geçerlidir" yönünde değişiklik yapılmadan önce, yeniden yargılanma talebiyle kapatılan Diyarbakır 1 No'lu DGM'ye başvurdu. DGM, talebi reddetti. 
CMUK'un ilgili hükmünün iptal edilmesi gerektiğini belirten Güneş, mahkemenin, düzenlemeyi iptal istemiyle Anayasa Mahkemesi'ne götürmesini talep etti. Diyarbakır 2 No'lu DGM, talebi reddetti. DGM, CMUK'taki ilgili düzenlemenin anayasaya aykırı olduğu iddiasını ciddi bulmadı. Böylece Güneş'in yeniden yargılanması için kapılar kapandı. Yargı, bu yorumunu değiştirmezse, Öcalan yeniden yargılanamayacak. Bu durumda Öcalan'ın önünde Anayasa'nın 90. maddesinin işletilmesi yolu kalacak. 




</TEXT>
</DOC>
