<DOC>
<DOCNO> 334274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sontur02.html </URL>
<DATE> 2005/04/17/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Olaylı SSK sınavı, zaman aşımına girdi... 
</HEADLINE>
<TEXT>

     Refahyol iktidarı döneminde SSK Genel Müdürlüğü'ne 2 bin 489 personel alımı için açılan ve yaklaşık 90 bin kişinin iş umuduyla Başkent'e geldiği sınava ilişkin işlemlerde usulsüzlük yapıldığı iddiasını içeren dava, ''zaman aşımı'' nedeniyle ortadan kaldırıldı. 
     Alınan bilgiye göre, Ankara 8. Ağır Ceza Mahkemesi, eski SSK Genel Müdürü Ekrem Önal, eski Genel Müdür Yardımcısı Ali Toptaş, eski Personel Eğitim Dairesi Başkanı Naci Ünal'ın da aralarında bulunduğu 13 kişi hakkında, ''görevi kötüye kullanma, resmi ve özel evrakta sahtecilik yapma'' suçlarından açılan davayı sonuçlandırdı. Davayı, ''zaman aşımı'' gerekçesiyle ortadan kaldıran mahkeme, gerekçelerini de açıkladı. 
     Davanın süreci anlatılan gerekçeli kararda, bir suçun işlenmesinde asıl olanın, ''failin kastı'' olduğu belirtilerek, şu görüşlere yer verildi 
     ''Dava konusu olayda, sanıkların kasıtları, eğer suçlamalar doğru ise sınav kağıtlarında sahtecilik yapmak değildir. Sanıkların amacı, şu veya bu şekilde işe alınmasını istedikleri adayların sınavı kazanmalarına yönelik olarak sınav sonuçlarını etkilemek, yani sınav sırasında görevi kötüye kullanma suçudur. 
     İddiaya göre, sınavı kazanamayan bazı adaylar, sınavda yapılan usulsüzlüklerle sınavı kazandı gösterilerek işe alınmıştır. Olayın bu oluşu karşısında, Serdar Özdemir ile Erdal Özdemir'in dışındaki sanıkların eylemlerinin, görevi kötüye kullanma suçunu oluşturduğu sonucuna varılmıştır.'' Suçun 1996 yılında işlendiği hatırlatılan kararda, Erdal ve Serdar Özdemir'in özel belgede sahtecilik ile diğer sanıkların görevi kötüye kullanma suçunun, zaman aşımı süresinin dolduğu, bu nedenle davanın ortadan kaldırılmasına karar verildiği kaydedildi. 
     Çalışma ve Sosyal Güvenlik Bakanlığı ile SSK Genel Müdürlüğü, mahkemenin ''sahtecilik'' yönünden bir araştırma yapmadan, sanıkların eylemlerini ''görevi kötüye kullanma'' olarak değerlendirmesinin ve bu suça ilişkin zaman aşımı süresinin dolduğu gerekçesiyle davayı ortadan kaldırmasının hukuka aykırı olduğunu savunarak, kararı temyiz etti. 
     
     RAPORLAR, MAHKEMEDE UNUTULDU 
     Mahkeme, 2002 yılında verdiği ilk kararda, birbirlerinin yerine sınava girdikleri öne sürülen Erdal ve Serdar Özdemir kardeşleri, ''özel belgede sahtecilikten'' suçlu bulurken, diğer sanıkların eylemini ''görevi kötüye kullanma'' suçu kapsamında değerlendirmiş ve davanın, 4616 sayılı Yasa uyarınca ertelenmesine karar vermişti. Eski Genel Müdür Yardımcısı Mahfuz Güler, Bingöl'den AK Parti milletvekili seçildikten sonra, hakkındaki yargılama durdurulmuştu. 
     Dosya, temyiz incelemesi için Yargıtay 6. Ceza Dairesi'ne gönderilirken, ''hata sonucu, soruşturma ve bilirkişi raporlarının dosya içine konulması'' unutulmuştu. Yargıtay, ilk kararı bozmuştu. 
     
     İDDİANAMEDEKİ SUÇLAMALAR 
     İddianamede, 1996 yılında yapılan sınavda, dönemin SKK Genel Müdürü Önal'ın, gerekli önlemleri almadığı, sınav komisyonu üyeleri ve bir kısım personel tarafından gerçekleştirilen usulsüzlüklere göz yumduğu, kurum ihtiyaçlarını gözetip nitelikli adayların alınması yerine siyasi iradenin isteği doğrultusunda parti üyelerinin ve parti yandaşlarının kuruma alınmasını ve kurumda kadrolaşmasını sağladığı öne sürülüyordu. 
     Sınav Komisyonu üyelerinin de yanlı ve taraflı davrandıkları, yazılı cevap kağıtları üzerinde silinti, kazıntı ve yeniden yazım işlemleri sonucunda önceden belirlenen adayların sınavı kazanmalarını sağladıkları öne sürülerek, dönemin Çalışma Bakanı Necati Çelik ve RP mensuplarının istekleri doğrultusunda 80 kişi için gerçeğe aykırı belge ve tutanaklar düzenleyerek, sınavı kazanmış gibi gösterip atanmalarını sağladıkları iddia ediliyordu. 
     İddianamede, 13 kişi hakkında 1 yıl ile 19 yıl 6 ay arasında değişen hapis cezaları isteniyordu. 
     
</TEXT>
</DOC>
