<DOC>
<DOCNO> 322712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/guncel/gun03.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TOKİ'de usulsüz teklif 
</HEADLINE>
<TEXT>


Milletvekillerinin, Bilkent'teki konutların 'açık satış' yerine, düşük fiyatla 'blok' olarak kendilerine satılması için TOKİ'ye başvurdukları ortaya çıktı 

ANKARA ANKA 

Cumhurbaşkanlığı Devlet Denetleme Kurulu DDK müfettişleri, Toplu Konut İdaresi'nde TOKİ gerçekleştirdikleri denetimlerde, milletvekillerinin karıştığı "konut satışı usulsüzlükleri"ni saptadı. 
DDK raporunun "usulsüz olarak satıştan çekilen konutlar" başlıklı bölümünde, Bilkent 3. Etap'taki lüks konutların "açık satış" yöntemiyle satışa çıkarıldığı, ancak milletvekillerinin konutların kendilerine "blok satış"la satılması için devreye girdiği belirtildi. TBMM Hesapları İnceleme Komisyonu Başkanı AKP'li Ergün Dağcıoğlu'nun da adının karıştığı olay, raporda şöyle anlatıldı 
"Bir grup milletvekili adına bir milletvekili, 8 Ekim 2003'te bir dilekçeyle idareye başvurarak C1, C2, C3 ve C4 tipi konutlardan 19'unun 'blok satış' yöntemiyle kendilerine satılmasını istemiştir. İdare de, önerilen fiyat belirlenen fiyatın çok altında olmasına rağmen, 8 Ekim 2003 günlü onayıyla 21 konut satıştan çekilmiştir. Başbakanlık Yüksek Denetleme Kurulu raporunda konunun eleştirilmesi üzerine, satıştan çekilen konutlar 19 Şubat 2004'te 'açık artırma' ile satışa sunulmuştur." Ayrıca "yüklenicilerden sağlanan 34 taşıtın bazılarının sözleşmeye aykırı olarak başkan ve şube müdürlerine dağıtıldığı, bu kişilerin araçları kullandığı" kaydedildi. 


</TEXT>
</DOC>
