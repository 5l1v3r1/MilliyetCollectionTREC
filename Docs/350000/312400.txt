<DOC>
<DOCNO> 312400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonsiy14.html </URL>
<DATE> 2005/02/04/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Şahin Ülkemiz yoğun bakımdan çıktı ama tam sağlığına kavuşmadı 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Ülkemiz yoğun bakımdan çıktı ama tam anlamı ile sağlığına kavuştu diyemem'' dedi. 
     Çeşitli incelemeler ve ziyaretlerde bulunmak üzere Samsun'a gelen Bakan Şahin, Kavak İlçesi'ndeki Güreş Eğitim Merkezi'ni ziyaret etti. 
     Şahin, burada yaptığı açıklamada, son yıllarda gerek Avrupa, gerekse dünya şampiyonalarında güreşte beklenilen sonuçların alınamadığını söyledi. 
     Güreşe hükümet olarak büyük destek verdiklerini belirten Şahin, ''Güreşe, hükümet olarak, devlet olarak verdiğimiz önemi belirtmek için buradayım. Güreşe sahip çıkmak ve bu dalda kendini yetiştirmek isteyen gençlere sahip çıkmak istiyoruz'' dedi. 
     Daha sonra Kaymakamlık ile Kavak Belediyesi'ni ziyaret eden Şahin, ardından Vezirköprü'ye geçti. 
     Burada da tarihi Taşhan ve Bedesten ile ilçedeki bazı tarihi yapıları gezen Şahin, daha sonra ziyaret ettiği Vezirköprü Kaymakamlığı önünde toplanan vatandaşlara hitap etti. 
     Türkiye'nin sorunlarının yılların birikimi olduğunu belirten Bakan Şahin, bu sorunların kısa sürede çözülmesinin beklenemeyeceğini ifade etti. 
     ''Çok şükür ki hükümetimizin ciddi ve kararlı politikaları sayesinde ülkemiz yoğun bakımdan çıktı'' diyen Şahin, şunları kaydetti 
     ''Ama tam anlamı ile sağlığına kavuştu diyemem. Zaten seçimlerden önce Başbakanımız Erdoğan, Samsun'da yaptığı konuşmada elimizde sihirli değnek olmadığını, göreve gelir gelmez bütün sorunların hemen çözülemeyeceğini söylemişti. Ancak 3. yılın sonunda gerek ekonomik, gerekse sosyal iyileştirmelerin vatandaşa yansıyacağını söyledi. Ekonomik veriler gösteriyor ki gerek enflasyon rakamları, gerekse büyüme rakamları bizim doğru yolda olduğumuzu kanıtlıyor. Sizlerden biraz daha sabır ve anlayış bekliyoruz. Türkiye'yi aydınlık ve mutlu günler bekliyor.'' Bakan Şahin, ziyaretleri sırasında bir vatandaşın Samsun'un Teşvik Yasası kapsamına neden dahil edilmediği yolundaki sorusu üzerine, yasanın kapsamı belirlenirken belirli kriterlerin göz önüne alındığını ifade etti. 
     ''Samsun aslında yarı teşvik kapmasında'' diyen Şahin, Samsun'a yatırım yapacak işadamlarına belirli kolaylıklar sağlandığını söyledi. 
     Şahin, bu konuda kimsenin karamsarlığa kapılmasını da sözlerine ekledi. 
     
</TEXT>
</DOC>
