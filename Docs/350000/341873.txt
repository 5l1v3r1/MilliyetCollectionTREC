<DOC>
<DOCNO> 341873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy04.html </URL>
<DATE> 2005/05/12/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
AİHM 'Öcalan kararı'nı bugün açıklıyor 
</HEADLINE>
<TEXT>

     Avrupa İnsan Hakları Mahkemesi AİHM , Abdullah Öcalan'ın adil yargılanıp yargılanmadığına ilişkin nihai kararını bugün verecek. 
     Mahkemenin, Öcalan'ın adil yargılanmadığına ilişkin kararı tekrar edeceğine kesin gözüyle bakılıyor. 
     Dışişleri yetkililerine göre, AİHM kararlarının uygulanması bir Avrupa Birliği meselesi. Buna göre, Avrupa Birliği'nin mahkemenin kararlarına uyum için baskı yapması gündeme gelebilecek. 
     Resmi organlardan Türkiye'ye yönelik ilk uyarı Avrupa Konseyi Bakanlar Komitesi Dönem Başkanı Polonya 'dan geldi. 
     Türkiye'ye yazılan mektupta, AİHM'nin bazı davalarda adil yargılama hakkının ihlal edildiği yönünde aldığı kararlarının uygulanması istendi. 
     Öcalan'ın da aralarında olduğu bu davalara ise Ceza Muhakemeleri Usulü Kanunu'na getirilen istisna ile yeniden yargı yolu kapanmış durumda. 
     Bu durumda Ankara, ya yasada bir değişiklik yapacak ya da uluslararası anlaşmaların kanun hükmünde olduğu gerekçesi ile yeniden yargı yolu açılacak. 
     Öcalan konusunun 3 ekimde AB ile müzakerelerin başlamasının ardından ele alınması da Ankara'da değerlendirilen ihtimaller arasında. 
     
     İlk karar "Adil yargılanmadı" 
     Abdullah Öcalan'ın Türkiye aleyhine açtığı dava üzerine Avrupa İnsan Hakları Mahkemesi Büyük Dairesi, 12 mart 2003'teki ilk kararında 'Öcalan’ın adil yargılanmadığı kararına varmıştı. 
     AİHM'nin kararı Türkiye'nin Öcalan'ın yakalanması ve yargılanması aşamasında Avrupa İnsan Hakları Sözleşmesi'nin AİHS ölüm cezası nedeniyle 3'üncü, İmralı'daki gözaltı süresiyle ilgili olarak 5'inci, DGM'nin yapısı nedeniyle de 6'ıncı maddenin ihlal edildiğini belirtiyor. Mahkeme kararına göre 
     Öcalan'ın gözaltı sürecinin dört günü aşması ve bu sürede yargıç önüne çıkarılmaması AİHS'ni ihlal olarak değerlendirildi Gözaltı süresi içinde tutukluluğa itiraz imkanının olmaması da sözleşmeyi ihlal olarak değerlendirildi. 
     AİHS'nin adil yargılamayla ilgili 6'ıncı maddesinin de ihlal edildiği belirtildi. Öcalan'ın adil yargılanmadığı, askeri yargıçla sivil yargıcın davanın ortasında değişmesinin yeterli olmadığı açıklandı. 
     Adil yargılama olmadan ölüm cezasının verilmesi AİHS'nin ihlali olarak değerlendirildi. Öcalan'ın savunma hakkının sınırlandırılmasında da ihlal olduğu vurgulandı. 
     İtiraz edilen diğer maddeler ise AİHS'ye aykırı bulunmadı. Birinci Daire'nin kararını onayan Büyük Daire, yaşam hakkı ile ilgili 2'inci maddede ihlal olmadığı, Öcalan'ın kötü muamele ve işkence görmediği ve Kenya'da yakalanarak Türkiye'ye getirilmesi sırasında insan hakları ihlali bulunmadığına hükmetti. 
     Avrupa İnsan Hakları Mahkemesi Büyük Dairesi, Abdullah Öcalan'ın yargılanmasında, İnsan Hakları Sözleşmesi'nin ihlal edildiği kanaatine varırsa iki türlü karar verebilir. 
     Mahkeme doğrudan, Türkiye'den yeniden yargılama talep edebilir. Ya da Avrupa İnsan Hakları Sözleşmesi'nin hangi maddelerinin ihlal edildiğini sıralayıp, herhangi bir tavsiyede bulunmayabilir. 
     
     ÖCALAN'IN YARGILANMASI 
     25 kasım 1999'da Öcalan için yargı sürecindeki son karar 'idam' oldu. Öcalan Türk Ceza Kanunu'nun 125'inci maddesi uyarınca idam cezasına mahkum edildi. 
     Yargıtay Dokuzuncu Ceza Dairesi, Öcalan'ı İmralı Adası'nda 31 mayısta yargılamaya başlayan Ankara 2 No'lu DGM'nin 29 haziran'da "oy birliği" ile verdiği idam kararını "oybirliği" ile onadı. 
     Öcalan, kararın ardından avukatları aracılığıyla yaptığı açıklamada 'Türkiye'de tarihi bir rol oynadığını' belirterek, 'rolümü mezarda da olsa sürdüreceğim' dedi. 
     Ancak Ankara 2 No'lu DGM, savaş ve çok yakın savaş tehdidi halleri dışında idam cezasını kaldıran 4771 sayılı Çeşitli Kanunlarda Değişiklik Yapılması Hakkında Kanun uyarınca, 3 ekim 2002 tarihinde Öcalan'ın idam cezasını ağırlaştırılmış müebbet hapse çevirdi. 
     Böyle bir durumda, devreye Avrupa Konseyi Bakanlar Komitesi girer. Komite, sözleşme hükümlerinin ihlal edildiğinden hareketle, Türkiye'den yeniden yargılama isteyebilir. 
     Bu durumda Öcalan dosyası Ankara 11'inci Ağır Ceza Mahkemesi'nin önüne gelecek. Devlet Güvenlik Mahkemeleri kaldırıldığı için, Öcalan'ı yargılayan DGM'nin görevini artık 11'inci Ağır Ceza Mahkemesi ifa ediyor. Mahkemenin önünde üç yol var. Bunlar şöyle 
     Mahkeme, davayı yeniden görmeyi reddedebilir Zira Türkiye AİHM'nin yeniden yargılama yetkisini kabul ederken görülen davaları kapsam dışı tutmuş, bu haktan yararlanamamıştı. Fakat daha sonra Anayasa'da yapılan değişiklikle, Türkiye uluslararası sözleşmelerin ulusal kanunların üstünde olduğunu kabul etti. Bu da, yasa ile Anayasa arasında çelişkiye neden oldu. 
     Yasa ile Anayasa arasındaki çelişkiyle ilgili Anayasa Mahkemesi'ne iptal davası açabilir Ankara 11'inci Ağır Ceza Mahkemesi, yasa ile Anayasa arasındaki çelişkiye dikkat çekip, Anayasa Mahkemesi'nden görüş isteyebilir ya da, yasanın iptali istemiyle, Anayasa Mahkemesi'ne dava açabilir. 
     'Sonuç değişmeyecek' gerekçesiyle yeniden yargılamayı reddedebilir Öcalan dosyasına bakacak Ankara 11'inci Ağır Ceza Mahkemesi'nin önündeki üçüncü yol da, Avrupa Konseyi'nin yeniden yargılayın yönündeki talebini esastan görmesi. Mahkeme, "Öcalan suçunu başından itibaren kabul etmiştir. İnsan Hakları Sözleşmesi ihlal edilmiş olsa da, yeniden yargılama yapılsa da sonuç değişmeyecektir" deyip davayı kapatabilir. 
     Fakat tüm bunların yine de sonucu değiştirmesi pek beklenmiyor. Çünkü, Avrupa Konseyi, bugüne kadar bu tür davalarda, Türkiye'den yeniden yargılama yapmasını talep etti. 
     
</TEXT>
</DOC>
