<DOC>
<DOCNO> 315359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun39.html </URL>
<DATE> 2005/02/15/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
ABD'li işadamlarının Kıbrıs ziyaretine Yunanistan ne dedi 
</HEADLINE>
<TEXT>

     Yunanistan Hükümet Sözcü Yardımcısı Evangelos Andonaros, ''Atina'nın, Kıbrıs'ın ekonomik kalkınmasına yönelik her türlü girişimi memnuniyetle karşılayacağını'' söyledi. 
     Andonaros, yaptığı basın toplantısında sorular üzerine, bir grup Amerikalı işadamının KKTC'ye yapacağı ziyarete değindi. 
     Andonaros, ''Kıbrıs'ın ekonomik kalkınmasına yönelik her türlü girişimi memnuniyetle karşılarız. Ancak bu girişimler, BM kararları çerçevesinde iki tarafın da kabul edeceği adil ve kalıcı bir çözüm bulunması çabalarını güçlendirmeli ve adadaki tek yasal hükümet olan Kıbrıs Rum Cumhuriyeti tarafından kabul görmelidir'' dedi. 
     Kıbrıs Rum DİSİ Partisi Genel Başkanı Nikos Anastasiadis'in Türkiye ziyaretini de değerlendiren Andonaros, taraflar arasında görüş alışverişi sağlayan temasların olumlu olduğunu, ancak hükümetler arası çözüm aramaya yönelik görüşmelerin yerini tutamayacaklarını söyledi. 
     
</TEXT>
</DOC>
