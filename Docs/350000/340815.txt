<DOC>
<DOCNO> 340815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/spor/ygokce.html </URL>
<DATE> 2005/05/09/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Şimdi onlar namevcut 
</HEADLINE>
<TEXT>



Mazi Kartal'ın kalbinde yaradır. Anımsayalım dilerseniz. Geçen yıl, ligin ikinci yarısının açılış maçı... Lider Beşiktaş, Fenerbahçe'nin 11 puan önünde, şampiyonluğun kesin favorisi... Çoğu otoriteye göre ligin zirvesinde sadece ikincilik yarışı var. Rakip Samsunspor, stat yine İnönü... Beklenmedik, hesaplanmayan, tasarlanmayan olaylar yaşanıyor. 
Beş kırmızı kart, hükmen yenilgi ve Kartal'ın pençelerinden uçup giden, Kanarya'yı şakıtan şampiyonluk. Kimine göre felaket, kimine göre komplo sürecinin başlangıcı... Birinin hayal kırıklığı, ötekinin başarı öyküsü... İnönü'de basın tribününe otururken bunları anımsamamak olası mı Hayır 
Seromoni öncesindeki intikam sloganları, Rıza Çalımbay - Ertuğrul Sağlam ikilisinin el ele sevgi tabloları sayesinde çabuk unutuldu. 
Dördüncülüğe çakılıp kalan, UEFA Kupası'na katılmayı garantilemiş Beşiktaş'ın hele şu transfer arefesinde futbola konsantre olması elbette çok zordu. Koray'ın yokluğu da Kartal'ın savunmada sıkıntı çekmesine neden oldu. Okan'ın, Carew -İbrahim Akın ikilisinin arkasında hücuma destek veren Tümer'in, yaratıcı oyunu ile yine de beklenenin üzerinde gol pozisyonlarına girdiler. İbrahim Akın yakaladığı onca fırsatta Carew'le duvar pası yapsa ya da topa bilinçli vursa skor çok daha erken açılırdı. Samsunspor, Tolga Doğantez'le Carew'i markaja alırken oyun alanının tümüne ortak oldu. Özellikle Celil'in getirdiği toplarda Serkan'ın vuruşları, ancak Cordoba sayesinde bloke edilebildi. Özgüç Türkalp'in penaltı kararı da doğru, sarı kartı da. Çünkü topu elle kesen Toraman'ın arkasında bir başka Beşiktaşlı var. Her neyse Carew'in ve Veysel'in golleriyle maç, maç olarak oynandı ve bitti. 
Geçen yılın kahramanları mı 
Bilgili başkanlığı bıraktı. Kırmızı kartlılardan İlhan Mansız, Hertha Berlin'de, tedavide. İbrahim Üzülmez, Ahmet Yıldırım, Daniel Pancu ve Emre Aşık bildiğiniz nedenlerle oynamadılar... Lucescu, Ukrayna'daydı. Hakem Cem Papila da geçen hafta zorunlu tatile çıkmıştı. 
Hepsi de namevcuttular... Keşke o tarih hiç yaşanmamış olsaydı. 



</TEXT>
</DOC>
