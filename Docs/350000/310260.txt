<DOC>
<DOCNO> 310260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/soneko45.html </URL>
<DATE> 2005/01/28/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Erdoğan'dan Kerkük vurgusu Rahatsızız, ABD sözlerini tutmadı 
</HEADLINE>
<TEXT>

     Başbakan Recep Tayyip Erdoğan, Türkiye'nin, savaştan yana değil, barıştan yana olan bir ülke olduğunu söyledi. 
     Erdoğan, Davos toplantıları çerçevesinde katıldığı, ana konusu Türkiye olan ''Laik Hilalin Geleceği'' temalı yemekte, yerli yabancı gazetecilerin sorularını yanıtladı. 
     Tayyip Erdoğan bir gazetecinin, Türkiye'nin kuzey Irak'a müdahale edebileceğine dair bazı iddiaların bulunduğunu hatırlatması üzerine, Türkiye'nin hiçbir zaman, savaştan yana olmadığını, kendisine herhangi bir saldırı olmadığı sürece, savaşa yakın bir ülke olmayacaklarını kaydetti. Türkiye'nin hakları ve garantör olduğu konularda hassasiyetinin bulunduğunu belirten Erdoğan, terör örgütü PKK'nın kuzey Irak'taki varlığının sıkıntı yarattığını ifade etti. 
     Amerikalılara, terörle ortak mücadele çerçevesinde Afganistan'da yardım ettiklerini, terörle mücadelede ortak davrandıklarını belirten Başbakan, ayrıca, Irak'ta insani yardım yaptıklarını da hatırlatarak, ''Biz, ABD'den müdahale bekliyoruz dedik. Hep olacak denildi, biz beklemeye devam ediyoruz. Fakat, bu bölge istikrarı açısından sağlıklı bir durum değil. Biz kuzey Irak'ta terör örgütü PKK'nın yerleşmesine sıcak bakmıyoruz ve bunu ülkemiz için sancılı, sıkıntılı, bir durum olarak görüyoruz'' şeklinde konuştu. 
     Başbakan Erdoğan, PKK'nın kuzey Irak'ta yetiştirdiği teröristleri Türkiye'ye göndermeye devam ettiklerini belirterek, ''Biz oradaki durumu çok yakından izlemeye devam ediyoruz'' ifadesini kullandı. 
     
     İRAN'IN NÜKLEER ENERJİSİ 

     İran'ın nükleer silah kapasitesine ilişkin iddialar ilişkin bir soru üzerine de, gerek İran Cumhurbaşkanı, başbakanı ve gerekse diğer yetkilileriyle önceki ziyaretlerinde görüştüğünü bildiren Başbakan, İran'ın, nükleer enerjisini, insani amaçlarla kullanacaklarını kendisine ifade ettiklerini vurguladı. 
     Erdoğan, İran'ın Uluslararası Atom Enerjisi Kurumu ile görüşmeme kararında olmadıklarını da kendisine kaydettiklerini belirterek, İran'ı kararlı gördüklerini, ''eğer bir ülke bunu söylüyorsa yalan söylüyorsunuz diyemezsiniz '' dedi. 
     Rusya, İsrail ve Pakistan'da da nükleer enerjinin bulunduğunu hatırlatan Başbakan Erdoğan, ''Sadece İran'a bunu söylemek samimi olmaz. Biz de ucuz enerji için nükleer enerji alanında çalışmalarımızı açık açık sürdürüyoruz. Şartlar bizi buna itiyor'' şeklinde konuştu. 
     Erdoğan, yabancı bir gazetecinin Türkiye'nin büyük nüfusunun AB için bir kaygı oluşturup oluşturmayacağını ve Fransa ile Avusturya'nın Türkiye ile ilgili referandum kararlarının sorması üzerine, Avrupalıların, Türkiye'den korkmadıkları için Türkiye'yi yılın Avrupalısı seçtiklerine dikkat çekerek, ''Demek ki bizi seviyorlar. Ben verdikleri ödülü de Türkiye'de çocukları seven bir vakfa hediye ettim'' dedi. 
     
     ''TÜRKİYE AVRUPALI'' 

     Başbakan, şöyle devam etti 
     ''Avrupalılar, Türkiye'den korkmasınlar. Türkiye de Avrupalıdır. Osmanlı'nın son döneminde Türklere hasta Avrupalı denilirdi. Hasta Asyalı değil. Bu sıkıntıları görüşerek ortak bir masa etrafında çözmemiz gerekir. Biz, bu sevgi bağlarını oluşturmak için barışı küreselleştirmek için çalışıyoruz. Ortak paydamız bu olduğu sürece çözmemek için hiçbir sebep kalmayacaktır. 
     Türkiye'nin AB'ye girmesiyle AB medeniyetler arası uzlaşmanın adresi olacaktır. AB süreciyle ilgili müzakereden sonra tam üyelikle ilgili Fransa ve Avusturya'nın ifadeleri diğer Avrupa Birliği üyesi ülkelere uygulanmamış bir yöntemdir. Geçmişte İngiltere iki kere veto edilmiş. İngiltere'yi veto eden yine Fransa olmuştur. Ben on yılın sonunda AB'nın çok daha farklı düşüneceğine inanıyorum. 2 yılda ne yaptıysak 10 yıl içinde de uyumla ilgili kısımları başarıyla geçeğiz. Bu süreç daha da kısa olabilir. AB üyesi ülkelerde Türkiye kararını verirken, bugünden çok daha farklı durumda olacaklardır. AB'de neler olmadı ki Daha önce savaşanlar, bugün dost olmuşlardır. Biz geçmişi değil, geleceğin dünyasını medeniyetlerin uzlaşması üzerine kurmalıyız.'' 
     
     IRAK 

     Başbakan Erdoğan, bir gazetecinin Irak'taki seçimlerle ilgili durum ve ABD'nin Irak'ta askerlerini çekip çekmemesi konusundaki sorusu üzerine bu seçimlerin sonucunda hükümet olacak yönetimin, Irak anayasasını hazırlayacağını belirterek, ''Ama bu tam demokrasiye geçiş değil'' ifadesini kullandı. 
     Seçimlere gıda karneleriyle katılımların olduğunu hatırlatan Başbakan, bütün bunlara rağmen, gelecek Irak yönetiminin anayasasını hazırlarken, bu anayasanın çözüm üreten bir anayasa olmasına dikkat etmesi gerektiğini kaydetti. 
     Yeni yönetimin Irak'ın mutlaka toprak bütünlüğünü sağlaması gerektiğini ifade eden Başbakan, etnik unsurların birbirlerine karşı üstünlük kurmasının engellenmesini, Irak'ın toprak zenginliğinin ortak paylaşılmasının, mezhepler arasında bir üstünlük fırsatının asla yaratılmamasının önemli konular olduğunu bildirdi. Başbakan Erdoğan, Irak yönetimi bunları başarabilirse, halkın yönetime olan güveninin de artacağını, ayrıca Irak halkının karar verme sürecine girme atmosferinin yakalanmasının da önemli olduğunun altını çizdi. Erdoğan, bütün bunların sonucu Irak'ın, demokratik uluslararasında yer alabileceğini söyledi. 
     Öte yandan, Başbakan Erdoğan, ekonomideki gelişmelerle ilgili bir soruya karşılık, ihracatta çok ciddi bir sıçrama kaydedildiğini, toplam dış ticaretin 154 milyar dolara ulaştığını, toplam yerli ve yabancı doğrudan yatırım miktarının da 35 milyar dolar düzeyinde bulunduğunu vurguladı. 
     
</TEXT>
</DOC>
