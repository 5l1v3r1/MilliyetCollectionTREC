<DOC>
<DOCNO> 324417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko48.html </URL>
<DATE> 2005/03/17/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
EIB Başkanı 1965'ten bu yana Türkiye'ye 3.6 milyar avro aktardık 
</HEADLINE>
<TEXT>

     Avrupa Yatırım Bankası EIB Başkan Yardımcısı Wolfgang Roth, Türkiye'deki projelere bugüne kadar 3.6 milyar avro kaynak aktardıklarını belirterek, ''Genel olarak amacımız, Türkiye'nin ekonomik şartlarını iyileştirmek ve önümüzdeki yıllarda AB'ye katılımını daha kolay hale getirmek'' dedi. 
     Roth, İstanbul'da düzenlediği basın toplantısında, AB üyeliği konusunda Türkiye ile ilgili Aralık'ta verilen kararın son derece önemli olduğunu belirterek, ''Sizin ülkenizle banka arasındaki ilişkiler açısından son derece önemli bir döneme girdik'' diye konuştu. 
     EIB'nın, Avrupa'nın özellikle bütünleşme açısından faaliyet gösteren, yatırımı destekleyen, ekonomik ve sosyal standartların yükseltilmesi için çaba sarf eden bir kuruluşu olduğunu anlatan Roth, şöyle dedi 
     ''EIB şu anda Türkiye'nin geleceğiyle de geçmişe oranla çok daha ilgili. Bizim genel olarak 1965'ten şimdiye kadar işlemimize baktığımız zaman, aşağı yukarı 3.6 milyar avroluk bir kaynak bu projelere aktarıldı. 2004 senesinde sadece bir yılda krediler aşağı yukarı 700 milyon avroya ulaştı. Türkiye, AB'nin ne zaman üyesi olacak bunu bilemiyoruz ama biz politikalarımızı yaklaştırdık ve buradaki faaliyetlerimizi de büyük oranda artırdık.'' Türkiye'de destekledikleri projelere işaret eden Roth, Türkiye'de özellikle deprem sonrası kentsel altyapının yeniden oluşturulmasını, ayrıca otomotiv sektöründe doğrudan yabancı yatırımı desteklediklerini, çok çeşitli belediye yatırımları gerçekleştirdiklerini ve özellikle su arıtma konusunda destek verdiklerini anlattı. 
     Ulaştırma projeleri de gerçekleştirdiklerini, bunların en önemlisinin boğaz tüp geçişi olduğunu belirten Roth, ''600 milyon avroluk bir destek bu tünel için verilecek. 600 milyon avro bu projenin aşağı yukarı yüzde 30-40'ı civarında'' dedi. 
     Roth, küçük ve orta ölçekli şirketlere yönelik olarak Türk bankalarına global krediler verdiklerini hatırlatarak, TSKB ile yarın 150 milyon avroluk kredi anlaşması imzalayacaklarını, Pazartesi günü Ankara'da bir atık su projesiyle ilgili 30 milyon avroluk kredi anlaşmasına imza koyacaklarını bildirdi. 
     
     ''KREDİ FAALİYETLERİMİZİ GELİŞTİRMEK İSTİYORUZ'' 
     Türkiye'nin AB'ye üyelik yolunda attığı adımlarla ilgili görüşlerini açıklayan Roth, ''Bizim şu anda yaptıklarımız, faaliyetlerimiz, esas olarak Türkiye'nin AB'ye katılımıyla ilgili. Biz mümkün olduğu kadar bu katılıma destek olmaya çalışıyoruz. Genel olarak amacımız, Türkiye'nin ekonomik tabanını, ekonomik şartlarını iyileştirmek ve önümüzdeki yıllarda AB'ye katılımını daha kolay hale getirmek'' diye konuştu. 
     Wolfgang Roth, Türkiye'deki doğrudan yabancı yatırımın zayıflığına işaret ederek, şunları kaydetti 
     ''Bizim burada yapmaya çalıştığımız Türkiye'yi eleştirmek değil. Türkiye'ye yardımcı olmak ve bir güven yaratmak. Aralık ayında karar verildi ki, Türkiye birliğin üyesi olacak. Ne zaman olacağını bilmiyoruz ama bu karar verildi. Türkiye, adım adım AB'nin bütün kurallarını kabul etmek zorunda. Bizim de Türkiye'ye özellikle güven oluşturmak açısından yardımcı olmamız gerekiyor. Amaç, Türkiye'ye yabancı paranın gelmesi. EIB, Türkiye'deki kredi verme faaliyetlerini derinleştirmek ve genişletmek amacında.'' Roth, sözlerini şöyle sürdürdü 
     ''Hükümete, parlamentoya yönelik olarak şunu söyleyebilirim Türkiye son derece önemli reformlar, çok sayıda mevzuat değişikliği gerçekleştirdi. 15-20 yıllık reformu bu kadar kısa süre içinde hayata geçirdi. 
     Fakat artık, Aralık 2004'te verilen karardan sonra daha da fazla şey yapmak gerekiyor. Yani sırtımıza dayanıp da evet biz artık kararı aldık, Avrupa Konseyi'nin kararı çıktı. Artık biz adayız demek yeterli değil.'' 
     
</TEXT>
</DOC>
