<DOC>
<DOCNO> 311716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonsiy27.html </URL>
<DATE> 2005/02/02/ </DATE>
<TIME> 23.33 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, Buteflika onuruna yemek verdi 
</HEADLINE>
<TEXT>

     Cumhurbaşkanı Ahmet Necdet Sezer, Cezayir Cumhurbaşkanı Abdülaziz Buteflika onuruna Çankaya Köşkü'nde akşam yemeği verdi. 
     Sezer, yemekte yaptığı konuşmada, Türkiye ile Cezayir arasında her alanda, özellikle ekonomi ve ticaret konularında geniş işbirliği olanaklarının bulunduğunu söyledi. 
     Cezayir'den Türkiye resmi ziyarette bulunan ilk cumhurbaşkanı olarak Buteflika'nın ziyaretini, iki ülke arasındaki ilişkilerin her alanda hızla gelişmekte olduğunun somut bir göstergesi olarak gördüklerini ifade eden Sezer, ''İkili ilişkilerimizde yaşanan olumlu gelişmelerin, ülkelerimiz arasındaki işbirliği alanlarını genişletmesi, uluslarımızın gönenç düzeyinin yükseltilmesine katkıda bulunmaya başlaması sevindiricidir'' diye konuştu. 
     Sezer, iki ülkeyi birbirine yakınlaştıran ortak tarihsel ve kültürel değerlere dayalı köklü bağların, iki ulus arasındaki dostluk ilişkilerinin temelini ve parlak geleceğinin güvencesini oluşturduğunu kaydetti. 
     Türkiye ile Cezayir arasındaki işbirliği olanaklarından ulusların karşılıklı yararları doğrultusunda en geniş biçimde yararlanmaları gerektiğine inandıklarını belirten Sezer, günümüzde yaşanan gelişmeleri de dikkate alarak, barış ve istikrarın güçlendirilmesi için hem uluslararası hem bölgesel düzeydeki işbirliğinin her zamankinden daha büyük önem taşıdığına olan inancını dile getirdi. 
     Sezer, ortak tarihsel, kültürel ve toplumsal değerlerle bağlı bulundukları Kuzey Afrika, Akdeniz ve Ortadoğu'daki gelişmelerin Türkiye'yi de derinden etkilediğine işaret etti. 
     Köklü geçmişi, zengin kültürü ve geniş kaynakları bulunan Ortadoğu uluslarının esenlik ve gönenç içinde yaşamayı en az diğer uluslar kadar hakettiğini söyleyen Sezer, ''Bölgemizin bir an önce istikrara kavuşması, eldeki olanakların tüm bölge uluslarının gönencinin artırılması ve çağdaşlaşma amaçlarıyla kullanılması, bölge ülkeleri arasında yapıcı işbirliği ve anlayış ortamının kurulmasıyla olanaklıdır. Türkiye bu amaç doğrultusunda çalışmayı sürdürecektir'' dedi. 
     
     IRAK'TAKİ DURUM 

     Cumhurbaşkanı Sezer, Irak'ın toprak bütünlüğünün ve ulusal birliğinin korunmasının temel önemde olduğuna işaret ederek, Irak'ın bütün kesimleriyle barışık, komşularıyla uyumlu, özgür ve egemen bir devlet olarak uluslararası toplum içindeki yerini en kısa sürede almasının ortak amaçları olduğunu belirtti. 
     Türkiye'nin bu amaca ulaşılması için uluslararası çabalara güçlü desteğini sürdüreceğini, yakın komşuluk ilişkilerinin gereğini yerine getireceğini vurgulayan Sezer, Irak halkının çekmekte olduğu sıkıntıların artık sona ermesini dilediklerini kaydetti. 
     Sezer, konuşmasının sonunda, ''Cezayir ile gelişmekte olan ilişkilerimizi, uluslarımızın ortak yararına daha da ileriye götürmekte kararlıyız. Bu çerçevede, ziyaretinizin ilişkilerimizin özüne yaptığı anlamlı katkıdan duyduğumuz mutluluğu özellikle birkez daha vurgulamak isterim'' ifadesine yer verdi. 
     
     BUTEFLİKA ''GLOBAL VE AYRICALIKLI BİR ORTAKLIĞIN TEMELLERİNİ ATMAK İSTİYORUZ'' 

     Cezayir Cumhurbaşkanı Abdülaziz Buteflika, Türkiye ile Cezayir arasında örnek teşkil eden bağların, tarihte meydana gelen değişiklikleri rağmen bozulmadığını ve iki ülke arasındaki geleneksel dostluk ve işbirliği ilişkilerinin kurulmasına olanak sağladığını söyledi. 
     Buteflika, Cumhurbaşkanı Ahmet Necdet Sezer'in Çankaya Köşkü'nde verdiği yemekte yaptığı konuşmada, Türkiye'ye resmi ziyaret düzenleyen ilk Cezayir cumhurbaşkanı olmaktan duyduğu memnuniyeti dile getirerek, ziyaretinin, son yıllarda iki ülke arasındaki işbirliğinde meydana gelen önemli gelişmeleri kanıtladığını belirtti. 
     Özellikle ticaret alanında 1,5 milyar dolar civarındaki yıllık ticaret hacmiyle Türkiye'nin Cezayir'in başlıca ortaklarından biri olduğunu, ancak bu hacmin, olanak ve perspektiflerin altında bulunduğunu ifade eden Buteflika, ''İşbirliğimiz ticari açıların daha da ötesinde olmalı, çünkü biz global ve ayrıcalıklı bir ortaklığın temellerini atmak istiyoruz'' dedi. 
     Buteflika, ilişkilerin kurumsal çerçevesini geliştirmeleri gerektiğini belirterek, bunu da, ilişkilerin bütünün ve işbirliğinin gelecekteki referansiyel çerçevesini belirleyecek bir dostluk ve işbirliği anlaşması ile pekiştirmek istediklerini, bu işbirliğinin, kalıcı, verimli ve halkların geleceğine umut verici bir yol açacağını kaydetti. 
     Ülkesindeki ekonomik atılımlardan bahseden Buteflika, Cezayir'in, bu çabalarında ortaklarının işbirliğine ve katılımına güvendiğini, Türkiye'nin de bu konuda önemli bir konumda bulunduğunu belirtti. Buteflika, Türk ekonomisindeki gözle görülür seviyedeki büyüme oranlarının, enerji ve özellikle de gaz ihtiyacını doğurduğunu kaydederek, ''Bu ihtiyacı Cezayir enerji ihracatından avantajlı bir şekilde karşılamanız mümkündür. Bu durum ticari alışverişimizi teşvik eder ve Türk firmalarının Cezayir pazarında daha geniş yer edinmelerini sağlar'' diye konuştu. 
     Buteflika, ülkesinin, Türkiye'nin AB ile üyelik müzakerelerine yakın zamanda başlatılacak olmasını memnuniyetle karşıladığını da belirterek, bunun, kültürler arasında birliktelik, hoşgörü ve diyalog dünyasının oluşturulması yönünde tarihi bir aşama teşkil ettiğini söyledi. 
     Günümüzde uluslararası topluluğun, barışa, güvenliğe ve gelişmeye karşı tehdit oluşturan eylemlerle karşı karşıya bulunduğunu kaydeden Buteflika, bugün her zamankinden daha fazla diyaloga ve ortak hareket etmeye gereksinim olduğunu vurguladı. 
     Buteflika, Türkiye ile Cezayir'in uluslararası alandaki oluşumlar içinde tutumlarının birçok konuda örtüşmekte olduğunu belirterek, görüşlerin ve menfaatlerin daha iyi savunulması açısından iki ülke arasında faal ve düzenli istişarelerin kurulmasının önemine işaret etti. 
     
     İSRAİL-FİLİSTİN VE IRAK KONUSU 

     Cezayir Cumhurbaşkanı Buteflika, ''Filistin halkının yarım asırdır yaşamakta olduğu trajedinin, kabul edilemez bir adaletsizlik teşkil ettiğini ve herşeyden önce, İsrail'in, tüm barışçıl çözüm girişimlerini sistematik olarak başarısızlığa uğratan politikasına dayandığını'' savundu. 
     Ortadoğu barış sürecine yeni bir atılım kazandırılmasının bugün uluslararası topluluğun İsrail'e baskı içeren, kararlı bir tutum takınmasını geçmişte olduğundan daha çok gerektirdiğini kaydeden Buteflika, Yol Haritası'nın yeniden düzenlenerek, engel oluşturulmadan biran önce uygulanması gerektiğini söyledi. 
     Buteflika, Irak'taki durumun da hala büyük endişe uyandırmakta olduğuna işaret ederek, seçimleri dikkatle izlediklerini, Irak'ın bundan böyle, halkına barış, istikrar ve güvenlik sağlayacak bir siyasi çözüm yolu bulmasını dilediklerini belirtti. Buteflika, ''Bu konuda, BM Güvenlik Konseyi'nin 1546 sayılı kararınca ele alınan global sürecin, Irak halkının tam bağımsızlığını ve özgürlüğünü yeniden kazanabilmesi için kararlılıkla sonuca ulaştırılması gerektiği düşüncesini taşımaktayız'' diye konuştu. 
     Ziyaretinin, karşılıklı beklentiler seviyesinde önemli sonuçlar vereceği ve iki ülke işadamlarının, aktif işbirliği faaliyetlerine ve icraatlere imza atma yolunda bu olanaklardan faydalanacağı kanısında olduğunu belirten Buteflika, Sezer'e hitaben, ''Cezayir'e resmi ziyaret davetimi kabul etmenizi, böylece diyaloğumuzu geliştirme ve sürdürme, ortaklığımızı geliştirme yollarını ve imkanlarını arama, uluslararası meselelerdeki istişarelerimizi genişletme olanağını bulmamızı temenni ederim'' ifadesine yer verdi. 
     Yemeğe Başbakan Recep Tayyip Erdoğan, TBMM Başkanı Bülent Arınç, Genelkurmay Başkanı Hilmi Özkök, Devlet Bakanı Kürşad Tüzmen, Anayasa Mahkemesi Başkanı Mustafa Bumin ve Dışişleri Bakanlığı Müsteşarı Ali Tuygan katıldı. 
     
</TEXT>
</DOC>
