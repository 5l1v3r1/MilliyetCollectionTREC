<DOC>
<DOCNO> 300602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy24.html </URL>
<DATE> 2004/12/24/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Ecevit "Başkanlık sistemi Türkiye için son derece tehlikeli" 
</HEADLINE>
<TEXT>

     Eski Başbakan Bülent Ecevit, Türkiye'nin Avrupa Birliği AB üyeliği adına bütün haklarından ve onurundan vazgeçemeyeceğini söyledi. 
     Ecevit, Gazi Üniversitesi 100. Yıl Kültür Merkezi'nde ''Türkiye'nin Avrupa Birliği Süreci'' konulu konferans verdi. 
     Bülent Ecevit, Türkiye'nin Avrupa ile tarihi ve köklü ilişkilerine işaret etti. Türkiye'nin artık Avrupa'dan kopamayacağını, ancak aynı zamanda bir Asya, Akdeniz, Balkan, Ortadoğu ülkesi olarak farklı ilişkiler de geliştirebileceğini kaydeden Ecevit, Türkiye'nin AB ile ilişkilerinin buna engel teşkil etmediğini ifade etti. 
     AB'nin, 17 Aralık'ta kabul ettiği koşullarla Türkiye'ye üyelik kapılarını kapattığı, ilişkilerin ''özel statüye doğru gittiği'' görüşünü yineleyen Ecevit, ''AB üyeliği adına bütün haklarımızdan ve onurumuzdan vazgeçemeyiz'' dedi. 
     Konuşmasında ağırlıklı olarak Kuzey Irak'taki gelişmeler üzerinde duran Ecevit, ABD'nin bölgede uyguladığı politikaları ''Türkiye'nin son zamanlarda uğradığı en büyük tehlike olarak'' nitelendirdi. 
     Büyük Ortadoğu Projesi'ni eleştiren Ecevit, Türkiye'nin bundan zarar göreceğini belirtti. 
     Başbakan olarak ABD'ye yaptığı ziyaret sırasında ABD Başkanı George Bush'a Irak'ı işgalin zorluklarını anlattığını, ancak bir sonuç alamadığını anlatan Ecevit, işgalin Türkiye için özel sorunlar ortaya çıkardığını kaydetti. 
     Kuzey Irak'ta bir Kürt devleti kurma çabaları bulunduğunu, Türkiye'de de benzer örgütlenmeye gidilmeye çalışıldığını yineleyen Ecevit, Türkiye'nin güvenlik amacıyla Kuzey Irak'a girmesi gerektiği görüşünü de tekrarladı. Ecevit, ''Türkiye, kendi toprak bütünlüğünü koruyamazsa, Kuzey Kıbrıs'ta haklarını koruyamazsa bütün saygınlığını yitirir, dünyada 10 paralık değerimiz kalmaz'' diye konuştu. 
     Türkiye'nin bu konulardaki sorunlarını ABD ile konuşması gerektiğini, sonuç alınamazsa başka çarelere başvurmak gerektiğini kaydeden Ecevit, Türkiye'nin bazı sorunlarını ABD'ye rağmen çözmeyi başardığını ifade etti. Ecevit, Haşhaş ekim yasağının kaldırılması ve Kıbrıs Barış Harekatı'nın gerçekleştirilmesini buna örnek gösterdi. 
     ABD'nin başkanlık sistemi ile yönetilmesini eleştiren Ecevit, başkanın her istediğini yapabildiğini söyledi. 
     Türkiye'de de başkanlık sistemi tartışmaları olduğunu anımsatan Ecevit, ''Allah Türkiye'yi benzer yönetim sisteminden korusun. Başkanlık sistemi Türkiye için son derece tehlikeli olur'' diye konuştu. 
     ABD'nin bölgeye yönelik projelerinin olduğunu, ABD'li yetkililerin İran'a saldıracaklarını açıkça söylediklerini de belirten Ecevit, Türkiye'nin İran'ı bu tehlikeden kurtarmak için elinden geleni yapması gerektiğini ifade etti. Ecevit, bu durumda, Irak'ta yaşananların yanında İran'da yaşanacak benzer gelişmelerin de Türkiye'yi olumsuz olarak etkileyeceğini kaydetti. 
     
</TEXT>
</DOC>
