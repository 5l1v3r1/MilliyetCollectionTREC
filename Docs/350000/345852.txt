<DOC>
<DOCNO> 345852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/dunya/dun01.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Evet'çiler havlu attı 
</HEADLINE>
<TEXT>


Fransa'da iktidar partisi UMP'nin lideri Sarkozy, 'Sorun, AB Anayasası referandumundan büyük bir hayır mı, küçük bir hayır mı çıkacağı' dedi 

MİNE G. KIRIKKANAT Paris 


Fransa'da bu pazar yapılacak AB Anayasası referandumunda evet denmesini isteyen siyasiler, üst üste yapılan 10 kamuoyu yoklamasından da hayırcıların önde gittiğini görünce ümitsizlik içinde yenilgiyi şimdiden kabul etmeye başladı. 
İktidardaki merkez sağ Halk Hareketi İçin Birlik UMP Partisi'nin lideri ve 2007'deki cumhurbaşkanlığı seçiminden sonra Jacques Chirac'ın koltuğuna oturması beklenen Nicolas Sarkozy, "Şimdi sorun referandumdan evet mi, hayır mı çıkacak değil, büyük bir hayır mı, yoksa küçük bir farkla hayır mı çıkacak şeklinde" dedi. Evetçi kamptaki ümitsizlik ve sızlanma havası öteki siyasilerin açıklamalarında da görüldü. Avrupa Parlamentosu'nun AP Yeşil Milletvekili Daniel Cohn - Bendit, Fransız medyasına yaptığı açıklamalarda, "Olası bir hayır sonucu nedeniyle üzüntü, melankoli ve öfke içindeyim" diye konuştu. 


</TEXT>
</DOC>
