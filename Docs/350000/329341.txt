<DOC>
<DOCNO> 329341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonsiy13.html </URL>
<DATE> 2005/04/01/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Bakan Şener'den Sezer'in "iade" gerekçesine yanıt... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Cumhurbaşkanı Ahmet Necdet Sezer'in 17 sayılı ''Bankalar Kanunu ile Radyo ve Televizyonların Kuruluş ve Yayınları Hakkında Kanununda Değişiklik Yapılmasına Dair Kanun''u iade etmesini değerlendirirken, ''Tekrar aynen çıkarmayı düşüneceğiz veya başka bir formül üzerinde düşünülebilir'' dedi. 
     Şener, AK Parti'nin Kızılcahamam'daki ''4. İstişare Toplantısı'' için Asya Otel'e gelişinde, gazetecilerin sorularını yanıtladı. 
     Cumhurbaşkanı Sezer'in iade gerekçelerini henüz tam okuyamadığını kaydeden Şener, ''İnceledikten sonra ne yapacağımız hakkında karar vereceğiz'' dedi. 
     İade gerekçesinde özellikle televizyon kuruluşlarının satışında ''kamu yararı bulunmadığı'' yolunda ifadelerin yer aldığının belirtilmesi üzerine Şener, şunları söyledi 
     ''Mevcut hukuk düzeninde yabancı sermayenin medya kuruluşlarına girişi vardır. Şu anda yüzde 25 ile sınırlıdır. Yüzde 25'lik giriş de sonradan yapılan bir düzenlemedir. Diğer dünya ülkelerine baktığımızda dünyanın her tarafında yabancı yatırımcıların medya kuruluşlarına girişini sağlayan hükümler vardır. Bizim açımızdan AB uygulamaları önemlidir. Prensip olarak AB ülkelerinin tamamı birbirlerinin sermayesine karşı medya kuruluşlarını sınırsız olarak açmışlardır. Yani, bir Alman İngiliz medyasına, Fransız Alman medyasına herhangi bir sınırlama olmaksızın rahatlıkla girmektedir. AB ülkeleri dışından gelecek yabancı sermaye açısından da farklı uygulamalar vardır. Bir kısmında sınırlama var, bir kısmında hiç sınırlama yoktur. Bu çerçeve içinde, dünyanın geliştiği bu düzen dikkate alındığında bizdeki düzenleme ile ilgili şunu söyleyebilirim Bir kere yabancı sermayenin girişini sınırsız olarak serbest hale getirmiyor. Ne getiriyor Yabancı sermaye girebilir diyor. Ancak, bu son kanallara girebilmesi için toplamın yüzde 25'nin tamamını geçemez diyor. Yani 24 tane ulusal yayın yapan radyo ve televizyon kuruluşu var. Bu 24 kuruluştan ancak en fazla altısında yüzde 50'inin üzerinde sermaye sahibi olabilir diyor. 18'i zaten yerli sermayenin hakim olacağı bir yapıda olacaktır. Yerel ve bölgesel radyo ve televizyonlara yabancı sermaye hiç giremez diyor. Şimdi bu çerçeve içinde yapılan düzenleme bence Türkiye'nin ihtiyaçlarına uygundur.'' Şener, kanunun medyayı uluslararası rekabete açması bakımından faydalı olduğunu ifade ederek, ancak gerekçeleri okuduktan daha sağlıklı bir değerlendirme yapabileceklerini ifade etti. 
     Şener, ''İlgili arkadaşlarımızla gerekli mesaiyi yapacağız ve sonunda karar vereceğiz. Tekrar aynen çıkarmayı düşüneceğiz veya başka bir formül üzerinde düşünülebilir'' dedi. 
     
</TEXT>
</DOC>
