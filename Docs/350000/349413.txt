<DOC>
<DOCNO> 349413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonspo25.html </URL>
<DATE> 2005/06/06/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Efes Pilsen 12. şampiyonluğa yakın... 
</HEADLINE>
<TEXT>

     Türkiye Basketbol Ligi Play-off final serisinde Efes Pilsen-Beşiktaş mücadelesi sürerken, seride 3-1 önde olan lacivert-beyazlılar yarınki maçı kazandığı taktirde 12. şampiyonluğuna ulaşacak. 
     39. sezonu tamamlanacak ligde, 11 şampiyonlukla en çok şampiyon olan takım unvanını elinde bulunduran Efes Pilsen, 12. kez şampiyonluk ipini göğüsleyecek. 
     Efes Pilsen ile Beşiktaş arasındaki play-off final serisinin 4. maçı Abdi İpekçi Spor Salonu'nda yarın saat 18.30'da başlayacak. 
     Aytuğ Ekti, Rüştü Nuran ve Erşan Kartal hakem üçlüsünün yöneteceği karşılaşma, Kanal 1 televizyonundan naklen yayınlanacak. 
     
     FİNAL SERİSİ 
     Bu sezon ligde oynanan iki maçta da rakibine üstünlük sağlayan Efes Pilsen play-off final serisine 1-0 önde başladı. 
     İlk maçta Beşiktaş'ı 73-68 yenen lacivert-beyazlılar seriyi 2-0'a getirdi. İkinci maçta Efes Pilsen'e karşı 78-73'lük üstünlük kuran siyah-beyazlılar durumu 2-1 yaptı. Üçüncü maçta rakibini 93-78 mağlup eden Efes Pilsen seride 3-1 öne geçti. 
     Yarınki mücadeleyi Beşiktaş kazanırsa seride durum 3-2 olacak ve iki ekip 10 Haziran Cuma günü Akatlar Spor Salonu'nda tekrar karşılaşacak. Siyah-beyazlılar 5. maçı da kazanırsa seride 3-3 eşitlik olacak. Bu durumda şampiyonu 12 Haziran Pazar günü Abdi İpekçi Spor Salonu'nda yapılacak serinin son maçı belirleyecek. 
     
</TEXT>
</DOC>
