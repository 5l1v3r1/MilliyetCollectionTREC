<DOC>
<DOCNO> 314723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonspo26.html </URL>
<DATE> 2005/02/12/ </DATE>
<TIME> 19.18 </TIME>
<AUTHOR>  </AUTHOR>
<HEADLINE>
Çaykur Rizespor maçı sonrası notlar... 
</HEADLINE>
<TEXT>

     Çaykur Rizespor Teknik Direktörü Erdoğan Arıca, maçta yenik duruma düştükten sonra risk aldıklarını, bu nedenle savunmada eksik yakalandıklarını ve maçın sonunda sahadan yenik ayrıldıklarını söyledi. 
     Erdoğan Arıca, 3-0 yenildikleri Galatasaray maçının ardından düzenlenen basın toplantısında, Galatasaray maçının iki yönlü bir karşılaşma olduğunu ifade ederek, ''Maçın ilk yarısında oyunun kontrolü bizdeydi. Pozisyonlar üreten taraf bizdik. İkinci yarıda ise talihsiz bir gol yedik'' dedi. 
     Yenik duruma düştükten sonra takım olarak risk almaya başladıklarını, bu nedenle savunmada eksik yakalandıklarını ve maçın sonunda yenildiklerini belirten Arıca, ''Ligin ikinci yarısında yaptığımız maçların ikinci yarılarında dirençli olan taraf kazandı. Bu da fizik gücümüzün biraz daha yüksek olması gerektiğini gösterdi. Eksiğimizin bu olduğunu düşünüyorum'' diye konuştu. 
     
     ''ÇOK ZORLU BİR DEPLASMANDAN 3 PUANLA AYRILDIK'' 
     Galatasaray Teknik Direktörü Gheorghe Hagi ise Çaykur Rizespor'un maçın ilk yarısında kendilerinden daha iyi oynadığını ifade ederek, ''Maçın ilk yarısında zorlandık. Çaykur Rizespor ilk yarıda çok baskılı oynadı'' dedi. 
     Maçın ikinci yarısında ise takım olarak iyi oynadıklarını, Çaykur Rizespor'dan daha çok koştuklarını ve ilk toplara kendilerinin müdahale ettiğini dile getiren Hagi, ''Bulduğumuz pozisyonları gole çevirdik. Çok zorlu bir deplasmandan 3 puanla ayrıldık. İyi ve güzel bir galibiyet aldık'' diye konuştu. 
     Hagi, amaçlarının bu durumu mümkün olduğu kadar uzatmak olduğunu vurgulayarak, ''Takım havasını buldu. Her geçen hafta daha iyi olacağız'' diye konuştu. 
     
</TEXT>
</DOC>
