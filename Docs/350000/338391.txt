<DOC>
<DOCNO> 338391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sondun09.html </URL>
<DATE> 2005/04/30/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
11 Eylül teröristleri uçak biletlerini internetten almış... 
</HEADLINE>
<TEXT>

     ABD'deki 11 Eylül terör eylemlerinde Savunma Bakanlığı Pentagon'a düşürülen uçağı ele geçiren iki teröristin uçak biletlerini, New Jersey Üniversitesi kütüphanesinde bulunan, herkese açık bilgisayarları kullanarak satın aldıkları belirlendi. 
     Washington Federal Başsavcısı Ken Wainstein, Kongre'deki bir oturumda yaptığı açıklamada, iki teröristin Ağustos 2001'de bu bilgisayarları ayrı zamanlarda dört kez kullandıklarını, bu sırada rezervasyonlarını kesinleştirdiklerini belirtti. 
     Wainstein şahısların, internette kullandıkları para hesaplarında, Navaf Alhamzi ve Halid Almihdhar adlarıyla kayıtlı olduklarını belirtti. Alhamzi ve Almihdhar, American Airlines'ın Washington kenti dışındaki Dulles uluslararası hava limanından kalkan 77 sefer sayılı uçağını kaçırarak Pentagon'a düşüren beş teröristten ikisi. 
     Bu kişilerin de dahil olduğu ve 11 Eylül terör eylemlerine karışan en az 6 kişinin, bu eylemden çok kısa bir süre öncesine kadar, New Jersey'deki Paterson kentinde ikamet ettikleri belirlenmişti. 
     
</TEXT>
</DOC>
