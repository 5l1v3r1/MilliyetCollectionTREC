<DOC>
<DOCNO> 348099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/spor/spo09.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Toroslar'da düello 
</HEADLINE>
<TEXT>


Dünya Ralli Şampiyonası'nın 7. ayağı Türkiye Rallisi bugün Antalya'da başlayacak. Dünyaca ünlü ekipler ve şampiyon pilotlar nefes kesecek bir heyecan için Toros Dağları'nda gaza basacak, 1228 km yol katedecekler 


Dünya çapındaki organizasyonlara başarıyla ev sahipliği yapan ve yabancı otoritelerden hayranlıkla karışık bol bol alkış alan Türkiye, Şampiyonlar Ligi finalinin ardından bu kez ralli dünyasının gözü kara, şampiyon pilotlarını ağırlamaya hazırlanıyor. 
Dünya Ralli Şampiyonası'nın 7. ayağı Türkiye Rallisi bugün tarihi ve doğal güzellikleriyle ünlü, güneyin büyülü ve mistik şehri Antalya'da start alıyor. Kemer ve Kumluca arasındaki özel toprak parkurda yapılacak olan muhteşem şölende altı dev fabrika takımı Citroen, Peugeot, Ford, Mitsubishi, Subaru ve Skoda'nın birçok kez şampiyonluk tacını giymiş yıldız pilotları Toros Dağları'nda tozu dumana katacaklar. 
Takvime dahil edildiği ilk yıl olan 2003'te olumsuz hava koşullarına rağmen FIA tarafından en başarılı 6 organizasyondan biri seçilen ve geçen yıl da bu başarısını tekrarlayarak olumlu puan toplayan Türkiye Rallisi, bu yıl rekor bir katılıma imza attı. 85 ekibin kayıt yaptırdığı dev yarışta 35 Türk pilot da yarışacak. Antalya - Kemer - Kumluca arasında 9 özel parkurda 18 etap üzerinden yapılacak rallide, pilotlar 351 kilometresi parkurda olmak üzere toplam 1228 kilometre yol kat edecekler. 

Bizimkiler iddialı 
Türkiye Rallisi'nde şampiyonluk kovalayan yabancı ekiplerin yanı sıra Türkiye Ralli Şampiyonası'na puan taşımayı hedefleyen 10 Türk takımı da nefes kesecek bir mücadeleye girişecek. 1.5 katsayılı puana sahip olan bu rallide, Hyundai Assan Motorsports, Ford Rally Sport Turkey, Atölye Kazaz, Fiat Abarth, Tok Sport, Delta Sport, Mobil ST Racing, Opel Motor Sport, Renault Sport Türkiye ve Cengiz Yıldız Motorsport takımları iddalı oldukları sınıflar için puan kovalayacak. 

Haydi meydana 
Dev yarış bu sabah pilotların parkur şartlarını son kez test edeceği Lassa Shakedown etabının ardından saat 19.00'da Antalya Cumhuriyet Meydanı'nda verilecek start seromonisiyle başlayacak. Cuma ve cumartesi günü ise Akdeniz Üniversitesi Kampüsü içinde saat 18.00'de Efes Pilsen Özel Seyirci Etapları yapılacak. Ekipler 5 Haziran Pazar günü Kemer Servis Alanı'nda finiş görecekler. 

2005 PİLOTLAR KLASMANI PİLOT ÜLKE PUAN 1. Sebastien Loeb FRA 45 2. Petter Solberg NOR 34 3. Markko Martin EST 34 4. Toni Gardemeister FIN 28 5. Marcus Gronholm FIN 26 6. Harri Rovanpera FIN 13 

2005 MARKALAR KLASMANI TAKIM PUAN 1. Peugeot 62 2. Citroen 53 3. Ford 44 4. Subaru 38 5. Mitsubishi 29 6. Skoda 8 

Süper rehber 

Olayları ve organizasyonları yerinde ve yakından izlemeyi prensip edinen Milliyet, bu görev sorumluluğu içinde bir kez daha üzerine düşeni yaptı ve muhteşem organizasyona içinde Türkiye Rallisi ile ilgili her türlü bilginin yer aldığı süper bir Özel Ralli Rehberi hazırladı. Motor Sporları meraklıları bugün Milliyet gazetesi ile birlikte ücretsiz olarak dağıtılacak 8 sayfalık bu rehberde kayıt listesinden son puan durumlarına, yerli ve yabancı takım tanıtımlarından etap haritalarına, güvenli seyir bilgilerinden TOMSFED Başkanı Mümtaz Tahincioğlu'nun ilginç mesajlarına kadar her türlü bilgiyi bulabilecekler. 

Yağmur şoku 

Antalya'da iki gündür aralıksız sağanak halinde yağan yağmur şampiyona parkurunu bozdu ve yetkilileri zor durumda bıraktı 

Yaklaşık bir haftadır Türkiye'yi etkisi altına alan olumsuz hava koşulları son üç ayını Antalya'da geçiren ve parkuru eksiksiz olarak hazır hale getiren organizasyon komitesini de zor durumda bıraktı. Hiç kesilmeden aralıksız iki gündür yağan yağmur, özellikle dağ etaplarında yer yer çamur halini alan parkuru oldukça ağırlaştırırken, ekipler endişeli bir bekleyiş içine girdi. Bugün sabah saatlerinde Lassa Shakedown etabında son kez parkur testine çıkacak olan ünlü pilotlar yarış stratejilerini bu son kontrolden sonra belirleyecekler. 

Hakan Şükür co-pilot 

Türkiye Rallisi dünyaca ünlü ekip ve pilotların yanı sıra yeşil sahalardan da ünlü bir konuğu ağırlayacak. Türk futbolu ve Galatasaray'ın başarılı forveti Hakan Şükür, bugün 19.00'da verilecek startın yanı sıra, cuma ve cumartesi günü Akdeniz Üniversitesi'nde yapılacak Özel Seyirci Etabı'nda co-pilotluk yapacak. Şükür, Off-Road'un tecrübeli pilotlarından Bülent Özbilgen'in kullanacağı özel yapım Subaru'da oldukça heyecanlı dakikalar geçirecek. 


</TEXT>
</DOC>
