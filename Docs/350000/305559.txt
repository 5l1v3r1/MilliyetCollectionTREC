<DOC>
<DOCNO> 305559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur34.html </URL>
<DATE> 2005/01/11/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
"Türkiye'de 8'lik bir depremin meydana gelme ihtimali 170 yılda bir" 
</HEADLINE>
<TEXT>

     Ege Üniversitesi EÜ Edebiyat Fakültesi Coğrafya Bölümü Öğretim Üyesi Yrd. Doç. Dr. Lütfi Sezer, Türkiye'de 8 büyüklüğünde bir depremin, ancak 170 yılda bir meydana gelme ihtimali olduğunu bildirdi. 
     Yrd. Doç. Dr. Sezer, Coğrafya Bölümü tarafından düzenlenen ''Deprem ve Tsunami'' konferansında, son 100 yılda Türkiye'de toplam 6 bin 379 deprem meydana geldiğini, enerjinin bu kadar sık açığa çıkmasının, büyük ve yıkıcı depremlerin önüne geçmesi açısından olumlu olduğunu söyledi. 
     Tarih boyunca Türkiye'deki en büyük depremlerin Erzurum, Erzincan, Kocaeli ve İzmir'de meydana geldiğini hatırlatan Yrd. Doç. Dr. Sezer, şunları söyledi 
     ''Ege, Güneydoğu ve Marmara bölgeleri, birinci dereceden deprem alanıdır. Özellikle Kuzey Anadolu fay hattı, büyük deprem üretme potansiyeline sahiptir. Ayrıca Ege Bölgesi'ndeki İzmir fayında bir ayrılma olması halinde, İzmir Körfezi'nde bir çekilme oluşabilir. Bunun da tsunamiye yol açma ihtimali vardır.'' Depremlerin önceden belirlenmesi konusunda Türkiye'nin kat etmesi gereken uzun bir yolu olduğunu belirten Yrd. Doç. Dr. Sezer, sözlerini şöyle sürdürdü 
     ''Meydana gelecek deprem hakkındaki bilgi, istatistik yöntemler, aletsel ölçüm yöntemleri ve hayvanların davranışlarının gözlemi yöntemiyle edinilebilir. Ülkemizde deprem ölçümlerini izleyen istasyon sayısı azdır. Dolayısıyla deprem çalışmaları sağlıklı olarak yürümemektedir.'' 
     
</TEXT>
</DOC>
