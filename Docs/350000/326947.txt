<DOC>
<DOCNO> 326947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun13.html </URL>
<DATE> 2005/03/25/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Irak'ta kan gövdeyi götürdü... 
</HEADLINE>
<TEXT>

     Irak'ın başkenti Bağdat'ın güneydoğusundaki bir Amerikan üssünde temizlikçi olarak çalışan 5 Iraklı kadının öldürüldüğü bildirildi. 
     Irak İçişleri Bakanlığı'ndan bir kaynak, başkentin Meştel mahallesinde bir araç içinde bulunan kadınlara dün öğle saatlerinde Opel marka bir başka araçtan ateş açıldığını ve olayda 5 kadının öldüğünü söyledi. 
     Kurbanların yakınları da öldürülen kadınların, Rüstemiye'de bulunan Amerikan üssünde çalıştıklarını belirtti. 
     Amerikan kuvvetleri için çalışan Iraklılar, direnişçilerin hedefleri arasında yer alıyor. 
     
     İNTİHAR SALDIRISI 11 IRAKLI KOMANDO ÖLDÜ 

     Irak'ın Ramadi kenti yakınlarında bombalı araçla düzenlenen intihar saldırısında 11 Iraklı komandonun öldüğü bildirildi. 
     ABD ordusundan yapılan açıklamada, kent dışındaki bir kontrol noktasında düzenlenen saldırıda, 9 Iraklı güvenlik görevlisi, 2 Amerikan askeri ve 3 sivilin de yaralandığı kaydedildi. 
     Patlamada, saldırganının da öldüğü belirtildi. 
     
     SALDIRILAR 3 DİRENİŞÇİ, 1 IRAK ASKERİ VE 1 ŞOFÖR ÖLDÜRÜLDÜ 

     Bu arada, Irak'ın başkenti Bağdat'ın kuzeyinde dün gece 3 direnişçinin Amerikan kuvvetlerince öldürüldüğü bildirildi. 
     Güvenlik güçleri tarafından yapılan açıklamada, Bağdat'ın kuzeyindeki Bakuba kentinde El Tahrir caddesinde bomba yerleştirmeye çalışan direnişçilerin bir anda karşılarına çıkan Amerikan askerlerine ateş açtığı, çıkan çatışmanın 15 dakika kadar sürdüğü ve 3 direnişçinin öldürüldüğü belirtildi. 
     Öte yandan, Tuz yakınlarında Irak ordusuna ait bir üsse bu sabah havan topu mermisi isabet etmesi sonucu 1 askerin öldüğü, 1 sivilin yaralandığı açıklandı. 
     Olayda 4 askeri aracın zarar gördüğü de bildirildi. 
     Bağdat'ın güneyindeki El Vahda da ise dün gece 1 şoförün öldürüldüğü açıklandı. 
     İçişleri Bakanlığı'ndan bir kaynak, ölen sürücünün Ticaret Bakanlığı'na demir taşıyan 3 kamyonluk konvoyda yer aldığını, kimliği belirlenemeyen kişilerin saldırısına uğrayan konvoyun taşıdığı malın çalındığını söyledi. 
     
</TEXT>
</DOC>
