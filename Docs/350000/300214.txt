<DOC>
<DOCNO> 300214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/soneko16.html </URL>
<DATE> 2004/12/23/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
EPDK Başkanı Akaryakıt bayilerinin tamama yakını lisans için başvurdu 
</HEADLINE>
<TEXT>

     Enerji Piyasası Düzenleme Kurumu EPDK Başkanı Yusuf Günay, petrol piyasasında faaliyet gösteren akaryakıt bayilerinin tamamına yakınının, kuruma lisans başvurularını yaptığını bildirdi. 
     EPDK Başkanı Günay, düzenlediği basın toplantısında, 20 Aralık tarihinde sona eren petrol piyasası lisans başvuruları ve kurumun 2004 faaliyetleri hakkında bilgi verdi. 
     Petrol piyasası kanunu gereği piyasada akaryakıt dağıtımı, bayilik ve madeni yağ üretimi gibi faaliyeti sürdürenlerin, 20 Aralık 2004 tarihine kadar EPDK'ya lisans başvurusu yapması gerektiğini hatırlatan Günay, sonuçta petrol piyasasında faaliyet gösteren akaryakıt bayilerinin ''tamamına yakınının'', kuruma lisans başvurusunda bulunduğunu vurguladı. 
     Günay, son başvuru tarihi itibariyle 12 bin 75 adet akaryakıt, bayi, 42 adet dağıtım şirketi, 6 adet rafineri, 152 adet madeni yağ üreticisi, 36 adet depolama, 16 adet ihrakiye ve 4 adet iletim lisansı başvurusunun gerçekleştiğini söyledi. 
     Başvuruların tasnifi işlemlerinin tamamlanmasıyla birlikte, bu rakamlarda çok küçük oynamalar olabileceğini belirten Günay, şirketlerin 'önümüzdeki 3 ay içinde' eksik evrakları tamamlamaları halinde lisanslarını alacaklarını kaydetti. 
     
     LİSANSLANDIRMANIN ÖNEMİ 
     EPDK Başkanı, sektörde lisans almanın önemine işaret ederken, bundan önce yıllık satış hacmi 30 milyar dolara ulaştığı ifade edilen petrol sektöründe, kaç adet akaryakıt bayinin faaliyet gösterdiğini dahi tam olarak bilinmediğini belirterek, şunları söyledi 
     ''Lisanslandırma çalışmalarımız sayesinde, artık sektörün fotoğrafını net şekilde çekebileceğiz. Sektörü kayıt altına almamız sayesinde, piyasa oyuncularının eksikliklerini tespit edebileceğiz. Tüm bunlar yıllardır sıkıntısı duyulan petrol piyasasının disipline edilmesi açısından çok önemli gelişmelerdir. 
     Kurumumuzca verilen lisanslar, herhangi bir belge veya yeni bir bürokratik işlem değildir. Lisanslandırma, sektörün işleyişi açısından kritik önem taşıyor. Zira EPDK'dan lisans alan şirketler, yasa gereği faaliyetlerini sürdürürken ticari ve teknik mevzuata uygun davranmak, çevreye ve insan sağlığına zarar vermemek için gerekli tedbirleri almak, zorunlu sigorta yükümlülüğü kapsamında bulunan tesisi ve faaliyetlerini sigortalamak gibi önemli sorumluluklar üstlenmektedir.'' 
     
     LİSANS BAŞVURUSU YAPMAYANLARIN FAALİYETLERİ DURACAK 
     Bu arada Lisans başvurusunda bulunmuş ancak eksik evrakı olan şirketlerin, lisans alabilmeleri için önlerinde '3 aylık bir süre' bulunduğunu belirten Günay, evraklarını tamamlayan şirketlere de lisansların hızlı şekilde verileceğini bildirdi. 
     Lisans için süresinde başvurmayan veya başvurup durumunu süresinde kanuna uygun hale getirmeyenlerin faaliyetlerinin durdurulacağını kaydeden Günay, ''ayrıca daha önce verilen hak, izin ve yetki doğurucu her türlü karar, işlem ve evrak başka bir işleme gerek kalmaksızın hükümsüz hale gelecektir'' diye konuştu. 
     EPDK'ya yapılan lisans başvurularının, bugünden itibaren kurumun internet sitesinde duyurulmaya başlanacağını anlatan Günay, 1 Ocak 2005 tarihinden itibaren petrol piyasasında başlayacak yeni dönemle ilgili, dağıtım şirketlerinin yöneticileri ile 29 Aralık'ta kurumda bir toplantı yapılacağını kaydetti. 
     Dağıtım şirketlerinin, lisans başvurusu yapmamış ve süresinde lisans almamış bayilere akaryakıt sağlamalarının kanunen mümkün olmadığının altını çizen EPDK Başkanı, şöyle devam etti 
     ''Böyle bir sevkıyatı yapan dağıtım şirketi, kanun gereği lisansını kaybedecek. Bu durum sektörü, oyuncularının kanuna uygun davranmaları ve lisansı olmayan bayilerin sektörde devre dışı kalması açısından en önemli yaptırımlardan biridir.'' Günay, lisans başvurusu yapmadığı için yasa dışı konuma gelen bayiler hakkında işlem yapılması için, ilgili mülki ve idari amirliklere yazı yazacaklarını da sözlerine ekledi. 
     
</TEXT>
</DOC>
