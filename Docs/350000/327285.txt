<DOC>
<DOCNO> 327285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sondun01.html </URL>
<DATE> 2005/03/26/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Irak’ta 11’i polis 30'u aşkın kişi öldü 
</HEADLINE>
<TEXT>

     Irak’ın çeşitli kentlerinde düzenlenen saldırılarda, çoğu Iraklı güvenlik güçleri olmak üzere 30'u aşkın kişi öldü. 
     Ramadi, İskenderiye ve başkent Bağdat'ın güneyinde düzenlenen intihar saldırılarında 11’i Iraklı polisler olmak üzere toplam 17 kişi öldü. 
     Bağdat'taysa, ulusal muhafızların güney bölgesi komutanı suikasta uğradı. Saldırıda General Süleyman Muhammed yaşamını yitirdi. 
     Saldırının sorumluluğunu Ebu Musab El Zerkavi'nin Irak El Kaide Cihad örgütü üstlendi. 
     Yine Bağdat'ta bir Amerikan üssünde temizlikçi olarak çalışan Iraklı kadınlar hedef alındı. Kadınları taşıyan servis aracı tarandı, saldırıda beş kadın öldü. Musul yakınlarında ise Irak güvenlik güçleriyle Peşmergeler arasında çıkan çatışmada, beş Irak polisiyle, iki ulusal muhafız yaşamını yitirdi. 
     
</TEXT>
</DOC>
