<DOC>
<DOCNO> 329496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/dunya/axdun01.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Halefi kim olacak 
</HEADLINE>
<TEXT>


DIŞ HABERLER SERVİSİ 


Yeni Papa'nın kim olacağı sorusu, Papa Jean Paul II'nin sağlık durumunun kötüleşmesinden beri gündemde. Kapalı kapılar ardında 80 yaşın altındaki 117 kardinal tarafından belirlenecek olan yeni papanın, hangi milletten ve kaç yaşında olacağı, öne çıkan tartışma konularından. Jean Paul II'nin görevde olduğu dönemde atadığı farklı milletlerden kardinaller arasından seçilecek olan yeni papanın, yine İtalyan olmayan bir aday olabileceği belirtiliyor. Bu durumda öne çıkan isimlerden en göze çarpanı, 72 yaşındaki Nijeryalı siyah Kardinal Francis Arinze. Vatikan'a yakın kaynaklar, Afrika'da İslam dininin yayılmasını tehdit olarak gören ve bu bölgede etkinliğini artırmak isteyen Katolik Kilisesi'nin, bu nedenle Arinze'yi seçebileceğini öngörüyor. 

Bir İtalyan mı 
Ancak yine de Vatikan'daki yaygın görüş, yeni papanın geleneksel olarak İtalyan asıllı adaylar arasından seçilmesi. Bu durumda ise papalık için en güçlü adaylar sırasıyla, Milan Başpiskoposu Dionigi Tettamanzi, Venedik Başpiskoposu Angelo Scola, Cenova Başpiskoposu Tarcisio Bertone, Vatikan'ın dış ilişkilerinden sorumlu olan Angelo Sodano, Vatikan Piskopos Topluluğu Başkanı Giovanni Battista ve Alman Kardinal Joseph Ratzinger. 
Kardinaller'in, Vatikan'ın izleyeceği siyaset konusunda anlaşırlarsa, bu siyasetin uzun süre devam ettirilebilmesi için nispeten genç bir ismi seçmeleri bekleniyor. Bu durumda da öne çıkan en güçlü aday, 60 yaşındaki Viyana Başpiskoposu Christoph Schonborn. 


</TEXT>
</DOC>
