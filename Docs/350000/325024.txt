<DOC>
<DOCNO> 325024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sondun06.html </URL>
<DATE> 2005/03/19/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
ABD Dışişleri ''Edelman'ın ayrılma kararı Suriye krizinden önce alındı'' 
</HEADLINE>
<TEXT>

     WASHINGTON, DHA 

      ABD Dışişleri Bakanlığı Sözcü Yardımcısı Adam Ereli, ABD'nin Ankara Büyükelçisi Eric Edelman'ın görevinden ayrılma kararının Suriye krizinden çok önce alındığını açıkladı. 
     ABD Dışişleri Bakanlığı'nın günlük basın toplantısında, bir gazetecinin sorularını yanıtlayan Ereli, ''Büyükelçi Edelman, bu yaz Türkiye'deki görevinden ayrılacak. Türkiye ile ilişkilerimiz mükemmel. Büyükelçi Edelman'ın Türkiye'deki görevi çok saygıdeğerdi. Edelman, Türkiye ile ABD ilişkilerini çok harika bir şekilde idare etti. Kendisi Türkiye'den çok güzel anılarla ve iki ülke arasındaki ilişkilerin, hem ABD hem Türk halkının çıkarlarına en iyi şekilde hizmet ettiğinin sıkı inancıyla ayrılacak'' dedi. Edelman'ın Türkiye'den dostça ve olumlu duygularla ayrıldığını belirten Büyükelçi Ereli, ''Edelman ve Türk hükümeti arasındaki ilişkiler ve Türkiye ile ABD arasındaki ilişkiler şu ankinden daha iyi olamaz'' diye konuştu. 
     Görevden ayrılma kararının Cumhurbaşkanı Ahmet Necdet Sezer'in Suriye'ye gitme kararıyla ortaya çıkan krizle alakalandırılmasının birçok nedenden dolayı yanlış olduğunu belirten Ereli, ''Büyükelçi Edelman, asla Cumhurbaşkanı Sezer Suriye'ye gitmeli, gitmemeli' diye bir şey söylemedi. 
     Edelman'ın söylediği bunun tamamen Türkiye'ye ait bir karar olduğu idi. Bizim görüşümüze gelince, biz her zaman Suriye'ye kim giderse gitsin, bu ülkeye uluslararası toplumun Suriye'nin Lübnan'dan çekilmesi konusunda hem fikir olduğu mesajını vermesidir'' diye konuştu. 
     Ereli, Edelman'ın Pentagon'da göreve başlayıp başlamayacağına dair bir soruya da, Büyükelçi'nin Dışişleri'nden emekli olduğu onun dışında bir bilgiye sahip olmadıklarını belirtti. 
     
</TEXT>
</DOC>
