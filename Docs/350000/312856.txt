<DOC>
<DOCNO> 312856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sondun13.html </URL>
<DATE> 2005/02/06/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Guantanamo tutsağı Blair hükümetini mahkemeye veriyor 
</HEADLINE>
<TEXT>

     ABD'nin Guantanamo kampında 32 ay boyunca tutsak kalan 33 yaşındaki İngiliz terör zanlısı Martin Muganba, İngiliz hükümetini mahkemeye vermeye hazırlanıyor. 
     Observer gazetesine konuşan Muganba, Zambiya'da yakalanmasının ardından kendisini Amerikalılara teslim eden ve Küba-Guantanamo'ya götürülmesine yol açan kişinin MI6 ajanı bir İngiliz olduğunu öne sürdü. 
     Kampta kaldığı süre boyunca işkence gördüğünü ve sorgulanırken üzerine idrar dökülmesi de dahil her türlü kötü muameleye uğradığını öne süren Muganba, kampta ayrıca kendilerine psikolojik baskı uygulandığını söyledi. Muganba, ''Bana geçen Mart ayında serbest bırakılacağım söylendi, sonra da en az birkaç yıl daha orada kalmam gerekeceği bildirildi'' dedi. 
     Sadece Müslüman olduğu için yaşamının üç yılını ağır işkence altında geçirmeye mahkum edildiğini belirten Muganba, kendisini mahkum edenlerin kişiliğini yok etmek istediklerini, ancak başına gelenlerin kendisini daha da güçlendirdiğini söyledi. 
     Muganba'nin avukatı Louise Christian, müvekkilinin Guantanamo'ya kaçırılarak götürüldüğünü ve bunda rol oynayan İngiliz görevlilerin mahkemeye verilyeceğini açıkladı. 
     Dışişleri Bakanlığı sözcüsü ise konunun bir istihbarat konusu olduğunu ve üzerinde herhangi bir yorum yapamayacağını bildirdi. 
     Muganbe, diğer iki İngiliz terör zanlısıyla birlikte kısa bir süre önce Küba'daki kamptan ülkesine gönderilmiş ve İngiltere'ye döndükten sonra da sorgulanarak serbest bırakılmıştı. 
     
</TEXT>
</DOC>
