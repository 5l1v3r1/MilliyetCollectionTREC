<DOC>
<DOCNO> 345044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonsiy06.html </URL>
<DATE> 2005/05/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kozmetik mevzuatı AB'ye uyumlu hale getirildi... 
</HEADLINE>
<TEXT>

     Kozmetik mevzuatı Avrupa Birliği’ne uyumlu hale getirildi. Buna göre, piyasaya sunulan bir kozmetik ürün, insan sağlığına zarar vermeyecek nitelikte olacak. Ürünler, iç ve dış ambalajlarında yer alan bilgilerin, silinemez, kolayca görülebilir ve okunabilir olmaları kaydıyla satışa sunulabilecek. Kozmetik ürün piyasaya arz edilmeden önce, ürünün formülü ve istenen diğer bilgiler Zehir Danışma Merkezi’ne verilecek. 
     Sağlık Bakanlığı tarafından hazırlan "Kozmetik Yönetmeliği" Resmi Gazete’de yayımlanarak yürürlüğe girdi. 
     Yönetmelik, kozmetik ürünlerin, yanılmaya yol açmayacak ve insan sağlığına zarar vermeyecek şekilde, doğru ve anlaşılabilir bilgiler ile tüketiciye ulaşmasını sağlamak üzere, sahip olmaları gereken teknik niteliklerine, ambalaj bilgilerine, bildirimlerine, piyasaya arz edilmelerine, piyasa gözetim ve denetimlerine, üretim yeri denetimlerine ve denetimler sonunda alınacak tedbirlere ilişkin usul ve esasları düzenliyor. 
     Söz konusu yönetmelik, insan vücudunun epiderma, tırnaklar, kıllar, saçlar, dudaklar ve dış genital organlar gibi değişik dış kısımlarına, dişlere ve ağız mukozasına uygulanmak üzere hazırlanmış, tek veya temel amacı bu kısımları temizlemek, koku vermek, görünümünü değiştirmek ve veya vücut kokularını düzeltmek ve veya korumak veya iyi bir durumda tutmak olan bütün preparatlar veya maddeleri ile bunların sınıflandırılması, ambalaj bilgileri ve denetimlerine ilişkin esasları kapsıyor. 
     24 Mart’ta çıkartılan Kozmetik Kanunu’na dayanılarak hazırlanan 
     Yönetmelik, Avrupa Birliği Kozmetik Mevzuatı doğrultusunda düzenlendi. 
     Kozmetik ürünlerin kategorileri, teknik nitelikleri ve ambalaj bilgilerine Dair Şartlar da yönetmelikte belirlendi. 
     Buna göre, kozmetik olarak değerlendirilen ürünlerin kategorileri şöyle 
     "Cilt için kremler, emülsiyonlar, losyonlar, jeller ve yağlar el, yüz, ayak v.b için Yüz maskeleri cilt yüzeyini aşındıranlar soyanlar hariç Fondötenler sıvı, pat, toz Makyaj pudraları, banyo sonrası kullanılacak pudralar, hijyenik pudralar v.b Kozmetik ürün tanımı kapsamındaki tuvalet sabunları, deodorant sabunlar v.b Parfümler, tuvalet suları eau de toillette ve kolonyalar eau de Cologne Banyo ve duş ürünleri tuzlar, köpükler, yağlar, jeller v.b Depilatuarlar kıl dökücü ve kıl sökücüler Deodorantlar ve ter önleyiciler Saç bakım ürünleri Saç boyaları ve açıcılar, dalgalandırma ve düzleştirme ve sabitleştirme amacıyla kullanılanlar, şekillendirme ürünleri, temizleyiciler losyonlar, pudralar, şampuanlar , bakım ve şartlandırma ürünleri losyonlar, kremler, yağlar , taranıp şekillendirilmesi için ürünler losyonlar, saç spreyleri, briyantinler Traş için kullanılan ürünler kremler, köpükler, losyonlar yüz ve göz makyajında ve makyajın temizlenmesinde kullanılan ürünler Dudaklara uygulanmak üzere hazırlanmış ürünler Ağız ve diş bakım ürünleri Tırnak bakımı ve süsü için kullanılan ürünler dış genital organlara haricen uygulanmak amacıyla üretilmiş kişisel hijyen ürünler cilt rengini açmak için kullanılan ürünler Cilt kırışıklıklarına karşı kullanılan ürünler." Yönetmelik kapsamı dışında bırakılan maddelerden herhangi birini içeren bir kozmetik ürün ile ilgili olarak Sağlık Bakanlığı gerekli gördüğü tedbirleri alacak. 
     Piyasaya arz edilen bir kozmetik ürün, normal ve üretici tarafından öngörülebilen şartlar altında uygulandığında veya ürünün sunumu, etiketlenmesi, kullanımına dair açıklamalara veya üretici tarafından sağlanan bilgiler dikkate alınarak önerilen kullanım şartlarına göre uygulandığında, insan sağlığına zarar vermeyecek nitelikte olacak. 
     Kullanıcıya bilgi ve uyarıların iletilmiş olması, hiçbir şekilde Yönetmelik gereklerine uyma zorunluluğunu ortadan kaldırmayacak. 
     
     BAKANLIK TEBLİĞİ 
     Söz konusu yönetmelikte kozmetik ürünlerin içermemesi gereken maddelerde eklerle belirlendi. 
     Buna göre, genel yükümlülükler saklı kalmak kaydıyla kozmetik üreticileri yönetmelikte belirtilen ürünlerde içermemesi gereken maddeleri içeren kozmetik ürünleri piyasaya sunulamayacak. 
     Kozmetik ürünlerin imalatında kullanılan kozmetik madde bileşenleri veya bileşimlerinin, hayvanlar üzerinde deneylerle test edilmesi ve bunların piyasaya arz edilmesi ile ilgili hususlar, Bakanlık tarafından yayımlanacak tebliğ ile belirlenecek. 
     Yönetmelikte kozmetik ürünlerde kullanılması serbest olan maddeler de yönetmelik eklerinde yer aldı. 
     Bu arada yönetmelik ekleri üzerinde bilimsel ve teknolojik gelişmeler ile Avrupa Birliği mevzuatındaki güncellemeler göz önünde bulundurularak, gerekli değişiklikler yapılacak. 
     
     İÇ VE DIŞ AMBALAJDA YER ALACAK BİLGİLER 
     Yönetmelik iç ve dış ambalajda yer alacak bilgileri de düzenledi. 
     Buna göre kozmetik ürünler, iç ve dış ambalajlarında yer alan bilgilerin, silinemez, kolayca görülebilir ve okunabilir olmaları kaydıyla satışa sunulabilecek. 
     İç ve dış ambalajda yer alması gereken bilgilerden bazıları şöyle 
     "-Ülke içinde yerleşik üreticinin, veya kayıtlı işyerinin adı veya unvanı ve adresi yer alacak. İthal edilen ürünlerin menşei belirtilecek. 
     -Beş gram veya beş mililitre altındaki ambalajlar, ücretsiz eşantiyonlar ve tek dozluk olan ürünler hariç, ağırlık veya hacim olarak ambalajlama anındaki nominal miktar belirtilecek. 
     -Bir kozmetik ürünün minimum dayanma tarihi normal şartlar altında depolandığı takdirde, başlangıçtaki fonksiyonlarını yerine getirmeye devam ettiği ve özellikle insan sağlığına zarar vermeyecek niteliğe uyumlu kaldığı süre olacak. Söz konusu tarih, "minimum dayanma tarihi" ifadesi veya uygun kısaltılmış şeklinde olacak. 
     -Kullanımdaki alınması gereken özel tedbirler ve özellikle, bu Yönetmeliğin eklerinde yer alan ve "etikette belirtilmesi zorunlu olan kullanım şartları ve uyarılar" ve profesyonel kullanım için, özellikle saç bakımı olmak üzere alınması gerekli özel tedbirler, kozmetik ürün etiketinde belirtilecek. Pratik açıdan buna imkan olmadığı takdirde, bu bilgiler broşür, etiket, bant veya kart şeklinde ürüne eklenerek verilecek. Tüketiciyi bunlara yönlendirmek için bir kısaltma veya sembol, iç ve dış ambalajın üzerinde bulunacak. 
     -Ürün bileşenlerinin listesi ambalajı üzerinde belirtilecek. Bu liste ’ürün birleşenleri’ veya aynı anlama gelen Türkçe veya yabancı dildeki ifadenin altında yer alacak. Bu mümkün olmadığı takdirde bu bilgiler broşür, etiket, bant ve kart şeklinde ürüne eklenerek verilecek." 
     
     SORUMLULUK 
     Yönetmelikle kozmetik üreticileri, kozmetik ürünlerin piyasaya arz edilmesi için gerekli tedbirleri almakla ve "İyi İmalat Uygulamaları Kılavuzu"na göre üretim yapmakla yükümlü olacağı kaydedildi. 
     Bakanlık, bu esaslara uygun olan kozmetik ürünün piyasaya arz edilmesini kısıtlayıcı, yasaklayıcı ve reddetmeye yönelik uygulamalardan kaçınacak. 
     Yönetmeliğe göre, kozmetik ürünlerin üretim yeri denetimleri, piyasa gözetim ve denetimi ile denetim kapsamında numune alma, uyarı, geri çekme, imha, üretim yerinin ıslahı ve kapatılması konuları Sağlık Bakanlığı tarafından belirlenecek. 
     Piyasaya ilk kez arz edilecek kozmetik ürün için üretici bunu Sağlık Bakanlığı’na bildirmek zorunda olacak. 
     Bildirimi yapılmayan kozmetik ürünleri piyasaya arz edilemeyecek. 
     Kozmetik ürünün kullanılması sırasında bir sorun çıkması halinde hızlı ve uygun müdahale yapılabilmesi amacıyla, ürün piyasaya arz edilmeden önce, ürünün formülünün ve istenen diğer bilgiler Refik Saydam Hıfzıssıhha Merkezi Başkanlığı bünyesindeki Zehir Danışma Merkezine verilecek. 
     Bir kozmetik ürününün bu Yönetmeliğin gereklerine uygun olmasına rağmen, sağlık için bir tehlike oluşturduğu tespit edilirse Bakanlık, ülke sınırları içinde bu ürünün piyasaya arz edilmesini geçici olarak yasaklayabilecek. 
     Söz konusu yönetmelikle 8 4 1994 tarihli Kozmetik Yönetmeliği de yürürlükten kaldırıldı. 
     
</TEXT>
</DOC>
