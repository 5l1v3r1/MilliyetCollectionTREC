<DOC>
<DOCNO> 325868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko18.html </URL>
<DATE> 2005/03/22/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Şener Stand-by, ilgili bakanın açıklamaları çerçevesinde düşünülebilir 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, IMF ile imzalanacak stand-by anlaşmasının zamanı konusunda, ''Daha önce Nisan ile ilgili, ilgili sayın bakanın yaptığı açıklamalar çerçevesinde düşünülebilir'' dedi. 
     Şener, Telekom Dünyası Dergisi tarafından düzenlenen ''GSM Sektöründe Yeni Teknolojiler ve Rekabet'' konulu toplantıda gazetecilerin sorularını yanıtladı. 
     Bir gazetecinin, IMF ile stand-by anlaşmasının imzalanması konusunda, ilgili bakandan Nisan ayının ilk yarısı açıklamasının geldiğini belirterek, ''Sizce ne zaman '' sorusu üzerine, Şener, şunları söyledi 
     ''3 kanunumuz var, bu kanunlardan birisi, Gelir İdaresi Teşkilatı Kanunu'dur. Bu kanun, Hükümet tarafından TBMM'ye gönderilmiştir. Şu an Plan ve Bütçe Komisyonu'ndadır. Bu kanunun yasalaşması gerekiyor. Ben kısa süre içinde alt komisyon çalışması bittikten sonra komisyon ve genel kurul çalışmalarının hızla tamamlanacağını düşünüyorum. Diğer iki kanunun ise sadece Meclis'e sevkedilmiş olması yeterli olacaktır.'' Şener, bu kanunlardan birinin Bankalar Kanunu, diğerinin ise sosyal güvenlik ile ilgili kanunun emeklilik kısmı olduğunu ifade ederek, şöyle dedi 
     ''Bankalar Kanunu, zaten artık müphem tarafı kalmadı, metin olarak kesinleşmiştir. Meclis'e sevk edilmeye hazır hale gelmiştir. Ufak bazı redaksiyonlardan sonra gönderilecektir. Sosyal güvenlikle ilgili kanun ise dün Bakanlar Kurulu'nda ele alınmıştır, incelenmiştir, gözden geçirilmiştir. Onun da çok kısa sürede tamamlanarak Meclis'e gönderilmesi beklenebilir. Dolayısıyla önümüzdeki süreçte artık, önümüzde bir engel yok.'' Şener, stand-by anlaşmasına ilişkin olarak gazetecilerin, ''Bir tarih verebiliyor musunuz Mayıs'ı bulabilir mi '' sorusuna, ''Daha önce Nisan ile ilgili, ilgili sayın bakanın yaptığı açıklamalar çerçevesinde düşünülebilir'' yanıtını verdi. 
     
</TEXT>
</DOC>
