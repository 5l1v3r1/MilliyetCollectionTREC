<DOC>
<DOCNO> 302985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun29.html </URL>
<DATE> 2005/01/03/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Lüksemburg yardımı 265 bin eurodan 5 milyon euroya çıkardı 
</HEADLINE>
<TEXT>

     Lüksemburg, Güney Asya'da meydana gelen Richter ölçeğine göre 9 büyüklüğündeki deprem ve ardından gelen dev dalgaların yol açtığı felaketten zarar görenlere vaat ettiği yardımın miktarını artırdı. 
     Lüksemburg hükümeti, yardım miktarını 265 bin euro'dan 5 milyon euro'ya çıkardığını açıkladı. 
     Açıklamada, yardım çabaları çerçevesinde 12 ton ilaç ve diğer insani yardım malzemesi taşıyan askeri uçağın dün Sri Lanka'ya ulaştığı belirtildi. 
     AB dönem başkanlığını Hollanda'dan devralan Lüksemburg'un İşbirliği ve İnsani Yardım Bakanı Jean-Louis Schiltz, AB'nin felaketi değerlendirme misyonu çerçevesinde hafta sonunda Sri Lanka'ya gitmişti. 
     
     Fransa'da bayraklar yarıya indirildi 

     Öte yandan, Fransa Cumhurbaşkanlığı Sarayı'ndaki bayraklar, Güney Asya'daki deprem felaketinde ölenlerin anısına bugün yarıya indirildi. 
     Cumhurbaşkanı Jacques Chirac, sarayın avlusunda depremde ölenlerin anısı için bir dakika saygı duruşunda bulundu. 
     Bu arada, Savunma Bakanlığı tarafından yapılan açıklamada, 20'ye yakın yaralı Fransız ve diğer ülke vatandaşının bugün askeri bir uçakla Tayland'dan Paris'e getirildiğini bildirildi. 
     AB'nin depremden etkilenen ülkelere yaptığı insani yardımların koordinasyonunu üstlenen Fransa, bölgeye 3 milyon euro tutarında su arıtma sistemi gönderilmesini kararlaştırmıştı. 
     Fransa'dan bölgeye yapılan yardım miktarını şu ana kadar 45 milyon euro'ya ulaştığı tahmin ediliyor. 
     Fransa, deprem sonrası ilk yardım çalışmalarına katkıda bulunmak amacıyla bölgeye iki askeri gemi gönderme kararı almıştı. 
     
</TEXT>
</DOC>
