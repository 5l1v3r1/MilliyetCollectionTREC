<DOC>
<DOCNO> 325995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur10.html </URL>
<DATE> 2005/03/22/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yılın kadını işten çıkarıldı 
</HEADLINE>
<TEXT>

     Osman Nuri BOYACI DENİZLİ, DHA 

DENİZLİ Belediyesi'nde otobüs şoförü olarak çalışan ve 2002'de Türk Kadınlar Birliği Denizli Şubesi tarafından Yılın kadını' seçilen iki çocuk annesi 36 yaşındaki Fatma Kasap işten çıkarıldı. 
     Özel Ege Hastanesi'nde ambulans şoförlüğü yaparken, üç yıl önce girdiği Denizli Belediyesi'nde otobüs kullanmaya başlayan 5 yıllık şoför Fatma Kasap, 10 işçi ile birlikte iş akdi feshedilerek işten çıkarıldı. Parmağı kırıldığı için raporlu olan Fatma Kasap, bugün vizite kağıdı almak için belediyeye geldi, ancak iş akdinin feshedildiğini belirten yazıyla karşılaştı. AKP'li Belediye Başkanı Nihat Zeybekci'nin imzasını taşıyan iş akdi feshi yazısında Fatma Kasap'ın, istenilen verim alınamadığı, bu nedenle tazminatının ödenmesi koşuluyla iş akdinin sona erdirildiği belirtildi. 
     Türkiye'nin ilk bayan ambulans şoförü olduğunu, 2001 yılında ayın şoförü, 2002 yılında Türk Kadınlar Birliği Denizli Şubesi tarafından Yılın Kadını, 2004 yılında Denizli Belediyesi tarafından Yılın Altın Kadını, 2005 yılında İstanbul Kültür Üniversitesi tarafından 2004 Yılı Yürekli Kadın Ödülü'ne layık görüldüğünü söyleyen Fatma Kasap, "Son ödülümü Belediye Başkanı Nihat Zeybekci'den fesih belgesiyle aldım. Bu belgeyi de çerçeveletip asacağım. İnşallah bir gün Belediye Başkanı Nihat Zeybekci de Denizli halkından böyle bir belge alır'' dedi. Belediyede görev yaptığı süre içinde verilen tüm görevleri yerine getirdiğini, hakkında tek bir şikayet olmadığını, verimli olamaması gerekçesinin haksız olduğunu söyleyen otobüs şoförü Kasap, "Hakkımı hukuki yollarla arayacağım. Çağdaş Türk kadını olarak yaptığım işler, çalışmalarım, aldığım ödüller ortada. Gerekli verimin alınamadığı gerekçesi çok komik. İşten çıkarmak için sağlığımın düzelmesine, kırık parmağımın iyileşmesini bile beklemediler'' diye konuştu. 
     
     YAPILAN HAKSIZLIĞI İÇİME SİNDİREMİYORUM 

     Ödüllerini gösteren Fatma Kasap, çağdaş Türk kadını olarak işten çıkarılmasının kendisini yıldırmayacağını vurguladı. AKP'li Başkan Nihat Zeybekci'nin, itfaiye aracı kullanma isteğini geri çevirdiğini belirten Fatma Kasap, "Mahkeme kararıyla işime geri kavuşsam bile dönüp çalışmayacağım. Ben ekmeğimi her yerden çıkarırım. Yapılan haksızlığı içime sindiremiyorum'' diyerek işten çıkarılmasına tepki gösterdi. 
     Fatma Kasap'la birlikte bugün Nadir Güleç, Mustafa Öncül, Zeki Durmuş, Ramazan Doğu, Gülsen Elçi, Mehmet Elçi, İsmail Kazan, Banu Karamanoğlu ve Asım Eken'in iş akitleri feshedildi. Cuma günü de 3 işçinin iş akdi feshedildi. Belediye Başkanı Nihat Zeybekci'nin göreve gelmesinden bu yana Denizli Belediyesi'nde işten çıkarılan ve emekli edilen personel sayısı 200'e ulaştı. 
     
</TEXT>
</DOC>
