<DOC>
<DOCNO> 315867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur26.html </URL>
<DATE> 2005/02/16/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Kendisini TEDAŞ görevlisi olarak tanıtıp tecavüze kalkıştı... 
</HEADLINE>
<TEXT>

     Şanlıurfa'nın Siverek İlçesi'nde kendisini TEDAŞ personeli olarak tanıtan kişinin, evine girerek tecavüz girişiminde bulunduğunu iddia eden bir öğretmen, İlçe Emniyet Müdürlüğü'ne şikayet dilekçesi verdi. 
     Ofis Mahallesi'ndeki evinde yalnız yaşayan Ö.A, polise başvurarak, okul çıkışı evine gittiğini ve bir süre sonra kapıyı çalan 20-25 yaşlarında bir gencin, hakkında kaçak elektrik ihbarı olduğu, bu nedenle elektrik sayacını kontrol etmesi gerektiğini söyleyip içeri girdiğini bildirdi. 
     Saldırganın yanında getirdiği bıçakla kendisini tehdit edip, birlikte olmaya zorladığını bildiren Ö.A, çığlık attığını, bunun üzerine söz konusu kişinin cep telefonunu çalarak evden kaçtığını kaydetti. 
     Ö.A, 20-25 yaşlarında ve düz siyah saçlı saldırgandan şikayetçi oldu. 
     Polis ekipleri, verilen eşkal üzerine söz konusu kişinin yakalanması için soruşturma başlattı. 
     
</TEXT>
</DOC>
