<DOC>
<DOCNO> 339806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sondun14.html </URL>
<DATE> 2005/05/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
El Kaide üyesi, saatler süren sorguda konuşmadı 
</HEADLINE>
<TEXT>

     Pakistan’da yakalanan El Kaide terör örgütünün önemli üyelerinden Ebu Farrac El Libbi’nin, sorgulama sırasında saatlerce konuşmayı reddettiği belirtildi. 
     Bir istihbarat yetkilisi, Pakistan’ın en çok aranan adamı El Libbi’nin, Pakistan antiterör uzmanları ve güvenlik yetkilileri tarafından sorgulandığını, ilk başta El Libbi’nin konuşmayı reddederek saatlerce sustuğunu söyledi. 
     El Libbi’nin daha sonra El Kaide üyesi olduğunu kabul ettiğini belirten yetkili, "Başka seçeneği yoktu, çünkü kimliğini kanıtlamak için sağlam delil var" dedi. 
     Yetkili, sorguda Amerikalı yetkililerin bulunmadığını, ancak Pakistan’ın ön bilgileri paylaştığını kaydetti. 
     Pakistan Enformasyon Bakanı Şeyh Raşid de El Libbi’nin hala Pakistan nezaretinde olduğunu ve sorgulandığını doğruladı, ancak detaylı bilgi vermedi. 
     Başına 1 milyon dolar ödül konulan El Libbi, güvenlik güçleriyle çatışmadan sonra pazartesi günü yakalanmıştı. ABD Başkanı George Bush, El Libbi’nin yakalanmasından dolayı Pakistan hükümetini kutlamıştı. 
     El Libbi, Aralık 2003’te Müşerref’e karşı düzenlenen 2 bombalı saldırının planlayıcısı olmakla suçlanıyor. 
     Öte yandan, Pakistan güvenlik birimlerinin, El Libbi’den aldıkları bilgileri kullanarak ülke çapında yaptıkları baskınlarda çok sayıda şüpheliyi ele geçirdikleri kaydedildi. El Libbi’nin, El Kaide lideri Usame bin Ladin’in nerede olduğunu ortaya çıkaracak kişi olabileceği de ifade ediliyor. 
     
</TEXT>
</DOC>
