<DOC>
<DOCNO> 300182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun39.html </URL>
<DATE> 2004/12/23/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Ölüm kentine dönüş başladı, ABD Felluceliyi gözünden tanıyacak 
</HEADLINE>
<TEXT>

     BBC 

Amerikan birlikleri öncülüğündeki güçlerin saldırıları sonrası, evlerini terk etmek zorunda kalan Fellucelilerin bir kısmı evlerine dönüyor. 
     Bugün kente gelecek yaklaşık 2000 kişi öncelikle ağır hasar alan şehirde, evlerinden geriye ne kaldığına bakacak. 
     Bu kişiler daha sonra da Felluce'de yaşamaya devam edip etmeyecekleri hakkında bir karar alacak. 
     Felluce'nin nüfusu yaklaşık 250 bindi. 
     Amerikan birlikleri, kent halkının bir kısmının geri dönüşü öncesi, Felluce girişinde, kontrol noktaları oluşturdu. 
     Bağdat'taki muhabirimize göre, bu noktalarda Amerikalılar, evlerine dönecek kişilerden bazılarını, parmak izlerini alıp gözbebeği taramasına sokmayı planlıyorlar. 
     Bu sayede söz konusu kişilerin kimlikleri konusunda şüpheye yer bırakmayacaklarını savunuyorlar. 
     Amerikalılar'ın endişesi, direnişçilerin yeniden Felluce'ye sızmaları. 
     Kente dönenlerin çoğu evlerini yıkılmış ya da kötü biçimde hasar görmüş halde bulacaklar. 
     Ama geçici Irak hükümeti, dönenlere temel ihtiyaçlarını sağlayacağı sözünü verdi. 
     Hükümet ayrıca her aileye 100 dolarlık yardımda bulunacak. 
     Muhabirimiz, kendilerini bekleyen zorluklara karşın birçok kişinin kış aylarını çadırlarda geçirmektense, evlerine dönmeyi tercih edeceklerini belirtiyor. 
     Bugün kente döneceklerin ise aile reisleri oldukları ve eşleriyle çocuklarını kente getirip getirmemeye kendilerinin karar vereceği açıklandı. 
     Evleri hasar gören kişilere de 2,000 ila 10,000 dolar arasında tazminat ödenecek. 
     Irak'ın geçici Güvenlik Bakanı Kasım Davud, Fellucelilerin, kentte çatışmaların hala sürmesi ve sokaklarda patlamamış mayınlar olmasına karşın, evlerine dönmek istediklerini söyledi. 
     Felluce'den kısa süre önce dönen Bağdat'taki Uluslararası Kızılhaç Komitesi sözcülerinden Ahmet Ravi, kentte temel ihtiyaçların karşılanamaz durumda olduğunu söyledi. 
     Sokaklarda yıkıntılarla karşılaştıklarını aktaran Ravi, 'Yani, elektrik kablolarının çoğu kesilmişti, elektrik direkleri de benzer şekilde hasar görmüştü' dedi. 
     Ravi, Su İdaresi'nden yetkililerin su arıtma tesisleri çalışmdaığını söylediklerine dikkat çekerek, şöyle devam etti. 
     'Bu demek oluyor ki, geri dönenlerin suyu olmayacak. Çözüm ise su Bölgelere konteynerler yerleştirilmesi ve tankerlerle taşınan suyun, halka eşit biçimde dağıtılması.' 
     
</TEXT>
</DOC>
