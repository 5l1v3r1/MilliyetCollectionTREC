<DOC>
<DOCNO> 311954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun09.html </URL>
<DATE> 2005/02/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Kazakistan'da üçüncü 'altın adam' bulundu 
</HEADLINE>
<TEXT>

     Kazakistan'da MÖ 2000 yıllarına ait yeni bir ''altın adam'' bulundu. 
     Habar televizyonuna göre, altın plakalarla kaplı kıyafet giyen İskit savaşçısı, batıdaki Atırav'ın dağlık kesiminde bulundu. 
     Savaşçıyı bulan arkeologlara göre, altın adam MÖ 2000 yıllarında bu bölgede hüküm süren İskitlerden. 
     Yeni altın adam, Devlet Başkanı Nursultan Nazarbayev'in de katılacağı bir törenle Astana'da kamuoyuna tanıtılacak. 
     Kazakistan'da 1970'te Almatı yakınlarındaki Esik bölgesindeki kurganda, 1993'te de kuzeydoğudaki Altay dağlarında birer altın adam bulunmuştu. 
     Altın adamlar, kaftan, pantolon ve şapka giymiş şekilde bulundu. Esik bölgesindeki kurganda bulunan ve genç bir İskit prensine ait olan cesedin üzerindeki kırmızı deriden kısa kaftanda yaklaşık 3000 adet altın plaka yer alıyor. 
     Daha çok üçgen biçimli olan, dövme tekniğiyle yapılan ve büyük bölümü dekorlu olan altın plakalar, kenarlarına açılan deliklerden geçirilen iple deri kaftan üzerine dikilmişler. 
     Savaşçının pantolonu da altın plakalarla kaplı. Kaftan içine giyilen gömleğin ise yaka ve kolları desenli altın plakalarla bezenmiş. Yaklaşık 65-70 santimetre uzunluğundaki konik şapka da 150 kadar altın plaka ile kaplı. 
     
</TEXT>
</DOC>
