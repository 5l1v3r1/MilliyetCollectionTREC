<DOC>
<DOCNO> 336090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/siyaset/siy05.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te özel gündem 
</HEADLINE>
<TEXT>


ANKARA Milliyet 


TBMM'de Milli Egemenlik Yılı etkinlikleri kapsamında bugün düzenlenecek törenler dizisi, saat 09.00'da Meclis Başkanı Bülent Arınç'ın Atatürk Anıtı'na çelenk koymasıyla başlayacak. 1. Büyük Millet Meclisi'ndeki anma törenine Genelkurmay Başkanı ve kuvvet komutanlarının yanı sıra siyasi erk nla birlikte katılacak olan Arınç, Meclis'in 85. açılış yıldönümü dolayısıyla 11.30'da kutlamaları kabul edecek. TBMM Genel Kurulu, 14.00'te özel gündemle toplanacak. Özel gündemi Sezer de izleyecek. 

Çocuklardan sevgi yürüyüşü 

ŞENOL DEMİRCİ 

BEYOĞLU Belediyesi, 23 Nisan Ulusal Egemenlik ve Çocuk Bayramı etkinlikleri kapsamında İstiklal Caddesi'nde dün çocukların da katılımıyla "Sevgi Yürüyüşü" gerçekleştirdi. Tünel Meydanı'nda başlayan yürüyüşe, 27 ilköğretim okulundan bine yakın öğrenci katıldı. Okul bandolarının eşlik ettiği yürüyüşte öğrenciler, yol boyunca Türk bayrakları taşıdı. Sanatçılar Gönül Yazar'la Murat Evgin'in de katıldığı yürüyüş, Taksim Meydanı'nda son buldu. Cumhuriyet Anıtı'nda saygı duruşunda bulunan ve İstiklal Marşı'nı okuyan öğrenciler, daha sonra Tatilya'ya götürüldü. 

Öğrencilerin liste kavgası 

ANKARA Milliyet 

2. Dönem Türkiye Öğrenci Meclisi'nin oturumu TBMM Genel Kurulu'nda yapıldı. Toplantının ilk bölümünü TBMM Başkanı Bülent Arınç yönetti. Başkanlık Divanı için aday 5 liste okundu. İzmir Temsilcisi Aziz Mücahit Çakır'ın bir liste daha sunması üzerine, salondan, "6. liste kurallara aykırı" diye tepki geldi. Bazı öğrenciler, kürsü çevresinde toplandı. Gençler, "Oturun. Türkiye sizi izliyor. Bu şekilde çalışmamız mümkün değil" diye uyarıldı. Çalışmayı, Akhisar Ülkü İlköğretim Okulu öğrencileri locadan izledi. 


</TEXT>
</DOC>
