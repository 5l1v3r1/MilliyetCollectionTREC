<DOC>
<DOCNO> 302915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/spor/axspo01.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fulya seferberliği 
</HEADLINE>
<TEXT>


Beşiktaş, 30 Nisan'da kazma vurulacak müthiş proje için hazırlıklara başladı. Şeref Nasır ile Demirören arasındaki görüşmede bu dev yatırımın şubattaki Mali Kongre'de ayrıntılı olarak ele alınması kararı çıktı 

BİLAL MEŞE 


Kartal'ın geleceği 
SİYAH - Beyazlı kulüpte büyük önem verilen Fulya projesi için geri sayıma geçildi. Gerekli tüm izinleri alan yönetim, camia içinde heyecan yaratan ve Beşiktaş'ın geleceğini garantiye alacağı gözüyle bakılan proje konusunda önerileri değerlendirmeye aldı. 30 Nisan'da kazma vurulacak olan dev yatırım için son olarak Başkan Yıldırım Demirören ile Divan Kurulu Başkanı Şeref Nasır bir araya geldi. 

Projeler dökülecek 
ZİRVEDE Nasır'ın, "Bu çok büyük bir proje. Doğabilecek olumsuz tartışmaların önüne geçmek için konuyu Mali Kongre'de tüm ayrıntılarıyla ele alalım" teklifini Demirören benimsedi. Beşiktaş Başkanı, şubattaki Mali Kongre'de yönetimin Fulya ile ilgili bütün plan ve projelerini kongre üyelerinin bilgisine sunacaklarını söyledi. Burada Fulya için komisyon kurulup kurulmaması da karara bağlanacak. 

'Şeffaf olacağız' 
MALİ Kongre'de yönetim ellerindeki projeleri sunup, kongre üyelerinin beğenisini kazanacak planı uygulamaya geçirmek için tam yetki isteyecek. Asbaşkan ve Futbol Şube Sorumlusu Kıvanç Oktay, "Bizim görevimiz bittiği an, Fulya'yı da kulübe teslim etmeyi düşünüyoruz. Çünkü burası Beşiktaş'ın geleceği olacak. Her türlü teklifi kılı kırk yaparak değerlendireceğiz. Bu konuda çok şeffaf olacağız" dedi. 

Veysel Katlanmak zorundayım' 

Veysel, Beşiktaş gibi büyük bir kulübü tercih ettiğini, bunun her türlü sonuçlarını da göğüslediğini söyledi 

ZAFER BÜYÜKAVCI 

'Pes etmek yok' 
İLK yarıda yedek kulübesine mahkum kalan Veysel, formanın banko ismi olmak için mücadeleden vazgeçmeyeceğini vurguladı. Büyük bir kulübe geldiğini hatırlatan Veysel, "Dışarıdan bakıldığı kadar kolay değilmiş her şey. En büyük artım, kendime olan güvenim. Güvenin yoksa eriyip, bitersin. Futbolculuk hayatımda hep üç büyüklerde top oynamak istedim. Madem tercihimi böyle kullandım, sonuçta yaşanması gerekenlere de katlanmak zorundayım. Pes edersem, hiçbir şeyi başaramam" diye konuştu. 

'Adamlık bakidir' 
TÜRKİYE Kupası'nda Göztepe'ye attığı golün kendisi için çok anlamlı olduğunu vurgulayan tecrübeli forvet, "Bu harika bir dopingti. İkinci yarıda her şeyin daha iyi olması için çalışacağım" ifadelerini kullandı. Beşiktaş'a geldiği için pişman olmadığının altını çizen Veysel, şöyle devam etti "Kalmak istiyorsam mücadeleye devam etmeliyim. Ben hep şuna inanmışımdır, futbol gelir geçer, ama adamlık baki kalır. Adam var, adamcık var. Ben hem adam hem de iyi futbolcu olmak için çalışıyorum". 

Ronaldo ayak diretti 

KONYASPOR ile prensipte anlaşan Brezilyalı futbolcu, ayrılmak için bu sezondan kalan 300 bin dolarlık alacağının ödenmesini istiyor. Ronaldo'nun, yönetimden olumlu bir adım gelmemesi halinde, diğer alacaklarının karşılığı olarak bonservisini de talep ettiği öğrenildi. Öte yandan son haftalardaki olumlu performansları nedeniyle Berkant ve Veysel takımda kalmayı garantiledi. 

Tayfur 2004'ü unutmalıyız 

BEŞİKTAŞ'IN menajer - futbolcusu Tayfur Havutçu, kendileri açısından hayal kırıklığı ile sonuçlanan 2004 yılını unutup, geleceğe güvenle bakmak istediklerini söyledi. Tecrübeli oyuncu, "İkinci yarıya daha umutlu bakıyoruz. En azından ligdeki çıkış bize biraz olsun moral verdi. Toparlanacağız, toparlanmak zorundayız. Şampiyonlar Ligi'ni sonuna kadar kovalayacağız" dedi. 


</TEXT>
</DOC>
