<DOC>
<DOCNO> 337565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/dunya/axdun02.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac'a yardım eli 
</HEADLINE>
<TEXT>


MİNE G. KIRIKKANAT Paris 


29 Mayıs'ta yapılacak AB Anayayası referandumunda Fransızları "evet" demeye ikna etmekte zorlanan Cumhurbaşkanı Jacques Chirac'a yardım eli, Almanya Başbakanı Gerhard Schröder'den geldi. 
Önceki akşam Paris'e gelen Schröder, AB Anayasası savunucusu olarak kameralar karşısına Chirac'la birlikte çıktı ve "hayır"cılara karşı gövde gösterisi yaptı. Elysee Sarayı'nda baş başa görüşen iki lider, daha sonra Sorbonne Üniversitesi'nde konferans verdi. 
Schröder, "Burada söz konusu olan tarihi bir olay. Faşizmin korkunçluğuna karşı birleşen bir Avrupa fikri hayat buluyor. Bu fikir Fransa'da doğdu ve Avrupa halklarının umudu oldu. Şimdi bu fikrin beşiği, verdiği sözlere sadık kaldığını göstermeli" diyerek, Fransızları anayasayı onaylamaya çağırdı. 
Chirac ve Schröder'in AB Anayasası lehine başlattıkları ortak kampanya, kamuoyu yoklamalarında azınlıkta kalan "evet" oylarını yukarıya doğru kıpırdattı. Son kamuoyu yoklamalarına göre "evet" oranı, yüzde 48'den yüzde 50'ye tırmandı. Şimdiye kadar yapılan yoklamalarda ise hayır oyu oranı hep yüzde 50'nin üzerinde çıkmıştı. 


</TEXT>
</DOC>
