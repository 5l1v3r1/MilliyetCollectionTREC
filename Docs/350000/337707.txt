<DOC>
<DOCNO> 337707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun31.html </URL>
<DATE> 2005/04/28/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Hollanda'da evlerde 'hintkeneviri' üretimine izin çıktı 
</HEADLINE>
<TEXT>

     Hollanda'da, esrar elde etmek amacıyla konutlarda küçük çaplı hintkeneviri üretimine ''hoşgörü gösterilecek''. 
     Adalet Bakanı Piet Hein Donner, hükümetin uyuşturucuyla mücadele politikasının tartışıldığı meclis oturumunda, konutlarda yapılacak küçük çaplı üretimin kovuşturma kapsamı dışında tutularak, polis ve adli makamların yükünün azalacağını, böylece büyük çaplı esrar üretimi ve kaçakçılığıyla mücadeleye daha fazla zaman ve güç ayrılacağını söyledi. 
     Donner, konutlardaki üretime ''hoşgörü politikası'' uygulanırken, üretimin tamamen serbest bırakıldığı anlamına gelmediğini de vurguladı. 
     Donner, örneğin bir evde yasak üretim yapıldığı belirlendiği takdirde hintkeneviri bitkilerinin sahibine söktürüleceğini söyledi. 
     Hollanda hükümeti daha önce de benzer gerekçelerle Schiphol Havaalanı'nda 3 kilogramın altında kokainle yakalanan kaçakçılar hakkında soruşturma açılmasından vazgeçmişti. 
     Uyuşturucu kuryesi, 3 kilogramın altında kokain ile yakalandığı takdirde, uyuşturucuya el konuluyor ve yolcu serbest bırakılıyor, ancak yolcu kara listeye alınarak, tekrar Hollanda'ya gelişine izin verilmiyor. 
     Hükümet bu uygulamayla da gümrük birimlerinin büyük ölçekli kaçakçılık yapanlarla mücadele imkanlarını geliştirmeyi ve yargının yükünü hafifletmeyi hedefliyor. 
     
</TEXT>
</DOC>
