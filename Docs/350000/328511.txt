<DOC>
<DOCNO> 328511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko18.html </URL>
<DATE> 2005/03/30/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
AB, sahte balları iade etti... 
</HEADLINE>
<TEXT>

     Avrupa Birliği AB ülkelerine geçen yıl ihraç edilen yaklaşık 288 bin 594 kilogram bal, sahte olduğu gerekçesiyle Türkiye'ye iade edildi. 
     İade edilen balların içerisinde şekerlenmeye neden olan ticari glikozların bulunduğu belirtildi. Ayrıca Tarım ve Köyişleri Bakanlığı uzmanlarının ilk analizini yaptığı 122 bal numunesinden 56'sı sahte çıktı. 
     Koruma Kontrol Genel Müdürlüğü yetkililerinden edinilen bilgiye göre, geçen yıl Türkiye'den yurt dışına ihraç edilen ballardan yaklaşık 288 bin 594 kilogramı, içerisinde ticari glikoz bulunduğu gerekçesiyle iade edildi. 
     2004 yılında Ankara TIR Gümrüğü'ne 12 bin 778 kilogram petek bal, 21 bin kilogram süzme bal, Halkalı Gümrüğüne 116 bin 925 kilogram süzme bal, Ambarlı Gümrüğüne 21 bin kilogram, İzmir Gümrüğüne 961 kilogram petek bal, ayrı ayrı olmak üzere 12 bin 940 kilogram, 40 bin 800 kilogram, 41 bin 945 kilogram, 17 bin 240 kilogram, 3 bin 375 kilogram bal Türkiye'ye iade edildi. 
     Böylelikle 2004 yılında Türkiye'ye Gümrük Birliği içerisinden toplam 288 bin 594 kilogram petek ve süzme bal, ticari glikoz yani şekerlenme nedeniyle Türkiye'ye iade edilmiş oldu. 
     İade edilen söz konusu balların Türk Gıda Kodeksi'ne uygun olanları iç piyasaya sürülürken, uygun olmayanlar üretici firma tarafından imha edildiği öğrenildi. 
     
     SAHTE BAL ANALİZLERİ 
     Öte yandan Tarım Bakanlığı denetmenleri, bugüne kadar balla ilgili 278 işletmeden 297 bal numunesi aldı. Analizi yapılan 122 bal numunesinden 56'sının sonuçları olumsuz çıktı. 
     Denetimler sonucu ülke genelinde gıda sicili ve üretim izni olmayan 32 işletme hakkında yasal işlem başlatılırken, 6 işletme hakkında Cumhuriyet Başsavcılığına suç duyurusunda bulunuldu. Ayrıca denetimlerde Gıda Yasası'na aykırı üretilen 4 bin 132 kilogram bala el konuldu. 
     Piyasada satılan ballarla ilgili geçen hafta bir basın toplantısı düzenleyen Tarım ve Köyişleri Bakanı Sami Güçlü, şüphe ve ihbar üzerine 285 balın numunesinin alındığını bunlardan analizi yapılan 42 baldan 22'sinin analiz sonuçlarının olumsuz çıktığını açıklamıştı. 
     Bakan Güçlü, analiz sonuçları olumsuz çıkan ballarla ilgili numuneler alındıktan sonra, sahte bal üreten firmaların kamuoyuna açıklanacağını bildirmişti. 
     
</TEXT>
</DOC>
