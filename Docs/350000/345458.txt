<DOC>
<DOCNO> 345458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sontur24.html </URL>
<DATE> 2005/05/24/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Çakıcı'nın dışarı kaçırılması... Eymür Bilgili'yi aradım "Tamam al" dedi 
</HEADLINE>
<TEXT>

     Avusturya’da yakalandıktan sonra Türkiye’ye iade edilen Alaattin Çakıcı’nın yurtdışına kaçışına ilişkin MİT görevlisi Kaşif Kozinoğlu, işadamı Erol Eşrefoğlu Evcil ve Beşiktaş Futbol Takımı eski menajeri Sinan Engin’in de aralarında bulunduğu 14 sanık hakkında açılan davanın görülmesine devam edildi. 
     İstanbul 9. Ağır Ceza Mahkemesi’ndeki duruşmaya, tutuksuz sanıklardan Ali Yüce ve Velit Yavuz Günerkan katıldı. 
     Duruşmada, eski MİT görevlisi Mehmet Eymür’ün de akrabası olduğu belirtilen İlker Kerem Eymür, savunma tanığı olarak dinlendi. 
     Beşiktaş Turizm A.Ş’de seyahat ve organizasyon sorumlusu olarak çalıştığını belirten Eymür, Serdar Bilgili ve yönetim kurulundan gelen pasaportlarla ilgili "Beşiktaş Travel" antetli kağıda yazı yazarak, vize alınması için konsolosluğa başvurulduğunu söyledi. 
     İşleyişte aksama yaşanmaması için olmadığı zamanlarda Bilgili’nin elektronik imzasının kullanıldığını ifade eden Eymür, konsoloslukların genelde pasaportların yüzde 60’ına vize verdiklerini anlattı. 
     Eymür, Çakıcı’nın kullandığı pasaportlar geldiğinde şirkette olmadığını belirterek, "İbrahim Arı’nın pasaportunu gördüm. Ben de Sinan Engin’i aradım, ’böyle bir pasaport gelmiş, ne yapalım ’ dedim. 
     O da ’başvurun vize alabilirseniz alın’ dedi. Daha sonra Serdar Bilgili’yi aradım, kendisine durumu izah ettim, O da bana ’Kerem tamam al’ dedi. Ben de işlemlerin yapılması için arkadaşlara başvurabileceklerini söyledim. Bu şekilde 500’e yakın vize alınmıştır" dedi. 
     İbrahim Arı adına hazırlanmış pasaporttaki fotoğrafın Alaattin Çakıcı’ya ait olmadığını belirten Eymür, Sinan Engin’in pasaporta vize alınması konusunda herhangi bir baskı uygulamadığını da sözlerine ekledi. 
     Sanıklar Aydın Göker, Başar Barış Çakıcı ve Fırat Ardıç’ın ihzaren duruşmaya celplerine karar veren mahkeme heyeti, duruşmayı erteledi. 
     
     İDDİANAMEDEN 
     İstanbul Cumhuriyet Savcılığı’nca hazırlanan iddianamede, Ali Yüce’nin ’çıkar amaçlı suç örgütüne üye olmak" ve "12 kez sahte pasaport düzenlemek" suçlarından 15 ile 42 yıl arasında ağır hapis cezasına çarptırılması isteniyor. 
     Sinan Engin ve Erol Evcil’in "çıkar amaçlı suç örgütüne yardım ve yataklık etmek" ile "sahte pasaport ve evrak düzenlemek" suçlarından 1.5 ile 4’er yıl arasında ağır hapis cezasına çarptırılmaları öngörülen iddianamede, Kaşif Kozinoğlu’nun da "çıkar amaçlı suç örgütüne yardım ve yataklık etmek" suçundan 6 ay ile 1 yıl arasında hapis cezasına çarptırılması talep ediliyor. 
     İddianamede, diğer sanıklar Hakkı Süha Şen, Mehmet Özbulut, Nizamettin Özoğul, Mustafa Kamalak, Aydın Göker, Gençağa Çakıcı, Başar Barış Çakıcı, Velit Yavuz Günerkan, Mehmet Salih Hantal ve Fırat Ardıç’ın da "çıkar amaçlı suç örgütüne yardım ve yataklık etmek" , "sahte pasaport ve evrak düzenlemek" suçlarından 6 ay ile 7 yıl arasında değişen çeşitli ağır hapis cezalarına çarptırılmaları isteniyor. 
     
</TEXT>
</DOC>
