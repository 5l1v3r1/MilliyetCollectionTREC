<DOC>
<DOCNO> 312194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/ekonomi/eko06.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Teşvik Yasası, Uşak'ta 4 bin kişiye iş sağladı 
</HEADLINE>
<TEXT>


YAVUZ KUŞDEMİR UŞAK DHA 

Kalkınmada öncelikli iller arasına giren Uşak'a, teşvikten yararlanmak isteyen 56 şirket yatırıma başladı. Uşak Ticaret ve Sanayi Odası UTSO Yönetim Kurulu Başkanı Halil Ağaoğlu, bu şirketlerden 12'sinin üretime geçtiğini ve istihdam açısından kentin rahatladığını açıkladı. 
Ağaoğlu, 5084 Sayılı Yatırım ve İstihdam Teşviki Kanunu kapsamına giren ilde Vali Ali Fuat Güven'in de desteği ile Yatırım Teşvik Bürosu oluşturduklarını, yatırımcıya yardımcı olduklarını belirtti. 
Ağaoğlu, "Kanunun çıktığı 6 Şubat 2004'ten bugüne kadar 56 firma Uşak'ta yatırıma başladı. Protokol imzalanan 56 firmadan 12'si üretime geçti. Halen 6 fabrika inşaat aşamasında, 38'i de proje aşamasında" dedi. 
Uşak'ın teşvik kapsamına alınmasından sonra 27 firmanın indirimli elektrik uygulamasından yararlandığını, bu firmaların yaptıkları başvurunun parasal karşılığının 1 milyon YTL 1 trilyon lira olduğunu anlatan Ağaoğlu, teşvik kapsamı dışında kalan illere yönelik tanıtma faaliyetlerinin sürdüğünü, 1500 üreticiye mektup göndererek Uşak'a yatırım için davet etiklerini söyledi. 


</TEXT>
</DOC>
