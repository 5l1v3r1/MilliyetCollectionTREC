<DOC>
<DOCNO> 327675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/spor/spo07.html </URL>
<DATE> 2005/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı umutlar 
</HEADLINE>
<TEXT>


Genel Müdürlük 2008 için şimdiden kolları sıvadı. Oyunlarda madalya kazanamadığımız branşlara yabancı sporcu ve antrenör getirecek olan GSGM, tüm federasyonlara konuyla ilgili talimat verdi 

ÖZEL HABER SEDAT HARDAL 


Türk sporunda 'yeniden yapılanma' parolasıyla düğmeye basan Gençlik ve Spor Genel Müdürlüğü GSGM , bünyesindeki federasyonların yönetim kurullarını belirlemesiyle uluslararası başarı için start verdi 
2008 Pekin Olimpiyat Oyunları'na tüm spor dallarında gitmeyi hedefleyen Genel Müdürlük, şu ana dek oyunlara katılamayan ya da başarısız olan branşların kadrosunu güçlendirecek. Genel Müdür Mehmet Atalay, özellikle olimpiyatlarda madalyadan uzak kalan cimnastik, kürek, yüzme, hentbol, masa tenisi ile okçuluk branşlarına en iyi antrenörleri getirmek amacında. 

Sponsor desteği 
Son yıllarda çıkışa geçen, ancak 2004 Atina'da hayal kırıklığı yaratan atletizmin kadrosunun teknik ve mesafe branşlarında birer antrenör ile güçlendirilmesi hedeflenirken, boksa da Rus ekolü getirilecek. Oyunlarda en çok başarılı olduğumuz ata sporu güreşte de, zayıf kaldığımız sıkletlerde madalya şansı yüksek yabancı sporculara Ay - Yıldızlı mayo giydirilecek. 
Türkiye'ye getirilmesi düşünülen sporcu ve antrenörler için devlet bütçesinden para harcamak istemeyen Genel Müdürlük, tüm masrafları sponsorlarla karşılamayı hedefliyor. Teşkilatın çekindiği tek sorun ise Güreş Milli Takımı'nın karşı çıktığı bu projeye, diğer ekiplerin de tepki gösterebileceği endişesi. 



</TEXT>
</DOC>
