<DOC>
<DOCNO> 324790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy14.html </URL>
<DATE> 2005/03/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Başbakanlık genelgesiyle, fotokopisiz sağlık hizmeti 
</HEADLINE>
<TEXT>

     Nesrin COŞKUN DHA 

      SSK hastane ve dispanserlerinin Sağlık Bakanlığı'na devriyle birlikte sigorta hastalarından muayene için sağlık karnesi, kimlik ve vizite kağıdı fotokopilerinin istenmesi ve bu yüzden doğan sıkıntı, Başbakanlık genelgesi ile son buluyor. Eczanelerin bile hastalardan fotokopi istemelerine son veren Başbakanlık genelgesi, İzmir'de Sağlık Müdürlüğü kriz merkezi tarafından tüm birimlere duyurulup, uygulamaya konuldu. 
     Bugün Resmi Gazete'de yayımlanan Sağlık hizmetlerinin etkili sunumu'na ilişkin Başbakanlık genelgesinde bazı kamu kurum ve kuruluşlarına ait sağlık birimlerinin Sağlık Bakanlığı'na devredilmesine dair 5283 sayılı Kanunun yürürlüğe girmesiyle birlikte, artan hizmet talebinin etkin bir şekilde karşılanması, tedavi sürecine ilişkin işlemlerin kolaylaştırılması ve hasta memnuniyetinin artırılması amacıyla bazı tedbirlerinin alınmasının uygun görüldüğü belirtildi. Bu tedbirler şöyle sıralandı 
     - Sağlık birimlerinde ayrı bir kuyruğa yol açan, tedavi sürecini uzatan ve yasal dayanağı bulunmayan Emekli Sandığı emeklileri, Bağ-Kur ve Sosyal Sigortalar Kurumu'na tabi olanlar ile yeşil kart sahibi hastalardan, sağlık karnesi, sağlık cüzdanı, vizite kağıdı ve kimlik fotokopileri istenmeyecek kontroller görevliler tarafından kayıt-kabul işlemleri sırasında hasta ile karnesinin karşılaştırılması suretiyle yapılacaktır. Bu kontrolü gereği gibi yapmadığı tespit edilen ve kamu zararına neden olan görevliler hakkında idari ve adli tatbikat yapılarak, ortaya çıkacak kamu zararı sorumlulardan tahsil edilecek. 
     - Tedavi ve ilaç giderlerinin ödenmesi sırasında Sosyal Sigortalar Kurumu Başkanlığı, Emekli Sandığı Genel Müdürlüğü, Bağ- Kur Genel Müdürlüğü, Defterdarlık Muhasebe Müdürlüğü, Saymanlık Müdürlüğü ve mal müdürlükleri tarafından sözkonusu belgelerin fotokopileri istenmeyecektir. 
     -Eczanelerden ilaç temini sırasında hastalardan reçete dışında herhangi bir belge fotokopisi talep edilmeyecektir. 
     - Reçete ve sevk evrakında doktorun kaşe ve imzasının bulunması yeterli sayılacak ayrıca başhekim tasdiki aranmayacaktır. Doktor kaşeleri doktorun görev yaptığı hastaneyi, diploma numarasını, varsa uzmanlık dalını ve Sağlık Bakanlığı tarafından belirlenecek diğer bilgileri içerecek şekilde hazırlanacaktır. Kaşeler yenileninceye kadar mevcut kaşelerde eksik olan bilgiler doktor tarafından elle yazılacaktır. 
     
     MEMUR HASTANIN YÜZÜNÜ GÖRMÜYOR 
     Fotokopi ve bunun neden olduğu kuyrukları ortadan kaldıracak genelge İzmir'de hemen işleme koyulurken, ilgililer sağlıkta Başbakanlık'tan böyle genelgeler çıkmasına alışkın olmadıklarını, sık karşılaşılan bir uygulama olmadığını söyledi. Genelge kapsamında hastanelerde kayıt- kabul işlemleri yapan görevlilerin hasta ile karneyi karşılaştırmaları gerektiğini belirten ilgililer, "Pekçok sağlık kurumunda kayıt bürolarında küçük vezne bölmesi gibi bölmelerden işlem yapılıyor. Ne memur ne hasta birbirinin yüzünü tam, net görebiliyor. Görüş bölmelerinin büyütülmesi gerekecek'' dedi. 
     
</TEXT>
</DOC>
