<DOC>
<DOCNO> 330825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur10.html </URL>
<DATE> 2005/04/06/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
SSK'lı karne şaşkını 
</HEADLINE>
<TEXT>

     Nesrin COŞKUN DHA 

      SİGORTALI hastaların sorunları, SSK hastanelerinin Sağlık Bakanlığı'na devrinden sonra da bitmedi. SSK'lılar karşılarına çıkan yeni sorunlarla başa çıkmaya çalışırken, bu kez biten sağlık karnelerinin yenilenmeyeceği haberiyle şaşkına döndü. Karnesi dolan sigortalı hastalara başvurdukları hastanelerde, eskiden kalma SSK reçetesinin yazılacağını belirten hekimler, "O da bitince bir A 4 kağıdının yarısı reçete haline getirilip SSK'lıya ilaç yazılacak, yine herşey karışacak'' dedi. 
     20 şubat itibariyle kurum hastanelerinin adı tarihe karışan SSK'lılar, istedikleri hastaneye başvurup şifa ararken, ilaç, tıbbi malzeme ve cihaz temininde sıkıntı yaşamaya devam ediyor. Başbakan Recep Tayyip Erdoğan'ın müdahalesiyle fotokopi ve başhekimlik onayı gibi birkaç kalem bürokrasiden kurtulan SSK'lılar, hizmet almak için zorunlu olan sağlık karneleri konusunda ise eziyet çekiyor. 
     Devir döneminde program değişikliği nedeniyle karne yenilenmesi veya yenisinin çıkartılması işlemleri aksayan, yaşanan yığılma nedeniyle bir ay sonrası için randevu verilen sigortalı hastalar, bir yenilikle daha yine kuyruklarda karşılaştı. Biten karnelerini değiştirip yenisini almak için karne bürolarının önünde kuyruk oluşturan sigortalılara bu kez karnelerinin yenilenmeyeceği' haberi verilirken, hastanelerde anons yapılarak duyurulmaya çalışılıyor. 
     Karnesi dolanların bitmiş karneleri ile hastanelere başvuracakları ve gittikleri hastanelerde eskiden kalma SSK reçetelerinin kendileri için kullanılacağı bildirildi. Saatlerce kuyrukta bekleyip randevu günü almak isterken yeni uygulamayı öğrenen sigortalılar, "Yenilikleri, gelişmeleri duyurmuyorlar. Kuyruklarda süründürüyorlar'' diye dert yandı. 
     Yeni uygulama hekimler tarafından da yadırgandı. Sağlık personeline angaryanın arttığını savunan hekimlerden biri, "SSK Genel Müdürlüğü'nden gönderilen bir genelge ile sağlık karnesi dolanların karnelerinin yenilenmeyeceği ve bu hastalara eskiden kalma SSK reçetesi yazılacağı bildirildi. Ortak Kullanım Protokolü nedeniyle devirden önce Sağlık Bakanlığı hastanelerinde de bu reçetelerden vardı. Bunlar SSK hastaneleri döneminde kullanılırken tek nüshaydı. Şimdi arasına karbon kağıdı konularak iki nüsha olarak kullanılacak. Tükendikten sonra ise bir A 4 kağıdı ikiye katlanıp reçete haline getirilerek kullanılacağı söylendi. Biz SSK'nın karne ihalesi yapamadığı için bu durumun oluştuğunu biliyoruz. Ancak gerekçesi telaffuz edilmiyor. Sonuçta yine SSK'lı çileli, çalışanlar çileli. Yetkililer panik halinde sorun çözmeye çalışırken, yeni sorunlar yaratıyorlar'' diye konuştu. 
     Öte yandan SSK Sigorta Müdürlüğü yetkilileri, Genel Müdürlüğün sağlık hizmeti alımında karne uygulamasını kaldırmak için çalışmalar yaptığını ve bu nedenle biten karnelerin yenilenmediğini öne sürdü. Bu çalışmalar kapsamında karnesiz hizmet alımının 1 Temmuz'dan itibaren önce SSK emeklileriyle başlatılacağını, hastaların karne yerine kart kullanacağını, 2006'da da bu uygulamaya çalışanların alınacağını belirten yetkililer, "Bu yüzden karneler yenilenmiyor. Karnesi bitenlere hastanelerdeki SSK reçeteleri kullanılacak. Onlar da bittikten sonra her hastane sigortalı hastaya kendi hastanesinin reçetesini yazacak. Sorun yok'' dedi. 
     
</TEXT>
</DOC>
