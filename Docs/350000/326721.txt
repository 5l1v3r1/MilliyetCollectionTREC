<DOC>
<DOCNO> 326721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo31.html </URL>
<DATE> 2005/03/24/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Ferrari yeni aracı F2005'i ilk kez Bahreyn'de kullanacak... 
</HEADLINE>
<TEXT>

     Dünyanın en önemli spor organizasyonlarından Formula 1'de İtalyan Ferrari takımı, yeni aracıyla ilk kez Bahreyn Grand Prix'sinde yarışacak. 
     İtalya'nın ANSA haber ajansı, Ferrari takımının, yaptığı test sürüşlerinden olumlu sonuç alması ve sezonun ilk iki yarışında yaşanan olumsuzluklar nedeniyle böyle bir karar aldığını belirtti. 
     Ferrari Takım Direktörü Jean Todt, haber ajansına yaptığı açıklamada, 3 Nisan'da yapılacak Bahreyn Grand Prix'sine yeni araçlarıyla katılacaklarını belirterek, Mugello'da yaptıkları testlerin yeni araçlarının kapasitesini gösterdiğini söyledi. 
     İki adet yeni F2005 araçla yarışlarda yer alacaklarını ifade eden Todt, ilk iki Grand Prix'de kullandıkları F2004 aracını ise yedek olarak bekleteceklerini bildirdi. 
     Ferrari'nin ünlü Alman pilotu Michael Schumacher, yeni araç F2005 ile Mugello pistinde 81 tur üzerinden yaklaşık 422 kilometre deneme sürüşü gerçekleştirdi ve yeni aracı beğendiğini açıkladı. 
     Yedi kez dünya şampiyonu olan Michael Schumacher, geçen hafta yapılan Malezya Grand Prix'sinde 7. sırayı almış, Melbourne'deki Grand Prix'de ise kaza yaparak yarış dışında kalmıştı. 
     
</TEXT>
</DOC>
