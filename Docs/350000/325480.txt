<DOC>
<DOCNO> 325480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun15.html </URL>
<DATE> 2005/03/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Times'tan 12 sayfalık Türkiye eki Franco sonrası İspanya'ya benziyor 
</HEADLINE>
<TEXT>

     LONDRA Milliyet 

      İngiliz Times gazetesi dün "Türkiye'nin kültürü ve zenginlikleri" başlıklı 12 sayfalık bir ek yayımladı. 
     Birleşmiş Milletler BM üyesi 26 ülkenin bir zamanlar Osmanlı İmparatorluğu yönetimi altında yaşadığı anımsatılan ekte, bu ortamın silinmesi mümkün olmayan bir kültürel birikim yarattığı kaydedildi. 
     "Avrupa konusunda saplantılı" denilen Türkiye'nin değişen çehresine vurgu yapılırken, değişimler Franco dönemi sonrası İspanya'nın durumuna benzetildi. 
     Eki hazırlayan yazarlardan Michael Binyon, Türkiye'nin son dönemde kültürünü de daha geniş ve daha az milliyetçi bir şekilde yorumlamaya başladığını belirtti. 
     Türkiye, müzeleri, doğal güzellikleri, tekstili, resmi, müziği ve edebiyatı ile tartışılırken, sanatın özellikle yasal düzenlemelerle ifade özgürlüğünün genişletilmesinden ve ekonominin iyileşmesinden olumlu etkilendiği, ancak finansmanın hala bir sorun olduğu vurgulandı. 
     Ayrıca, "muazzam" diye nitelenen sosyal ve kültürel değişimlerin etkisinin, doğu bölgelerine ulaşmadığı eleştirisi yapıldı. 

     
</TEXT>
</DOC>
