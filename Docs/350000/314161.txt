<DOC>
<DOCNO> 314161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonsiy16.html </URL>
<DATE> 2005/02/10/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
İnönü Türkiye'de ne zaman kriz olsa üniversitelerin ödeneği kesiliyor 
</HEADLINE>
<TEXT>

     Prof. Dr. Erdal İnönü, ''Türkiye'de ne zaman ekonomik sıkıntı olsa üniversitelerin ödeneğinden, araştırma görevlilerinden kesiliyor. Tamamen yanlış bir şey, tersinin yapılması gerekir. Çünkü bizi sıkıntılardan kurtaracak şey, üniversitelerde yapılacak araştırmalardır'' dedi. 
     Marmara Üniversitesi Tıp Fakültesi Hastanesi'nin konferans salonunda ''Nasıl bir üniversite '' konulu konferans veren Prof. Dr. İnönü, ''Türkiye'de üniversitelerin genel olarak meslek eğitimi veren kurumlar olarak görüldüğüne'' işaret ederek, ''üniversitelerin asıl görevinin ise araştırma yapmak olduğunu'' vurguladı. 
     Prof. Dr. İnönü, Avrupa'da 16. yüzyılda bilimsel devrim yapıldığını ve bu devrimden itibaren gerçekleştirilen bilimsel çalışmalarla sürekli ileriye gittiklerini anlatarak, bu anlayışın Türkiye'ye Cumhuriyet'in kurulmasından sonra geldiğini söyledi. 
     Gelinen süreçte Türkiye'de de artık önemli bilimsel araştırmalar yapıldığını ve birçok alanda ileriye gidildiğini ifade eden Prof. Dr. İnönü, ''ancak Türkiye'de hala bugüne kadar insanların yaşamlarını değiştirecek önemli bir buluşun yapılmadığını'' kaydetti. 
     Prof. Dr. İnönü, Türkiye'de yaşayan insanların yaşamlarını değiştiren buluşların Batı Avrupa, Japonya ve ABD'den geldiğini, bunların da otomobil, telgraf, telefon, cep telefonu gibi buluşlar olduğunu belirterek, ''insanların yaşamlarını etkileyen şeye karşı saygı duyduklarını'' bildirdi. 
     
     ''TÜRKİYE'DE BÜYÜK BİR BULUŞUN YAPILMASI ÇOK YAKIN'' 
     Prof. Dr. Erdal İnönü, sözlerini şöyle sürdürdü 
     ''Türkiye'de ne zaman ekonomik sıkıntı olsa, üniversitelerin ödeneğinden, araştırma görevlilerinden kesiliyor. Tamamen yanlış bir şey, tersinin yapılması gerekir. Çünkü bizi sıkıntılardan kurtaracak şey, üniversitelerde yapılacak araştırmalardır. Bu yüzden her zaman desteklenmesi gerekiyor. O anlayış hala yok Türkiye'de. Türkiye'de yaşayan insanın yaşamını değiştiren bir buluş yapılsa, o zaman iş başka olur ve insanlar bilimsel araştırmanın değerini anlar.'' ''Türkiye'de büyük bir buluşun yapılmasının çok yakın olduğunu, ancak bunun için daha çok ödenek, daha çok çalışma gerektiğini'' anlatan Prof. Dr. İnönü, ''önümüzdeki yıllarda Nobel Ödülü'nü alacak bir Türk'ün çıkacağını ve yaşamı etkileyecek önemli buluşların yapılacağını'' sözlerine ekledi. 
     
</TEXT>
</DOC>
