<DOC>
<DOCNO> 331158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy31.html </URL>
<DATE> 2005/04/07/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Sezer Protokol, Kıbrıs Türkleri'nin yalnız bırakılacağı anlamına gelmez 
</HEADLINE>
<TEXT>

     Cumhurbaşkanı Ahmet Necdet Sezer, Ankara Anlaşması'nın yeni üyelere genişletilmesi konusundaki Protokol ile ilgili teknik düzenlemelerin, Kıbrıs Türkleri'nin haklı oldukları bir davada Türkiye tarafından yalnız bırakılacakları anlamına geldiğini hiç kimsenin düşünmemesi gerektiğini söyledi. Sezer, ''Türkiye, Kıbrıs Cumhuriyeti'ni, ancak soruna adil ve kalıcı bir çözüm bulunduğu, Ada'da iki toplumun bir arada yaşayacakları yeni bir ortaklık devleti kurulduğunda tanıyabilir'' dedi. 
     Sezer, Harp Akademileri Konferansı'nda yaptığı konuşmada, AB'nin 17 Aralık Doruğu sonrasında tam üyelik görüşmelerinin başlatılması konusundaki kararının ardından, Türkiye'nin siyasal, ekonomik ve toplumsal dinamiklerini etkileyecek bir süreç başladığını kaydetti. 
     ''Bu sürecin savunma ve dış politikamıza, komşularımızla ve bağlaşıklarımızla ilişkilerimize de kuşkusuz yansımaları olacaktır'' diyen Sezer, ancak, zamanın sınamasından başarıyla geçen kimi bağlaşıklarıyla Türkiye'nin ilişkilerinin, nitelik değiştirse de önemini korumayı sürdüreceğini ifade etti. Sezer, şöyle devam etti 
     ''Daha açık bir deyişle, ülkemizin çağdaşlaşma ve Batı'yla bütünleşme amacı, Avrupa Birliği'ni ve Amerika Birleşik Devletleri'ni birlikte kapsamaktadır. Biri diğerinin seçeneği değil, tamamlayıcısıdır. Ülkemiz de, bu iki önemli ortağı arasında bir yeğleme yapmak durumunda değildir. Yapılması gereken, ilişkilerimizi yeni ortak hedefler ve temellere oturtacak stratejik diyalogun sürdürülmesidir. Böylece, bağlaşıklarımızla varolan ortaklık ilişkilerinin, bölgede istikrara hizmet edecek ve bunalımlardan kolay kolay etkilenmeyecek bir ilkeler bütününe dayandırılması fırsatı da yakalanmış olacaktır. 
     Türkiye'nin, demokrasi ve laiklik deneyiminden, kültür ve zengin kimliğinden kaynaklanan karşılaştırmalı üstünlüklerini çevre bölgelere yansıtması, Batı'yla paylaşılan stratejik amaçlar doğrultusunda olacaktır. Bu nedenle, Batı'nın ortak değer ve hedeflerini benimseyen Türkiye'nin kendi değerlendirmeleri ve ulusal çıkarları doğrultusunda, kimi durumlarda Amerika Birleşik Devletleri'nden ya da Avrupa Birliği'nden farklı hareket etmeyi yeğlemesi, karşılıklı saygıya dayanan bağlaşıklık çerçevesinde anlayışla karşılanmalıdır. Böyle bir Türkiye, gerek Amerika Birleşik Devletleri, gerek Avrupa Birliği ve genelde Batı için daha az değerli bir ortak değil, tersine, bu bölgede barış ve istikrarın geliştirilmesi yönündeki ortak hedefe daha etkili biçimde katkı yapabilecek bir bağlaşık olacaktır.'' 
     
     ''IRAK'TAKİ DURUM'' 
     Irak'taki durum konusunda da değerlendirmeler yapan Sezer, Irak'taki gelişmelerin Türkiye'yi yakından ilgilendirdiğine işaret etti. Sezer, ''Süregelen kargaşa ortamı, giderek artan can kaybı ve istikrarın bir türlü sağlanamamış olması, endişelerimizi artırmaktadır. Geçimini sürdürmek üzere Irak'ta çalışan yurttaşlarımızın haince saldırılar sonucu yaşamlarını yitirmeleri, bizi son derece üzmektedir. Irak'taki yurttaşlarımızın can güvenliğinin sağlanması için, devlet olarak tüm çabayı göstermeyi sürdürüyoruz'' diye konuştu. 
     Sezer, Irak'ta 30 Ocak 2005 gününde düzenlenen seçimlerin, ülke halkının demokrasiye sahip çıkma istencini ortaya koymakla beraber, devam eden güvenlik sorunları nedeniyle katılım oranı yüzde 58 düzeyinde kaldığını, Irak halkının ayrılmaz parçası olan kimi kesimler ile oluşumların, seçimlere beklenilen düzeyde katılamamış olmasının üzüntüyle karşılandığını kaydetti. 
     Cumhurbaşkanı Sezer, bu aşamada önem taşıyan hususun, seçimlerden kaynaklanması olası kırgınlık, hata ve eksikliklerin, toplumun tüm katmanlarını kapsayacak biçimde diyalog ve uzlaşma yoluyla giderilmesi, geniş tabanlı, Irak halkının tüm öğelerinin adil biçimde katılacağı, demokratik bir hükümetin işbaşına geçmesi olduğunu belirtti. Sezer, bu konuda Irak'ta atılmakta olan son adımları yakından izlediklerini söyledi. 
     
     ''ABD, SORUMLULUĞUNUN GEREĞİNİ YERİNE GETİRMELİ'' 
     Sezer, şöyle devam etti 
     ''Irak'ta kalıcı istikrarın sağlanması, halkın ülkesi ve doğal kaynakları üzerinde tam denetime sahip olması, içten dileğimizdir. Irak'ın toprak bütünlüğünün ve siyasal birliğinin korunması konusundaki duyarlılığımız da esasen herkes tarafından bilinmektedir. 
     Kerkük'ün Irak'ın toprak bütünlüğü ve siyasal birliği içindeki yerinin korunması, bizim gibi uluslararası toplumun da öncelikleri arasında yer almalıdır. 
     PKK Kongra-Gel adlı terör örgütünün Kuzey Irak'taki varlığının, bizim için açık bir rahatsızlık nedeni olduğunu burada bir kez daha yinelemek istiyorum. 
     Geçici Irak Hükümeti, PKK varlığına son verilmesi konusunda açıklamalar yapmıştır. Irak Hükümeti'yle bu alanda etkin işbirliğinin başlayacağını umuyoruz. Amerika Birleşik Devletleri'nin sorumluluğunun gereklerini artık yerine getirmesini bekliyoruz.'' 
     
     FİLİSTİN KONUSU 
     Cumhurbaşkanı Sezer, Filistin-İsrail anlaşmazlığında Filistin seçimlerinden sonra oluşan yeni dinamikler ve uzlaşma olasılığının, tüm bölge ülkeleri ve uluslararası toplum gibi Türkiye'yi de umutlandırdığını belirtti. 
     Sezer, ''Türkiye, her iki tarafla geleneksel iyi ilişkileri bulunan bir ülke olarak, barış sürecini ileriye götürmek için tarafların isteyecekleri girişimlerde bulunmaya hazırdır'' diye konuştu. 
     
     SURİYE'NİN BİRLİKLERİ 
     Suriye'nin 1559 sayılı Birleşmiş Milletler Güvenlik Konseyi kararı uyarınca Lübnan'daki birliklerini geri çekmeye başlamasından da mutluluk duyduklarını kaydederek, ''Geçmişte, bir dönem ciddi sorunlar yaşadığımız Suriye'yle ilişkilerimiz, son yıllarda, özellikle bu ülkenin PKK terörüyle savaşımda kararlı bir tutum takınmasından sonra, karşılıklı saygı ve yarar çerçevesinde gelişmektedir'' dedi. 
     Önümüzdeki hafta içinde Suriye'ye bir ziyarette bulunacağını anımsatan Sezer, bu ziyaret sırasında Suriye makamlarıyla, hem ikili ilişkilerin son durumu, hem de bölgesel gelişmeleri ele alma olanağını bulacağını kaydetti. Sezer, ''Kritik bir dönemeçten geçmekte olan bölgemizde, istikrarın korunması ve gerginlikleri azaltıcı politikalar üretilmesi yönünden, bölge ülkelerine özel bir görev düşmektedir. Biz de, uluslararası toplumun beklentileri doğrultusunda, bu yönde gerekli adımların atılması için, Suriye ve ilgili tüm taraflara gerekli telkinlerde bulunmayı sürdüreceğiz'' diye konuştu. 
     
     KIBRIS'TA VERİLEN SÖZLER 
     Kıbrıs'ın, 2005 yılında gündemdeki önemli yerini koruyan bir başka konu olduğuna işaret eden Sezer, Türkiye'nin, öteden beri Kıbrıs'ta serbestçe müzakere edilmiş, kapsamlı ve yaşayabilir bir çözümü savuna geldiğini, bu bağlamda, Birleşmiş Milletler Genel Sekreteri'nin iyi niyet misyonuna tam destek verdiğini kaydetti. 
     Geçtiğimiz yıl, Türkiye'nin ve Kuzey Kıbrıs Türk Cumhuriyeti'nin büyük bir özveriyle katkıda bulunduğu çözüm çabalarının, Kıbrıslı Rumların yüzde 76 oranındaki ''hayır'' oylarıyla sonuçsuz kaldığını ifade eden Sezer, şöyle devam etti 
     ''Ancak, Rumların ret kararından sonra Kıbrıs sorununun tarihinde pek çok kez görmüş olduğumuz manzara, ne yazık ki yine karşımıza çıkmıştır. Çözümden kaçan, çözümsüzlüğü çözüm olarak gördüğünü bir kez daha açıkça ortaya koyan Kıbrıs Rum tarafı, tüm uyarılarımıza karşın, 1 Mayıs'ta Avrupa Birliği'ne tam üye olarak kabul edilerek ödüllendirilmiştir. Güney Kıbrıs Rum Yönetimi'nin Kıbrıs adı altında Avrupa Birliği üyeliğine kabul edilmesinin Ada'da çözüm çabalarını daha da zora soktuğu görülmektedir. 
     Birleşmiş Milletler Genel Sekreteri'nin raporunda da belirtildiği gibi, Kıbrıslı Rumlar, aslında 'yalnızca planı değil, çözümün kendisini de reddeden' taraftır. 
     Kıbrıslı Türkler'in onyıllardır karşı karşıya kaldıkları haksız siyasal, ekonomik, toplumsal ve kültürel yalıtılmışlığın sona erdirilmesi görevi, artık uluslararası topluma düşmektedir. Verilen sözler yerine getirilmelidir. Bu konuda atılacak somut adımları sabırla bekliyoruz.'' 
     
     YENİ BİR ORTAKLIK DEVLETİ 
     Cumhurbaşkanı Sezer, Ankara Anlaşması'nın yeni üyelere genişletilmesi konusundaki Protokol ile ilgili teknik düzenlemelerin, Kıbrıs Türkleri'nin haklı oldukları bir davada Türkiye tarafından yalnız bırakılacakları anlamına geldiğini hiç kimsenin düşünmemesi gerektiğini söyledi. Sezer, ''Türkiye, Kıbrıs Cumhuriyeti'ni ancak, soruna adil ve kalıcı bir çözüm bulunduğu, Ada'da iki toplumun bir arada yaşayacakları yeni bir ortaklık devleti kurulduğunda tanıyabilir'' dedi. 
     Sezer, Türkiye'nin, Kıbrıs sorununun kalıcı, kapsamlı ve siyasal eşitliğe dayalı bir ortaklık temelinde çözüme ulaştırılması yönündeki tutumunu koruduğunu ve bu yöndeki çalışmaları desteklemeyi sürdürdüğünü vurguladı. 
     
</TEXT>
</DOC>
