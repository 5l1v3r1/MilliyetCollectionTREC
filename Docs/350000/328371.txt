<DOC>
<DOCNO> 328371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/spor/axspo02.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirvede yangın 
</HEADLINE>
<TEXT>


Trabzon Başkanı Atay Aktuğ'un, şok suçlamalarına Fenerbahçe'den sert yanıtlar geldi. Sarı - Lacivertli yönetim, Aktuğ'u kınadı ve "Yolumuz kesilmek isteniyor. Başarısızlıklarını kamufle ediyorlar" dedi 


Fenerbahçe Yönetimi, yayınladığı bildiride Atay Aktuğ'u sert bir dille eleştirdi. Bildiri şöyle 
"Trabzonspor Başkanı Sayın Atay Aktuğ'un şaşırtıcı açıklamalarını şiddetle kınıyoruz. Tribünde şiddet ve olayların önlenmesi için birçok tedbirin alındığı, kampanyaların düzenlendiği, herkesin hassas olduğu bir süreçte Aktuğ'un bu sözleri ile futbolun etik anlayışının bağdaşmadığı kanısındayız. 
Trabzon gibi güzide bir kulübün başkanı takımının şampiyonluk yarışında geriye düşmesinin faturasını başkalarına kesmeye çalışırken, attığı dikkatsiz adımlar nedeniyle bir büyük camiayı hedef alarak kamuoyunda infial yaratmıştır. 
Sayın Aktuğ'un "İstanbul'a başkaldırış sözleriyle" ayrımcılık yaparak taraftarları tahrik ettiği de açıkça ortadadır. Sn. Aziz Yıldırım'ın hangi anlamı taşıyarak söylediğini defalarca açıkladığı mali genel kurulda sarfettiği sözleri farklı yöne çekmek isteyenler, başarısızlıklarını kamufle etme, gündemi değiştirme ve Fenerbahçe'nin yolunu kesme hedefi gütmektedirler. 
Fenerbahçe hiçbir zaman futbolun kirli ve pis yanında olmadı. Saha dışı oyunlara hiçbir zaman başvurmadı. 

Fener'de çifte tehlike 

1- Brezilya Milli Takımı kadrosunda operasyon kararı alan teknik patron Parreira, Alex'e kapıları kapatıyor 
2- Rüştü için yönetimle anlaşamayan Barcelona milli eldivenin başka bir takıma kiralanacağını duyurdu 
MEHMET ÇİFTÇİ 

Fenerbahçe'ye Alex ve Rüştü'den kötü haberler geldi. Brezilya'nın, Peru'yu 1-0 yendiği maçta sergilediği futbol teknik direktör Parreira'nın sabrını taşırdı. Tecrübeli hocanın aralarında Alex ile Real Madrid'in ünlü golcüsü Ronaldo'nun da yer aldığı yıldızlara karşı tavır aldığı vurgulandı. 
Brezilya'da yayımlanan Globo gazetesi, Parreira'nın kadroda acil revizyona gitme kararı aldığını yazdı. Alex'in yerine Sevilla'da başarılı bir sezon geçiren Baptista'nın düşünüldüğü ileri sürüldü. Anketlerde ismi milli takıma çağrılması istenen futbolcular arasında olmayan Alex'e kapıların kapanacağı iddia edildi. 
Teknik direktör Daum'un ise bu durumu memnuniyetle karşılayacağı ifade edildi. 
Barcelona Kulübü ise 1 yıl daha kiralanması düşünülen Rüştü için Fenerbahçe ile anlaşma sağlanamadığını açıkladı. Katalan ekibi, milli kalecinin bu şartlarda gelecek sezon Fenerbahçe formasını giymesinin çok zor olduğunu duyur- du. Sarı - Lacivertli kulüple anlaşma sağlanamaması durumunda Rüştü'nün kendisine talip olan İspanyol veya İngiliz kulüplerinden birine kiralık verileceği bildirildi. 

Ağır suçlama 

Fenerbahçe Yönetim Kurulu ile Trabzonspor Başkanı Atay Aktuğ arasındaki tartışmaya Sarı - Lacivertli taraftarlar da katıldı. Taraftarların sanal alemde sohbet ettiği, "www.taraftar12.com" internet sitesinde Aktuğ topa tutuldu. Forum bölümündeki bir yazıda, Atay Aktuğ'un, Alaattin Çakıcı'nın, Futbol Federasyonu Eski Başkanı Haluk Ulusoy'a yolladığı bir mektupla başkanlığa getirildiği ileri sürüldü. Çakıcı'nın şoförü Velit Yavuz Günerkan'ın 6 Mayıs 2004'te İstanbul Emniyeti Organize Suçlar Şube Müdürlüğü'ne verdiği ve mektup olayını doğrulayan ifadesinden alıntılar yapan taraftarlar, Atay Aktuğ'u sert bir dille eleştirdi. 

Hooijdonk yine yedek 

Sarı - Lacivertli taraftarların Gaziantep maçında teknik direktör Christoph Daum'la birlikte el ele tribünlere çağıracağı Pierre van Hooijdonk bu sınavda yine yedek soyunacak. Daum, Başkan Aziz Yıldırım'ın uyarısı ardından sağlanan barışa rağmen Hollandalı futbolcuya forma vermeyecek. Forvette Anelka - Nobre ikilisini sahaya sürecek olan Alman hoca, iki maçlık cezası biten Tuncay'a da ilk 11'de forma vermeyi planlıyor. 

Konuşma yasağı 

Fenerbahçe'de teknik heyet, futbolcular ve idarecilere transferle ilgili konuşma yasağı getirildi. Sarı - Lacivertli yönetim bundan sonra hiç kimsenin transfer konusunda açıklama yapmamasını isteyerek herkesin şampiyonluk ve Türkiye Kupası'na kenetlenmesi talimatını verdi. Yasağa uymayanlara ağır para cezası verileceği bildirildi. 

Samandıra'da gol provası 

Gaziantepspor maçı hazırlıklarını sürdüren Fenerbahçe dün çift antrenman yaptı. Teknik Direktör Christoph Daum iki idmanda da orta ve gol çalışmaları üzerinde durdu. Futbolcularına kanat ortalarıyla gol vuruşları çalıştıran Daum istediği hareketleri yapamayan isimleri sık sık uyardı. Sakatlıkları süren Servet ve Semih idmanlara katılmadı. 


</TEXT>
</DOC>
