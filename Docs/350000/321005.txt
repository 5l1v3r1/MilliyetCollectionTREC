<DOC>
<DOCNO> 321005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sondun25.html </URL>
<DATE> 2005/03/05/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Ruhani İran'ın nükleer dosyasının BM'ye gitmesi ateşle oynamaktır... 
</HEADLINE>
<TEXT>

     İran Ulusal Yüksek Güvenlik Konseyi UYGK Genel Sekreteri Hüccetülislam Hasan Ruhani, İran'ın nükleer dosyasının BM Güvenlik Konseyi'ne gönderilmesinin ateşle oynamak anlamına geleceğini söyledi. 
     Ruhani, bugün düzenlediği basın toplantısında, ''İran'ın nükleer dosyası, görüşmeler ve barışçıl yollarla çözülmelidir. Bize karşı tehdit dili kullanırlarsa karşı taraf zarar edecektir'' dedi. 
     İran'ın nükleer dosyasının BM Güvenlik Konseyi'ne gönderilmesinin Uluslararası Atom Enerjisi Ajansı'nın UAEA hukuki düzenlemelerine aykırı olduğunu söyleyen Ruhani, şöyle konuştu 
     ''İran'ın nükleer dosyasını BM Güvenlik Konseyi'ne götürmek ateşle oynamaktır ve bu bir anlamda ABD ve Avrupa için siyasi intihar olacaktır. İran'ın nükleer dosyasının konseye gönderilmesi ajansın siyasi davrandığının göstergesi olacaktır ve ajansın konumuna ciddi zarar verecektir.'' İran'ın nükleer dosyasının konseye gönderilmesinin güven ortamını tamamen yok edeceğini belirten Ruhani, dosyanın gönderilmesi halinde uranyum zenginleştirme faaliyetlerinin yeniden başlayacağı uyarısında bulundu. 
     
     AB İLE GÖRÜŞMELER 

     ABD'nin Avrupalılara baskı yapmayı durdurması halinde, İran ile AB'nin üç büyüğü Almanya, İngiltere ve Fransa arasında yürütülen görüşmelerin uzlaşmayla sonuçlanacağına inandıklarını belirten Ruhani, ''Avrupalılar, imajlarına zarar vermemek için İran halkını barışçıl nükleer teknolojiye sahip olma hakkından mahrum etmek istemiyor. Avrupa, İran'ı bu yasal hakkından mahrum etmeye çalışırsa uluslararası alanda güven kaybeder'' dedi. 
     İran'ın nükleer programı konusundaki kaygıları giderecek ve aynı zamanda uranyum zenginleştirme çalışmalarının sürmesine zemin yaratacak mantıklı bir formülü Avrupalılara sunduklarını söyleyen Ruhani, ABD'yi kastederek Avrupalıların İran ile yaptığı görüşmelerde karar alabilmek için bir gözünün de Atlas Okyanusu'nun öte yanında olduğunu ve karara varmak için sürekli süre talep ettiklerini kaydetti. 
     Ruhani, Avrupalılarla görüşmelerin devam edip etmemesinin görüşmelerle ilgili bu ay sonunda yapılacak değerlendirmeye bağlı olduğunu ve Avrupa iyi niyet gösterirse İran'ın vereceği objektif garantiler konusunda uzlaşma sağlanabileceğini belirtti. 
     
     ARAK VE İSFAHAN'DAKİ NÜKLEER TESİSLER 

     Batıdaki Merkezi eyaletinin başkenti Arak'ta UAEA'nın bilgisi dahilinde ağır su reaktörü inşa ettiklerini söyleyen Ruhani, bu reaktörün araştırma amaçlı olduğunu, nükleer silah yapmak için bu tesiste plütonyum üretmeyi hedeflemediklerini belirtti. 
     Ruhani, İsfahan'daki tesislerde yapılan tünel konusunda da ajansa bilgi verdiklerini, ajansın İran'a niçin bu bilgiyi geç verdiğini sorduğunu belirterek, bu tüneli depo amaçlı kullandıklarını kaydetti. 
     Avrupalılar, ekonomik ve teknik yardımın yanı sıra Dünya Ticaret Örgütü WTO gibi uluslararası kuruluşlara katılmasını destekleme karşılığında İran'ı uranyum zenginleştirme çalışmalarından tamamen vazgeçirmeye çalışıyor. 
     ABD, İran'ı nükleer silah üretmeye çalışmakla suçlarken, İran nükleer programının enerji elde etmeye yönelik barışçıl amaçlar taşıdığında ısrar ediyor. 
     
</TEXT>
</DOC>
