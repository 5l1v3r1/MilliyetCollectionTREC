<DOC>
<DOCNO> 341115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/yasam/ayas.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeği olmayanlara yardım edecek 
</HEADLINE>
<TEXT>


Dünyada ilk kez yumurtalık nakliyle menopoz sonrası annelik yolunu açan ABD'deki Türk Profesör Kutluk Oktay, belli aralıklarla İstanbul'da kısırlık sorunu olanları tedavi edecek 


Dünyada ilk kez uygulanan yöntemle bir hastasını erken menopozdan çıkaran, kemoterapi nedeniyle üretkenliğini kaybetmiş bir kanser hastasında aynı teknikle embriyo oluşumu sağlayan Amerikan Cornell Üniversitesi Öğretim Üyesi Prof. Dr. Kutluk Oktay, "Ülkeme dönmek istiyorum" dedi. 1988'den beri ABD'de çalışmalarını sürdüren ve New York'taki Cornell Üniversitesi Presbytarian Hastanesi Kısırlık Tedavisi ve Üreme Merkezi'nde görev yapan Oktay, hazirandan itibaren İstanbul'daki Jinemed Hastanesi'nde aralıklı hasta kabulüne başlayacağını dile getirdi. 

Kök hücreli tedavi 
Oktay, "Maddi ve fiziki sorunlar yüzünden ABD'ye gelemeyen hastaları ülkemde tedavi etmeye çalışacağım" diye konuştu ve asıl amacının yeni teknolojileri Türkiye'ye getirmek olduğunu söyledi. 
Son zamanlarda, kök hücrelerle menopoz tedavisi üzerine çalıştığını vurgulayan Oktay, yumurta üretici kök hücrelerin, kemoterapi sonucu oluşan menopozu ortadan kaldırmasıyla ilgili deneyin hayvanlarda başarılı olduğunu da sözlerine ekledi. 

Kola yumurtalık nakleden doktor 

1999'da, 30 yaşında erken menopozlu hastasına, 1 yıl önce yumurtalıklarından alınıp dondurulan dokuları naklederek, hormon tedavisi desteğiyle yumurtlama fonksiyonunu yeniden kazandırdı. 2 hastasının yumurtalığını, kanser tedavisi öncesi koluna naklederek kadınların tedavi sonrası doğurganlığını korumasını sağladı.Geçen yıl meme kanserli bir kadının 6 yıl önce dondurulan yumurta dokusundan laboratuvar ortamında embriyo elde etti, ancak hamilelik gerçekleşmedi. 


</TEXT>
</DOC>
