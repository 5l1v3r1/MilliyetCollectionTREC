<DOC>
<DOCNO> 331035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun23.html </URL>
<DATE> 2005/04/07/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Katolikler Roma’ya akın ediyor... Bush Papa'nın naaşı başında... 
</HEADLINE>
<TEXT>

     Geçtiğimiz cumartesi günü 84 yaşında hayata veda eden Papa II. John Paul’ün cenaze töreni için hazırlıklar başladı. Ziyaretçilerin Papa’ın naaşını görebilmesine bu akşam saatlerine kadar izin verilecek. 
     Yoğun izdiham nedeniyle insanların daha fazla kuyrukta beklemesine izin verilmiyor. Polis, Papa II. John Paul’ün Aziz Petrus Bazilikası’ndaki naaşını görebilmek ve cenaze törenine katılmak için Roma’ya 4 milyon katoliğin geldiğini açıkladı. 
     ABD Başkanı George Bush ve eski başkanlardan George Bush ile Bill Clinton da dün Papa’nın naaşını ziyaret edenler arasında yer aldı. Papa’nın vasiyetinin de bugün açıklanması bekleniyor. 
     

     
     Liderler, Papa’ın cenaze töreninde buluşacak 

     Papa II. John Paul için cuma günü düzenlenecek cenaze törenine en az 2 milyon, bazı tahminlere göre de 5 milyon kişinin katılması bekleniyor. Törene 200 civarında da devlet ve hükümet başkanı katılacak. 
     Cenaze töreninde Türkiye’yi Başbakan Recep Tayyip Erdoğan temsil edecek. Erdoğan'ın bugün akşam saatlerinde Roma'ya gitmesi bekleniyor. İstanbul Fener Rum Patriği Bartholomeos, Katolik aleminin ruhani lideri Papa II. John Paul'ün cenaze törenine katılacak.Papa II. John Paul’e suikast düzenleyen Mehmet Ali Ağca da törene katılmak için Adalet Bakanlığı’na başvurmuştu. Ancak Ağca’nın bu talebi reddedildi. 
     Cuma günü Türkiye saatiyle 11.00'de başlayacak tören için geniş çaplı güvenlik önlemleri alınıyor. Cenazede görev alacak 10 bin polisin, 5 bini liderleri koruyacak. Vatikan'ın üzerinde uçuşlar yasaklanacak. 

     
</TEXT>
</DOC>
