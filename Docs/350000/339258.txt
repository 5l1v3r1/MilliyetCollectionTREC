<DOC>
<DOCNO> 339258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonsiy32.html </URL>
<DATE> 2005/05/03/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Adli Sicil Kanunu teklifi Alt Komisyon'a sevk edildi 
</HEADLINE>
<TEXT>

     AK Parti Kastamonu Milletvekili Hakkı Köylü’nün verdiği "Adli Sicil Kanunu Teklifi", TBMM Adalet Alt Komisyonu’na sevk edildi. 
     Teklifin tümü üzerinde görüşlerini açıklayan CHP Niğde Milletvekili Orhan Eraslan, "Bu düzenlemeyle banka hortumcularına banka kurdurtabilir, tecavüzcüleri kız yurduna müdür yapabilir, ihaleye fesat karıştıranları bayındırlık müdürü, zimmetçiyi de vergi defterdarlığına müdür atayabilirsiniz" dedi. 
     ’Saldım çayıra, Mevlam kayıra" mantığıyla yasa yapılamayacağını belirten Eraslan, bunun sorumluluğunu üstlenmeyeceğini söyledi. 
     Eraslan, teklifin alt komisyonuna sevk edilmesini istedi. 
     Adalet Komisyonu Başkanı Köksal Toptan ve Adalet Bakanı Cemil Çiçek’in de öneriyi desteklemesiyle teklif, alt komisyona sevk edildi. 
     
</TEXT>
</DOC>
