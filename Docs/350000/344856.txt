<DOC>
<DOCNO> 344856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sontur06.html </URL>
<DATE> 2005/05/22/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Sperm skandalında, tazminat davalarının çoğunu kaybetti 
</HEADLINE>
<TEXT>

     Neşet KARADAĞ DHA 

ÇUKUROVA Üniversitesi’nde ÇÜ çocuğu olmayan aileleri çocuk sahibi yapmak için öğrenciler ve üniversite çalışanlarından aldığı spermleri kadın hastalarına şırınga ettiği iddia edilen ÇÜ Tıp Fakültesi Balcalı Hastanesi Kadın Hastalıkları ve Doğum Anabilim Dalı öğretim üyesi Prof.Dr. İsmet Köker, bu iddialarda bulunan hemşire ve gazeteciler hakkında açtığı toplam 290 bin YTL’lik tazminat davalarından 240 bin YTL’lik bölümünü kaybetti. 
     Sperm skandalının’ 2 Ocak 2002’de Kanal D, Hürriyet, Milliyet ve Posta gazetelerinde yayınlanması üzerine Prof.Dr. İsmet Köker, kişilik haklarının zarar gördüğü, manevi yönden büyük acı çektiğini iddia ederek Adana 3, 5, 6 ve 7’nci Asliye Hukuk Mahkemeleri’nde maddi ve manevi tazminat davaları açtı. Prof.Dr. Köker, sperm skandalını ortaya çıkartan hemşire Fatma Karabulut, gazeteciler Tuncay Özkan, Kerimcan Kamal, Cem Saçar, Tuncay Dağlı ve Murat Doğukanlı ile Kanal D, Milliyet, Hürriyet ve Posta Gazeteleri’nin sorumlu yazı işleri müdürlerinden mahkeme aracılığı ile 10 bin YTL ile 100 bin YTL arasında olmak üzere toplam 290 bin YTL’lik maddi ve manevi tazminat istedi. 
     Yaklaşık 3.5 yıl süren dava sonucunda yerel mahkemeler haberlerin yasalara uygun şekilde yapıldığına karar vererek, Prof.Dr. Köker’in davalarından 240 bin YTL’lik bölümünü reddetti. Prof.Dr. Köker, kararlara itiraz etti. Yargıtay 4’üncü Hukuk Dairesi de Prof.Dr. Köker’in itirazını reddedip yerel mahkemenin verdiği kararları onadı. Prof.Dr. Köker, kaybettiği 4 davanın avukatlık ücreti için de 400’er YTL ödemeye mahkum edildi. 
     Adana 3’ncü Asliye Hukuk Mahkemesi’nde Hürriyet Gazetesi ile gazeteciler Dağlı, Doğukanlı ve gazetenin Yazı İşleri Müdürü Hasan Kılıç hakkında açtığı toplam 50 bin YTL’lik davası sürerken, hemşire Karabulut da, Prof.Dr. Köker’e karşı 70 bin YTL’lik maddi ve manevi tazminat davası açtı. Hemşire Karabulut, Şimdi hesap sorma sırası bende. Bu para döktüğüm göz yaşlarımın, ailemin ve benim çektiğim acının bedeli olacak. Hukuk savaşımı gerekirse AİHM’e kadar götüreceğimö dedi. 
     
     CEZA DAVASI SÜRÜYOR 

     Olayın ardından Prof.Dr. Köker ve aynı bölümde çalışan, daha sonra farklı illere tayin edilen 12 doktor hakkında Adana 4’üncü Asliye Ceza Mahkemesi’nde yaklaşık bir yıl önce görevi kötüye kullanmak’ suçundan 3’er yıl hapis cezası istemiyle dava açılmıştı. Devam eden bu davada Prof.Dr. Köker, tüp bebek çalışmalarında başka erkeklerden sperm alındığı iddialarının doğru olmadığını öne sürüp, ihtisas tezi hazırlamak için doktorlar ve asistanların dışarıdan sperm topladıklarını iddia etmişti. Tanık olarak dinlenen Hemşire Karabulut ise, Prof.Dr. Köker’in aksine, spermlerin öğrenci ve çalışan personelden alınıp kadınlara şırınga edildiğini öne sürmüştü. 

     
</TEXT>
</DOC>
