<DOC>
<DOCNO> 335156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/soneko37.html </URL>
<DATE> 2005/04/20/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Büfeci, gelir vergisi rekortmenleri sıralamasına girdi... 
</HEADLINE>
<TEXT>

     Adapazarı'nda büfe işletmeciliği yapan Osman Öztürk, yüksek gelir vergisi ödeyecek mükellefler sıralamasında 62. oldu. 
     Öztürk, sıralamaya girmesinin sürpriz olduğunu belirterek, ''Bu sıralamada yer almam, birçok kişinin vergisini gerektiği gibi ödemediğini gösteriyor'' dedi. 
     Osman Öztürk, 99 bin 963 YTL gelir beyan ettiğini ve 34 bin 352 YTL tutarında vergi tahakkuk ettiğini belirterek, ''Bu miktarla Sakarya'da 62. sırada yer aldım'' dedi. 
     İş hayatına, bakkal işleten dedesinin yanında 5.5 yaşındayken girdiğini, sonraki yıllarda pazarcılık, otobüs işletmeciliği, odun-kömür satışı yaptığını, liseyi bitirdiği yıllarda da kolonya imalatıyla uğraştığını anlatan Öztürk, ''Ama sadece büfecilikte başarılı oldum'' dedi. 
     Öztürk, geçen yıl da 17 milyar lira vergi ödediğini ve bundan mutluluk duyduğunu ifade ederek, ''Geçtiğimiz yıla göre bu sene işler daha kötü ve piyasa durgun. Ama yine de geçen yıla oranla daha fazla kazandım. Vergilerimi dürüst bir biçimde yatırıyorum. Daha önce hiç rekortmenler sıralamasına giremedim. Bu yıl girince şaşırdım. 62. sırada yer almam birçok kişinin vergisini gerektiği gibi ödemediğini gösteriyor. Çevremdeki sanayi kuruluşları ve diğer işletmelere batığımda beni yüzlerce kez geride bırakacak insanlar var. 40 metrekarelik bir dükkandan bu sıralamaya girmek beni mutlu ediyor.'' Evli ve 2 çocuğu olduğunu belirten Öztürk, çocuklarına her zaman çalışmanın önemini anlattığını belirterek, çok çalışılması halinde başarının kendiliğinden geleceğini kaydetti. 
     Bu arada, Osman Öztürk ile 78. sırada yer alan market sahibi Fatih Durmaz, üyesi oldukları Adapazarı Bakkallar ve Bayiler Odası'nca birer cumhuriyet altını ile ödüllendirildiler. 
     
</TEXT>
</DOC>
