<DOC>
<DOCNO> 338297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/guncel/gun04.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye personeline Unakıtan koruması 
</HEADLINE>
<TEXT>


İlhami Erdil döneminde, Deniz Kuvvetleri Komutanlığı'nın malzeme alımlarında yolsuzluk yapmakla suçlanan 4 maliyeci için Bakan Unakıtan yargılama izni vermedi 

TÜRKER KARAPINAR Ankara 

Deniz Kuvvetleri Komutanlığı Askeri Mahkemesi, eski Deniz Kuvvetleri Komutanı Oramiral İlhami Erdil'in görevde bulunduğu 1999-2001 yılları arasında komutanlığın malzeme alımlarında yolsuzluk yaptıkları iddiasıyla hakkında dava açılan bir kısmı sivil 19 kişinin yargılandığı davadaki yayın yasağı talebini, "Basın özgürlüğü her koşulda korunmalıdır" gerekçesiyle reddetti. Maliye Bakanlığı ise, sanıklarla aynı konularda suçlanan personelinin yargılanmasına izin vermedi. 
Sanık işadamı Yılmaz Çelik'in avukatı Ahmet Akgül, Deniz Kuvvetleri Komutanlığı Askeri Mahkemesi'nde dün yapılan duruşmada, yayın yasağı konulması talebinde bulundu. Yasağın şartlarının oluşmadığına karar veren Mahkeme Başkanı Deniz H kim Kd. Bnb. Dr. Tanju Ünal, şunları söyledi 
"Bu aşamadan sonra gelecek yasak farklı yorumlara neden olabilir. Davayla ilgili çıkan haberler, duruşma tutanağında geçen beyanların dışına çıkmış değildir. Basın özel bir kastla bir eylem gerçekleştirmemiştir. Her durumda basın özgürlüğünün anayasa çerçevesinde korunması gerekir." 

Unakıtan'ın yanıtı 
Ünal, 1999-2001 arasında DKK Satın Alma Komisyonu'nda görev yapan Maliye Bakanlığı personeli Pakize Özcan, Mehmet Aktürk, Turgut Marancı ve Cumhur Vardar hakkındaki yargılama izni talebine yanıt geldiğini de bildirdi. Ancak Maliye Bakanı Kemal Unakıtan imzalı yazıda, sivil memurların "isnat olunan suçlamadan dolayı yargılanmalarına gerek bulunmadığı" bildirildi. Bu kişilerin dosyasını ayıran mahkeme, izin verilmemesi nedeniyle yargılamayı düşürmek zorunda kaldı. 
İddianamede, komutanlığa sahte fatura ve kaşelerle malzeme aldıkları iddia edilen bir bölümü emekli 11 subay ve astsubayla bazıları şirket sahibi 8 kişinin 3'er yıla kadar hapisle cezalandırılması talep ediliyor. 




</TEXT>
</DOC>
