<DOC>
<DOCNO> 303331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun43.html </URL>
<DATE> 2005/01/04/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Berlusconi, kendisine saldıran kişiden davacı olmayacak 
</HEADLINE>
<TEXT>

     Lütfullah Göktaş bildiriyor 

      İtalya Başbakanı Silvio Berlusconi, yılbaşında kendisine saldıran 28 yaşındaki İtalyan duvarcıdan davacı olmayacağını açıkladı. 
     Berlusconi'nin, Roberto Dal Bosco adlı saldırganı bugün telefonla arayarak, kendisinden şikayetçi olmayacağını söylediği bildirildi. 
     İtalya'nın ulusal haber ajansı ANSA'nın haberine göre, Berlusconi, 31 Aralık'ta Roma'da hafif yaralanmasına neden olan Dal Bosco ile bugün bir telefon görüşmesi yaptı. 
     Berlusconi'nin 28 yaşındaki duvarcıya, ''Roma'ya tekrar geldiğinde beni mutlaka ara. Yüz yüze görüşelim. Böylece benim hiç kimseye kötülük peşinde olmadığımı da anlamış olursun'' dediği belirtildi. 
     Silvio Berlusconi'nin, Dal Bosco'nun annesi Jole Dal Bosco ile de görüştüğü kaydedildi. 
     Anne Dal Bosco'yu da teskin eden Berlusconi'nin, ''Hanımefendi rahat olun. Oğlunuzdan şikayetçi olmayacağım, dava da açmayacağım. Benim için bu olay kapanmıştır'' dediği öğrenildi. 
     Berlusconi'nin telefon görüşmesi, Mantova'ya bağlı Marmirolo'da oturan Dal Bosco ailesi tarafından da doğrulandı. 
     Anne Jole Dal Bosco, Başbakan Berlusconi'nin kendilerini aramasından duygulandığını belirterek, şöyle konuştu 
     ''Oğlum telefonu bana uzatarak, Berlusconi'nin benimle de konuşmak istediğini söyleyince ne diyeceğimi bilemedim. Bu türden bir jest beklemiyordum. O anda kocam işte olduğu için üzgünüm. Keşke o da konuşabilseydi.'' Roberto Dal Bosco, 31 Aralık'ta turist olarak Roma'da bulunduğu sırada, Navona meydanından geçen Berlusconi'ye fotoğraf makinesinin tripotunu fırlatmıştı. Berlusconi'nin boynundan hafif yaralanmasına yol açan olay sonrasında gözaltına alınan saldırgan, ''Ondan nefret ediyorum'' demişti. Dal Bosco, ifadesinin alınmasından sonra serbest bırakılmıştı. 
     
</TEXT>
</DOC>
