<DOC>
<DOCNO> 310355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sontur34.html </URL>
<DATE> 2005/01/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Hakkari Valisi Halkımız evlerine girmeye başladı 
</HEADLINE>
<TEXT>

     Hakkari Valisi Erdoğan Gürbüz, ''Şimdiye kadar elimize 431 çadır ulaşmış durumdadır'' dedi. 
     Gürbüz, Emniyet Müdürü Yaşar Ağdere, Belediye Başkanı Metin Tekçe ve parti il başkanlarının katılımıyla Valilik salonunda düzenlediği basın toplantısında, deprem haritasında Hakkari'nin 1999 yılına kadar dördüncü deprem kuşağında yer aldığını ancak bu tarihten sonra jeoloji mühendisleri tarafından yapılan inceleme sonucunda bölgenin birinci deprem kuşağında yer aldığının anlaşıldığını bildirdi. 
     Vali Gürbüz, Hakkari'nin Kalealtı Mahallesi'ne 2003 yılında 30 milyar lira değerinde deprem belirleme cihazı yerleştirdiklerini, halkın tedirgin olmaması için bu cihazın varlığını şimdiye kadar açıklamadıklarını belirtti. 
     Gürbüz, Hakkari'de üç gün içinde 300 depremin meydana geldiğini, uzmanlardan aldıkları bilgiye göre bu artçıların iyiye işaret olduğunu vurguladı. 
     Kentte meydana gelen depremlerin büyük bir hasara yol açmadığını anlatan Gürbüz, şimdiye kadar 400 vatandaşın, ev ve işyerinin hasar gördüğü yönünde dilekçe verdiğini, Bayındırlık Müdürlüğü'nden 12 kişilik ekibin hasar tespit çalışmalarına başladığını ifade etti. 
     Bölgeye bin çadır gönderilmesi için talepte bulunduklarını kaydeden Gürbüz, şöyle devam etti 
     ''Şimdiye kadar elimize 431 çadır ulaşmış bulunmaktadır. Bunların bir kısmı kuruldu. Diğerlerini de kurma çalışmaları devam etmektedir. 500 çadır da bölgeye gönderilmek üzere yola çıktı. Ayrıca Zonguldak Valiliği de yaptığımız görüşmeler neticesinde 200 tane kanada tipi kışlık çadırı kalıcı olarak ilimize gönderecektir. Kızılay depremde yıkım yaşanmadığı sürece kimseye çadır vermemektedir.'' Kentte yaşanan protesto gösterisine de değinen Gürbüz, ''Bu olayların yaşanmaması gerekirdi. Vatandaşların üzerindeki korku ve panik giderek azalmaya başladı. Artık halkımız evlerine girmeye başladı'' dedi. 
     
     BELEDİYE BAŞKANI TEKÇE 
     Belediye Başkanı Metin Tekçe ise kentte çok fazla sıkıntının yaşanmadığını, ancak imkanlarının yetersiz olduğunu söyledi. 
     Tekçe, şöyle konuştu 
     ''Kızılay çadırlarının depremin ilk gününde kente ulaşmasını beklerdik. Dün yaşanan olayları belediye başkanının tetiklediği yönündeki haberler gerçeği yansıtmamaktadır. Valilik ve AK Parti kadar tepkilere biz de maruz kaldık. Belediye binasına da yürüyen vatandaşlar oldu. Şiddete karşıyız. Provakatif olaylara izin vermemiz gerekmektedir.'' Hakkari'de dünkü gösteriler sırasında AK Parti il binasının camlarının kırıldığını anımsatan Ak Parti İl Başkanı Osman Kızılban da ''Halk Ak Parti il binasına yaptığı saldırıyla acısını bir şekilde dışarı vurmaya çalıştı. Parti yetkililerimiz, depremden sonra bizleri arayarak geçmiş olsun dileklerinde bulundu. Ancak halkın bundan haberi olmadığı için tepki gösterdi'' diye konuştu. 
     Öte yandan Hakkari'deki 120 köy yolundan 69'unun kapalı olduğu, ancak Jandarma Komutanlığı ekiplerinin helikopterle havadan yaptıkları incelemede bu köylerde hasar ve yakımın olmadığı bildirildi. 
     
</TEXT>
</DOC>
