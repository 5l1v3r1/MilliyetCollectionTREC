<DOC>
<DOCNO> 320589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/yasam/axyas01.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş uçağı düştü 2 kayıp 
</HEADLINE>
<TEXT>


Eğitim uçuşu için havalanan F - 16D tipi savaş uçağı, dün Karabük'te çakıldı. Yoğun sis ve kar yüzünden, enkaza ve 2 pilota ulaşılamadı 

ANKARA Milliyet 

Ankara Akıncı 4. Ana Jet Üs Komutanlığı'na bağlı F-16D tipi savaş uçağı Karabük Yenice mevkiinde düştü. Uçaktaki pilotlar Hava Pilot Yüzbaşı Fatih Devravut ile Hava Pilot Üsteğmen Fatih Keskin'e hava muhalefeti nedeniyle ulaşılamadı. 
Akıncı Jet Üssü'nden eğitim uçuşu için kalkan F-16D tipi savaş uçağıyla dün saat 12.30'da Karabük semalarında telsiz ve radar bağlantısı kesildi. 
Bağlantının kesilmesinin ardından dün Eskişehir 1. Taktik Hava Kuvvet Komutanlığı'ndan CN-235 tipi 2 arama kurtarma uçağıyla İstanbul ve Ankara'dan ikişer Cougar tipi helikopter bölgeye sevk edildi. Ilgaz'da eğitim yapan Jandarma Özel Asayiş Komutanlığı'na bağlı timler de bölgeye gitti. Bu sıralarda Karabük Yenice İlçe Jandarma Karakolu'nu arayan ve İncedere Orman İşletmesi'nde işçi olduğunu belirten bir kişi de, yakınlarda büyük bir patlama sesi ve gürültü duyulduğunu bildirdi. 

Helikopter inemedi 
Arama kurtarma timleri, son alınan sinyalleri değerlendirerek uçağın Karabük merkeze bağlı Bahattingazi, Dedeyaylası ve Çaldağı üçgeninde düştüğünü belirledi. Yarım metreyi bulan karla kaplı bölgeye ulaşmaya çalışan arama kurtarma timleri, yağış ve sis engeline takıldı. Yoğun sis yüzünden helikopterler, uçağın düştüğü tahmin edilen bölgeye inemedi. Kazanın olduğu saatte de bölgede yoğun sis ve yağışın etkili olduğu belirtildi. 
Havanın kararmasından sonra arama kurtarma çalışmalarına katılan uçaklarla helikopterler bölgeden ayrılırken, 6 ayrı ekip aramaları karadan sürdürdü. Ancak bölgeye giden ekipler, araçları kar ve çamura saplanınca geri dönmek zorunda kaldı. Yetkililer, Öğretmen Pilot Devravut ile Teğmen Keskin'i arama çalışmalarının eldeki tüm olanaklar seferber edilerek gece boyu sürdürüleceğini söyledi. 

Devravut'u haber yaptık 
Deneyimli pilot Devravut, Bosna Hersek'te gerçekleştirilen NATO'nun Müttefik Güç harek tına katılmıştı. Milliyet'in, 17 Nisan 1999'da İtalya'nın Ghedi'de konuşlu Türk filosunu haber yaparken isimlerine yer verdiği pilotlar arasında Devravut da bulunuyordu. 

1 metre kar var 

Karabük Valisi Cemalettin Sevim, Çaldağı çevresinde arama çalışmalarını yoğunlaştırdıklarını belirterek, şunları kaydetti "Bölgenin en yüksek yeri olan Çaldağı'nda kar kalınlığı yaklaşık 1 metreyi buluyor. Bu nedenle arama kurtarma çalışmalarımız yavaş ilerliyor. Gündüz sis gece ise karanlık nedeniyle şu ana kadar yer tespiti yapamadık. Düşen uçaktan 3 dakikada bir yayılan sinyaller amatör telsizciler tarafından takip ediliyor. Bölgede sürekli olarak kar yağışı olduğu için düşen uçağın üzerini kar kaplamış da olabilir" dedi. 


</TEXT>
</DOC>
