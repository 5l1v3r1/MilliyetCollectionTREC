<DOC>
<DOCNO> 302212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonsiy09.html </URL>
<DATE> 2004/12/30/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Gökçek, CHP'li Kepenek'ten tazminat kazandı 
</HEADLINE>
<TEXT>

     Ankara Büyükşehir Belediye Başkanı Melih Gökçek, Meclis'te yaptığı bir konuşmada kişilik haklarına hakaret ettiği iddiasıyla CHP Ankara Milletvekili Yakup Kepenek aleyhine açtığı manevi tazminat davasında, 10 milyar lira kazandı. 
     Ankara 14. Asliye Hukuk Mahkemesi'ndeki davanın karar duruşmasında söz alan Gökçek'in avukatı Mehmet Ali Alan, delillerin toplandığını ifade ederek, davanın kabulünü istedi. 
     Kepenek'in avukatı Mahmut Bayram ise davanın reddini talep etti. 
     Yargıç Necdet Şatır, Kepenek'in olay tarihinden itibaren işleyecek yasal faizle 10 milyar lira manevi tazminat ödemeye mahkum edildiğini açıkladı. 
     Dava dilekçesinde, Kepenek'in, Ankara'nın ambleminin değiştirilmesiyle ilgili olarak TBMM'de 18 Kasım 2003 tarihinde yaptığı konuşmada, Ankara Büyükşehir Belediye Başkanı Melih Gökçek'in yargı kararlarını uygulamadığını öne sürdüğü ifade edilerek, bu konuşmasında, AKP'nin siyaset okuluna değindikten sonra, ''Bu siyaset okulunda, Ankara'nın bu yasa tanımaz, bu kural tanımaz Büyükşehir Belediye Başkanı'na 'Cumhuriyet'ten günümüze kadar Başkent Ankara' diye ders verdiriliyor'' dediği belirtiliyordu. Dilekçede, ''yargı kurallarına uymayan, kural tanımaz'' diyerek, Gökçek'in kişilik haklarına hakaret ettiği öne sürülerek, yasal faiziyle 15 milyar lira manevi tazminat isteniyordu. 
     
</TEXT>
</DOC>
