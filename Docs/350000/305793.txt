<DOC>
<DOCNO> 305793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy02.html </URL>
<DATE> 2005/01/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Erdoğan kabinede revizyon yaparken dengeleri bozmayacak 
</HEADLINE>
<TEXT>

     Başbakan Recep Tayyip Erdoğan, kabine revizyonunda, Abdullah Gül 58'inci hükümeti kurarkan oluşturdukları ve parti içinde milletvekillerinin geldikleri siyasi kökenler esas alınarak tanımlanan Milli Görüşçü, ANAP'lı, MHP'li, Doğu ve Güneydoğulu, Belediyeci şeklindeki grup dengelerini bozmayacak. 
     Başbakan Erdoğan'ın kabinede yapacağı değişikliğin tarihi artık kendi belirleyeceği bir zamanlama konusuna dönüşürken, değişikliğin AKP'deki dengeleri nasıl etkileyeceği netleşmeye başladı. Buna göre Erdoğan, 3 Kasım seçimleri sonrası 58'inci hükümeti Abdullah Gül'ün Başbakanlığında kurarken, parti içindeki farklılıkların Bakanlar Kurulu'na dengeli biçimde yansıtılmasını sağlayan yaklaşımı aynen koruyacak. Erdoğan'ın dengeleri aynen koruma kararı, kabine revizyonu nedeniyle AKP'ye yönelik bir ayrışma beklentisini boşa çıkarma hedefine dayanıyor. 
     Erdoğan, yer değişiklikleriyle birlikte sınırlı sayıda tutacağı revizyonda, partisinin siyasi bir kazaya uğramadan yola devam etmesi amacıyla bozmamaya dikkat edeceği AKP içindeki dengeler, milletvekillerinin daha önceki siyasi kökenlerinden yola çıkılarak tanımlanan gruplara dayanıyor. 
     Erdoğan'ın revizyonda hassasiyet göstereceği dengelerin dayandığı bellibaşlı gruplar şöyle ifade ediliyor 
     ".Milli Görüçüler AKP'nin milletvekili sayısı olarak en büyük grubunu oluşturuyor. Ağırlıkla kapatılan RP ve FP kökenli milletvekilleri Milli Görüş grubuna dahil. Bu grup üzerinde Erdoğan da aynı kökenden gelme tavrıyla çok büyük oranda etkinliğini sürdürmesine karşın Grup, kendini partinin asli sahibu olarak gördüğünden kabine içindeki ağırlığının sayıca azaltılmasına soğuk bakıyor. 
     .Eski ANAP'lılar Partinin kuruluş aşamasında ve 3 Kasım seçimlerinden hemen önce partiye gelenlerden oluşmak üzere TBMM'de Grup kuracak sayıya sahip bir milletvekili sayısını ifade ediyor. Parti içinde özellikle Milli Görüş kökenlilerin bu gruba kabinede hakettiklerinden daha fazla sayıda yer verildiği itirazları bulunuyor. Erdoğan'ın etrafında görünen ve parti içinde Belediyeciler olarak ifade edilen grubun da eski ANAP'lıların kabinedeki etkinliklerinden rahatsız oldukları AKP içinde kabine revizyonu tartışmalarında açıkça ifade ediliyor. 
     .Eski MHP'liler İlk kez DEP'lilere karşı yayınladıkları deklarasyonla kendilerini ifade eden bu grup, kabine revizyonu gündeme geldiğinde başka bazı bağımsız kökenli milletvekillerinden de destek bulan milletvekillerinden oluşuyor. Kaabine dışı kalmayı kesinlikle istemeyen bu grup, asıl talebini Bakanlar Kurulu'nda sayı ve etkinliğini daha da artırmaya yönelik yürütüyor. Bu grubun en önemli avantajı da teşkilatta Milli Görüş kökenlilerden sonra en kalabalık grubu oluşturmaları. 
     .Doğu ve Güneydoğulu milletvekilleri Aslında bölge olarak Doğu ve Güneydoğulular öne çıkarılsa da Erdoğan'ın kabine oluştururken coğrafi dağılıma özel olarak dikkat ettiği belirtiliyor. Kürt kökenli milletvekillerinin kabinedeki sayısal varlıklarını korumasına kesin gözüyle bakılıyor. Ancak Erdoğan, yine parti içindeki bölgesel dağılımı da bozmayacak. 
     .Belediyeciler Asıl olarak İstanbul Büyükşehir Belediyesi'nden bu yana Erdoğan'la birlikte çalışan ve başından bu yana AKP içinde isimleri en çok öne çıkan grubu oluşturuyor. Erdoğan'ın etrafında olmalarından kaynaklanan etkinlikleri nedeniyle AKP içindeki farklı kesimlerin en tepki duydukları grubu da Belediyeciler oluşturuyor. Grubun Bakanlar Kurulu'nda sayılarının daha da artmasına yönelik beklentilerine karşın Erdoğan'ın dengeler nedeniyle bu gruba daha fazla etkinlik tanımayacağı bildiriliyor. Milli Görüşçüler'le de partinin asli sahipliği konusunda anlaşamıyorlar." Erdoğan'ın bu temel tablonun yanı sıra kabine değişimini mutlaka Abdullah Gül'le paylaşmaya özen göstereceğinin altı çiziliyor. Erdoğan'ın, ayrıca tüm kabine seçeneklerinde "gidici" olarak görülen Devlet Bakanı Güldal Akşit'in yerine de mutlaka bir kadın milletvekili getirerek, kadınlar konusundaki dengeyi de bozmayacağı belirtiliyor. 
     
</TEXT>
</DOC>
