<DOC>
<DOCNO> 304277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun07.html </URL>
<DATE> 2005/01/07/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Tüm dünya için tsunami erken uyarı sistemi 
</HEADLINE>
<TEXT>

     Tsunamilere karşı dünya çapında erken uyarı sistemi kurulmasına ilişkin bir yasa tasarısı, yakında Amerikan Senatosu'na sunulacak. 
     Tasarıyı hazırlayan Senatör Joseph Lieberman, ''Okyanus tabanındaki basınç değişikliklerini ölçen ucuz bir sistem olsaydı, Sri Lanka, Tayland ve diğer ülkelerde binlerce insan, dev dalgalardan zamanında haberdar edilebilecekti'' dedi. 
     Dünya çapında tsunami uyarısında bulunacak bir sistemin eksikliğini giderebilmek için yasa önerisinde bulunduğunu belirten Lieberman, böyle bir sistemin maliyetinin, ancak 10 milyon dolar civarında olacağını kaydetti. 
     ''Asya'da 146 bin kişinin öldüğünü ve milyarlarca dolarlık zarar meydana geldiğini göz önüne alırsak, bunun çok mütevazı bir yatırım olacağını görürüz'' diyen Senatör, sunacağı teklifin Senato'dan geçeceğine inandığını belirtti. 
     Lieberman'ın hazırladığı kanun teklifine göre Pasifik, Hint ve Atlantik okyanuslarında oluşturulacak ve yerel sistemlerle eşgüdüm içinde çalışacak ölçüm merkezleri sayesinde, sahil şeritlerinde yaşayan milyonlarca insan, olası dev dalgalardan zamanında haberdar edilebilecek. 
     
</TEXT>
</DOC>
