<DOC>
<DOCNO> 305198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur02.html </URL>
<DATE> 2005/01/10/ </DATE>
<TIME> 02.07 </TIME>
<AUTHOR>  </AUTHOR>
<HEADLINE>
Sevgiliyi tutuklatan fotoğraflar 
</HEADLINE>
<TEXT>

     Ahmet KAYA DHA 

GAZİANTEP'te sevgilisi 33 yaşındaki Yüksel Güngörmez tarafından, tabancayla yaralanan 28 yaşındaki Abdullah Karabulut, birlikte çektirmiş oldukları fotoğrafları mahkemeye delil olarak verdi. Duruşmaya gelmeyen Yüksel Güngörmez'in tutuklanmasına karar verildi. 
     Kaporta ustalığı yapan 4 çocuk babası Abdullah Karabulut, 6 ay önce Cumhuriyet Mahallesi'nde 3 çocuk annesi Yüksel Güngörmez tarafından sokak ortasında tabancayla vuruldu. Yakalanıp gözaltına alınan Yüksel Güngörmez, Abdullah Karabulut'u kendisine tecavüz ettiği için vurduğunu iddia ederek, "Kendisiyle SSK Hastanesi'nde temizlik işçisiyken tanışmıştım. Bana tecavüz ettikten sonra telefonla rahatsız ederek eğer yine birlikte olmazsam bu ilişkiyi herkese anlatacağını söyledi. Ben de durumu kocama anlattım ve kendisini eve çağırdım. Sokakta tartıştık, bana tabancasıyla ateş etmek istedi. Üstüne atladım. Boğuşma sırasında kendini yaraladı'' diye ifade verdi. Adliyeye sevk edilen Yüksel Güngörmez, nöbetçi mahkemece tutuksuz yargılanmak üzere serbest bırakılırken, hakkında Gaziantep 1'inci Ağır Ceza Mahkemesi'nde müessir fiil suçundan 5 yıla kadar hapis cezası istemiyle dava açıldı. 
     

     
</TEXT>
</DOC>
