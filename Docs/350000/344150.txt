<DOC>
<DOCNO> 344150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/spor/spo30.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



INTER TOTO 
Hedef Avrupa 

Uzun bir aradan sonra Inter Toto Kupası'nda boy gösterecek olan Türkiye'yi temsil etme hakkı için üç takım yarışıyor. 48 puanlı Denizli, 47 puanlı G.Birliği ve 44 puanla B.B.Ankara ligi 5. sırada bitirme heyecanı içinde. Vizeyi kapacak olan temsilcimiz 18 - 25 Haziran'daki 2. turda Macar Slovak galibiyle, turu geçmesi durumunda da 3. turda Manchster City ile karşılaşacak. 

Yılmaz Yücetürk vefat etti 

Fenerbahçe'nin eski teknik direktörlerinden Yılmaz Yücetürk dün vefat etti. 1986-87 ve 1987-1988 sezonlarında Sarı - Lacivertli ekipte görev yapan, daha sonra Eritre Milli Takımı'nı çalıştıran deneyimli teknik adam bir süredir Acıbadem Hastanesi'nde kanser tedavisi görüyordu. Yücetürk, bugün Balıkesir'in Gönen ilçesinde son yolculuğuna uğurlanacak. 

DENİZLİSPOR 
Futbolcu arıyor 

Denizlispor'un Kamerunlu file bekçisi Souleymanou, ülkesinde futbolcu arayışlarına başladı. Kamerun 2. Ligi'nde mücadele eden Union'un sahibi ve başkanı olan tecrübeli kaleci, yöneticilerle görüşerek, "Size çok yetenekli üç - dört futbolcu getirebilirim. Bu çocuklar alt yapıdan yetiştirilir ve belki de ilerde Türk Milli Takım formasını bile giyebilir" dediği öğrenildi. 

İSTANBULSPOR 
Parola zafer 

Küme düşmeme mücadelesi veren İstanbulspor, B.B.Ankaraspor'u devirmenin hesaplarını yapıyor. İstanbulspor A.Ş.Genel Müdürü Ergün Yücel, "Ne yapıp yapıp 3 puan almak zorundayız" dedi. Öte yandan İstanbulspor'un, son hafta Trabzonspor ile yapacağı karşılaşmanın Zeytinburnu Stadı'nda oynanacağı açıklandı. 

A.SEBATSPOR 
Teklif yağmuru 

Süper Lig'den düşmesi haftalar önce kesinleşen Akçaabat Sebatsporlu futbolcular kapışılıyor. Savunma oyuncularından Abdurahman ile orta alan oyuncusu Sedat'ın çok sayıda kulübün gözdesi olduğu belirtildi. İki futbolcu için G.Birliği, Gaziantep, Ankaragücü, B.B.Ankara, Denizli, Samsun ve V.Manisa'nın devreye girdiği öğrenildi. 

BASKETBOL 
Mirsad'dan 12 ribaund 

Rusya Ligi'nde Play - Off yarı final serisinin ilk maçında Dinamo Moskova, Unics Kazan'ı 79 - 70 mağlup ederek 1 - 0 öne geçti. Dinamo Moskova'da forma giyen milli forvetimiz Mirsad Türkcan, kötü bir şut yüzdesiyle oynayıp sekiz sayı kaydetmesine karşın 12 ribaund alarak pota altında başarılı bir performans sergiledi. 

VOLEYBOL 
Filede kader anı 

Vakıflar Genel Müdürlüğü müfettişleri tarafından mevzuata aykırı hareket ettiği rapor edilen Voleybol Vakfı'nın kaderi önümüzdeki hafta belli olacak. Müfettişlerin hazırladıkları raporun ardından, konuyla ilgili inceleme başlatan Gençlik ve Spor Genel Müdürlüğü Teftiş Kurulu'nun raporunun da, aynı bulgular doğrultusunda çıkacağı öğrenildi. 

ATLETİZM 
19 Mayıs zaferi 

Samsun'da düzenlenen 19 Mayıs Yarı Maratonu erkeklerde Abdülkadir Türk, bayanlarda Lale Öztürk'ün üstünlüğüyle sona erdi. 1.05.57'lik derecesiyle birinci olan Türk'ü, 1.08.06 ile Abdil Ceylan, 1.08.26'yla da Şükrü Onat takip etti. Bayanlarda ise 1.18.54'le Öztürk ilk sırayı alırken, Damla Yenigelen 1.20.16 ile ikinci, Gülsen Aşıkoğlu da 1.20.56'lık derecesiyle üçüncülükte kaldı. 

HENTBOL 
Final günü 

Hentbolda bayanlar ve erkeklerde Türkiye Kupası sahiplerini buluyor. Ankara Cebeci Spor Salonu'nda oynanacak final karşılaşmalarında erkeklerde namağlup lig şampiyonluğuna ulaşan Beşiktaş, 19.00'da başlayacak maçta Halk Bankası ile karşılaşacak. Bayanlarda ise 20.30'da Anadolu Üniversitesi ile İstanbul Tekelspor kupayı müzesine götürmek için mücadele edecek. Karşılaşmalar TRT-3'ten naklen yayınlanacak. 

HALTER 
Mutlu patladı 

Olimpiyat Şampiyonu milli halterci Halil Mutlu, Bulgaristan'da yapılacak parlamento seçimlerine milletvekili adayı olarak katılacağı yolundaki iddilara sert tepki gösterdi. İsminin seçim kampanyası malzemesi olarak kullanılmasının kendisini rahatsız ettiğini belirten Mutlu, "Siyasete girmeyi kesinlikle düşünmüyorum. Ben spor adamıyım. Kazanacağım daha çok başarılar ve yapacağım işler var" dedi. 

İDMANI BASTILAR 
A.Madrid'de taraftar isyanı 

İspanya Ligi'nin köklü takımlarından Atletico Madrid'de taraftar ayaklandı. Frente Ultras Grubu'nun üyesi olduğu bildirilen yaklaşık 20 kişilik seyirci topluluğu Kırmızı - Beyazlılar'ın antrenman yaptığı sırada Majadahonda'daki tesislere gelip, sahaya girdi. Oyunculara sözlü tacizde bulunan taraftarları güvenlik güçleri uzaklaştırdı. Futbolcular polis eskortunda tesisi terketti. A.Madrid ligde 11. sırada bulunuyor. 

YUVAYA DÖNÜYOR 
Rebrov, Dinamo Kiev yolunda 

2002-2003 sezonunun ikinci yarısında Fenerbahçe forması giyen Sergei Rebrov'un, eski takımı Dinamo Kiev ile anlaşmak üzere olduğu bildirildi. Bu sezon İngiltere ligi takımlarından West Ham United'da top koşturan Rebrov, Ada'dan ayrılmak istiyordu. Dinamo Kiev'de Shevchenko ile birlikte mükemmel bir ikili oluşturan Rebrov daha sonra gittiği takımlarda isteneni verememişti. 

KICKER'E KONUŞTU 
Ailton'dan veda sinyali 

Schalke'nin Brezilyalı yıldızı Goncalves Ailton, Kicker Dergisi'ne verdiği röportajda konumundan memnun olmadığını açıkladı. 31 yaşındaki sambacı, yedekte oturacak bir oyuncu olmadığını belirtip, "Kulübeye mahkum olmak istemiyorum. Ayrıca ben süperman değilim. Bunu Assauer de biliyor. Çünkü beni o aldı" dedi. Alman ekibiyle sözleşmesi 2006'da bitecek 31 yaşındaki golcü ile Olympiakos ilgileniyor. 

800 BİN DOLAR 
En pahalı kupa Ada'da 

Dünyanın en pahalı futbol eşyası İngiltere'de satıldı. 1896-1910 yılları arasında kazanan takımlar arasında el değiştiren İngiltere Federasyon Kupası, Christie's müzayede evinde yapılan açık arttırmada 420 bin sterlin 1 milyon 50 bin YTL karşılığında alıcı buldu. Bir önceki rekor 1997'de 254 bin sterline satılan Jules Rimes Dünya Kupası'na aitti. 


</TEXT>
</DOC>
