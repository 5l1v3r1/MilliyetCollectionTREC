<DOC>
<DOCNO> 313062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun01.html </URL>
<DATE> 2005/02/07/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Sunday Times Türkiye ailece tatil cenneti 
</HEADLINE>
<TEXT>

     LONDRA DHA 

      İNGİLTERE'nin önde gelen gazetelerinden The Sunday Times, ucuz fiyatları, harika doğası ve çocuklar için geniş imkanlarıyla Türkiye'nin İngiliz aileler tarafından keşfedilmeyi bekleyen büyük bir ülke olduğunu yazdı. 
     Gazetenin pazar günkü seyahat ekinde yer alan yazıda, "İnsanların sıcak misafirperliği Türkiye'yi aile seyahati için uygun kılıyor" denilirken, dondurma, vişne suyu, çoğu Müslüman ülkelerin aksine herkese açık olan pazar ve cami gibi egzotik mekanlar ve doğa harikalarının çocuklarda bağımlılık yaptığı ifade edildi. Her şehirde lunapark olduğunu belirten Sunday Times, fiyatların da çok uygun olduğuna dikkat çekti. 
     Türkiye'de otellerde 6 yaşın altındaki çocuklardan ücret alınmadığını belirten gazete 6-12 yaşındaki çocuklardan da yarı fiyat alındığını ve müzeler ve arkeolojik mekenların da çocuklara ücretsiz olduğunu hatırlattı. 
     
     EGE VE AKDENİZ KIYILARI ÇOCUKLAR İÇİN GÜVENLİ 
     Türkiye'nin Ege ve Akdeniz kıyılarında mavi bayraklı çok sayıda plaj bulunduğunu belirten gazete, "Su çocukların bütün gün oynayabileceği kadar ılık ve güvenli" dedi. 
     Bodrum'u büyüleyici atmosferi, su altı arkeoloji müzesi ve Rodos Şövalyeleri'nden kalan kalesiyle en gözde kıyı kenti olarak okuyucularına tavsiye eden gazete, "Bodrum iyi bir tatil için her şeye sahip, restoranlar, dükkanlar, su parkları, gece hayatı... Güzel bir sahil dışında her şey" diye yazdı. 
     Bodrum'un yanı sıra, Antalya, Dalyan, Dalaman, Kuşadası, Fethiye, Efes ve Kapadokya'ya da övgüler yağdıran Sunday Times, okuyucularına ailece güzel bir tatil geçirebilmeleri için çok sayıda seyehat acentası, otel, pansiyon ve dükkan da tavsiye etti. 
     
</TEXT>
</DOC>
