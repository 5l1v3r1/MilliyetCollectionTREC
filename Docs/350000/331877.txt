<DOC>
<DOCNO> 331877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/spor/spo04.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Önce durduralım' 
</HEADLINE>
<TEXT>


Trabzonspor Teknik Direktörü Şenol Güneş, Galatasaray'ın ilk yarım saat içinde kuracağı baskıyı kazasız atlatmaları gerektiğini dile getirdi 


Bordo - Mavili takımın teknik patronu Şenol Güneş, Galatasaray ile bugün Ali Sami Yen'de oynayacakları maç için özel oyun kurgusu belirledi. 
Güneş, Sarı - Kırmızılı takımın en büyük özelliğinin ilk yarım saat içinde bunaltıcı bir baskı kurmak olduğunu dile getirip, futbolcularını uyardı. Güneş, "30 dakikalık baskıyı kırarsak, rahatlarız. Çünkü Galatasaray daha sonra oyundan düşmeye başlayacaktır. Hızlı ve akıllı hücumlarla erken gol bulup, galibiyet yolunu açabiliriz. Sizden beklentim kontrollü oynamanız" diye konuştu. 

Derbi kısırlığı 

Süper Lig'deki son 4 maçında 8 puan yitiren Trabzonspor, bu sezon derbilerde sadece bir gol atmayı başarabildi. Ligin 8. haftasında Beşiktaş'ı Avni Aker Stadı'nda Gökdeniz'in golüyle 1 - 0 yenen Trabzonspor, 10. haftada yine evinde Galatasaray'a 1 - 0 yenildi. 13. haftada Fenerbahçe'ye 2 - 0, ligin 25. haftasında deplasmanda Beşiktaş'a 1 - 0'lık skorla teslim olan Bordo - Mavililer, kritik maçlarda gol krizi yaşadı. 

Gökdeniz'i hırs bastı 

Trabzonspor'un yıldız ismi Gökdeniz, Galatasaray karşılaşmasının kendileri için çok önemli bir viraj olduğunu vurguladı. Milli futbolcu, son yıllardaki şanssızlıklarını kırmak istediklerini açıklayarak, "Galatasaray bize karşı son maçlarda üstünlük kurdu. Artık bunu bitirmemiz gerekiyor. Bu maçı kazanarak yarışın içinde kalmak istiyoruz" dedi. 


</TEXT>
</DOC>
