<DOC>
<DOCNO> 307115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun14.html </URL>
<DATE> 2005/01/17/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Annan, Davos'ta Erdoğan'la görüşecek mi 
</HEADLINE>
<TEXT>

     BM Genel Sekreteri Kofi Annan'ın 26-30 Ocak arasında İsviçre'nin Davos kasabasında düzenlenecek Dünya Ekonomik Forumu'nun yıllık toplantılarına katılmasının şu anda gündeminde olmadığı öğrenildi. 
     Davos toplantılarına katılmanın Annan'ın gündeminde bulunmaması nedeniyle, Başbakan Recep Tayyip Erdoğan'ın BM Genel Sekreteri ile burada görüşmesi de söz konusu olmayacak. 
     Annan'ın Davos zirvesinin yapılacağı dönemde Güneydoğu Asya'da olacağını ifade eden diplomatik kaynaklar, ancak Başbakan Erdoğan'ın Davos toplantılarında başka birçok dünya lideriyle Kıbrıs konusunu görüşme fırsatını bulacağını belirttiler. 
     Diplomatik çevreler, Kıbrıs'la ilgili şu aşamada somut bir girişim ve gelişmenin de bulunmadığını kaydettiler. 
     KKTC Başbakanı Mehmet Ali Talat da, dün İstanbul'dan dönüşünde Ercan Devlet Havaalanı'nda yaptığı açıklamada, ''Annan'ın Davos zirvesinin yapılacağı dönemde Güneydoğu Asya'da olacağını, Davos'a gitmeyeceğini'' ifade ederek, ''görüşme bilgisinin yanlış olduğunu, ancak son anda değişiklik yapıp Davos'a gidip gitmeyeceğini de bilemediğini'' söylemişti. 
     
</TEXT>
</DOC>
