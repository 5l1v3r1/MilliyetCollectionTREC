<DOC>
<DOCNO> 341010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sontur20.html </URL>
<DATE> 2005/05/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yedizlerin teşhiri ile ilgili soruşturma kısa sürede sonuçlanacak 
</HEADLINE>
<TEXT>

     Sağlık Bakanlığı Müsteşarı Necdet Ünüvar, İzmirli yedizlerin ölümünün tıbbi boyutu yanında etik boyutunun da olduğunu bildirdi. 
     Ünüvar, konuyla ilgili yapılan soruşturmanın kısa sürede tamamlanacağını söyledi. 
     Necdet Ünüvar, TBMM Sağlık, Aile, Çalışma ve Sosyal İşler Komisyonu Başkanı Cevdet Erdöl, komisyon üyeleri ile birlikte Adalet Komisyonu Başkanı Köksal Toptan’ı ziyaret etti. 
     Yeni Türk Ceza Kanunu’nun yasalaşma sürecinde, hekimlerin daha rahat ortamda görev yapabilmeleri için gerekli yasal düzenlemelerin hayata geçirilmesi gerektiğini belirten Ünüvar, "İcrada muallakta kalan noktaları görüşüp, yasal düzenlemelerin bu yönde yapılmasını isteyeceğiz. Yapılabilecek yasal düzenlemelerle Türk hekimleri, mesleklerinin icrasını daha rahat bir ortamda yapabilecek" diye konuştu. 
     TBMM Adalet Komisyonu Başkanı Toptan, yeni TCK’nin uygulamasının 2 ay ertelenmesinin, bazı eksiklik ve eleştirilerin giderilmesine fırsat olduğunu söyledi. 
     Yeni TCK’nin Bazı Maddelerinde Değişiklik Yapılmasına Dair Yasa Teklifi’nin alt komisyonda görüşüldüğünü belirten Toptan, düzenlemenin hafta sonuna kadar ana komisyonda, bir hafta sonra da Genel Kurul’da görüşüleceğini kaydetti. 
     
     YEDİZLERİN ÖLÜMÜ... 
     İzmirli yedizlerin ölümü konusunda soruları cevaplandıran Sağlık Bakanlığı Müsteşarı Ünüvar, yedizlerin ölümünün kamuoyuna yansıtılma şeklinin tepkilere neden olduğunu söyledi. 
     Konuyla ilgili Sağlık Bakanı Recep Akdağ’ın talimatıyla hemen soruşturma başlatıldığını anımsatan Ünüvar, "Konunun tıbbi boyutunun yanı sıra etik boyutu da var. Konu her yönüyle incelenecek. Soruşturma kısa sürede tamamlanacak" dedi. 
     Köksal Toptan ise "özen gösterilmesi gereken bir konunun çirkin ve yakışıksız aksettirildiğini" söyledi. 
     Cenin görüntüleriyle çocukların ve büyüklerin afişe edilmesinin yanlış olduğunu vurgulayan Toptan, "Eğer konu reklam amaçlı kullanılmışsa, çok vahim bir durum ortaya çıkar" diye konuştu. 
     
</TEXT>
</DOC>
