<DOC>
<DOCNO> 300259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonsiy18.html </URL>
<DATE> 2004/12/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Vecdi Gönül Bedelli askerlik söz konusu değil 
</HEADLINE>
<TEXT>

     Milli Savunma Bakanı Vecdi Gönül, bedelli askerlik uygulamasının söz konusu olmadığını bildirdi. 
     Milli Savunma Bakanlığı ile Sanayi ve Ticaret Bakanlığı'nın 2005 yılı bütçeleri TBMM Genel Kurul'nda kabul edildi. Buna göre, Milli Savunma Bakanlığı'nın 2005 yılı bütçesi 10 milyar 976 milyon 455 YTL, Sanayi ve Ticaret Bakanlığı'nın 2005 yılı bütçesi ise 280 milyon 278 bin YTL olarak belirlendi. 
     Milli Savunma Bakanı Vecdi Gönül, savunma sanayii alanında 1991-2004 yılları arasındaki 13 yıllık sürede 2.7 milyar dolar tutarındaki tamamlanmış 13 projede yüzde 38 oranında yerli katkı sağlandığını bildirdi. 
     Gönül, "ABD PKK Kongra-Gel teröristlerini himaye ederken, Türkiye'nin Afganistan'a asker göndermesi, ISAF'ın komutasını üstlenmesi çelişki değil mi " diye soran CHP İstanbul Milletvekili Şükrü Elekdağ'ın, PKK'ya karşı ISAF'ın neden bir müzakere aracı olarak kullanılmadığı yolundaki sorusunu da yanıtladı. Bu iki konunun tamamen ayrı şeyler olduğunu dile getiren Gönül, ABD'nin NATO'nun üyelerinden yalnızca birisi olduğunu, ISAF'ın ise NATO bünyesinde Türkiye'ye verilmiş bir görev olduğuna işaret etti. Gönül, NATO ve ABD ile ilişkilerde bir tür dengelemenin mümkün görülmediğini söyledi. 
     
     BEDELLİ ASKERLİK YOK 
     Gönül, milletvekillerinin bedelli askerlik uygulamasına ilişkin sorularını da yanıtladı. Bedelli askerliğin mevzuatta bulunduğunu, Askerlik Yasası'nın 11'inci Maddesinin bu konuyu düzenlediğini dile getiren Gönül, Genelkurmay Başkanlığı'nın verdiği bilgiye göre, hiç bir zaman söz konusu yasanın uygulanmasına imkan verecek ölçüde bir celbe ulaşılamadığını, dolayısıyla bedelli askerlik uygulamasının söz konusu olmadığını bildirdi. 
     
</TEXT>
</DOC>
