<DOC>
<DOCNO> 307340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/ekonomi/eko04.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada sabreden kazanıyor 
</HEADLINE>
<TEXT>


Son iki yılda bugünün İMKB 30 hisselerine yapılan yatırımlar, ortalamaya göre yüzde 208 kazandırdı. Aynı dönemde dolar yatırımları ise yüzde 19 oranında kaybettirdi 

SONGÜL HATISARU Finans atölyesi 

Birçok yatırımcı için borsa adeta hayatın hızlı çekimi. Uygun trend, uygun gün, uygun haber yakalanmış, yani pokerde size hep kare aslar çıkmışsa, borsada bir gecede zengin olmak işten bile değil. Tabii tersinden bakıldığında, kötü konjonktürde yakalandıysanız, bir gecede servetinizin üzerine çizgi çekilmesi de mümkün. Ancak yapılan analizler oynaklığın yüksek olduğu İstanbul Borsası'nda dahi sabredenlerin hep kazançlı çıktığı yönünde. 

Ucuzken almalı 
Oysa borsa yatırımlarında kritik konu, İstinye'ye kimselerin yolunun düşmediği, fiyatların düşük olduğu dönemlerde hisse alarak yükselişleri bekleyecek olgunlukta yatırımcı refleksleri geliştirmek. Nitekim, daha iki yıl önce 2001'de yaşanan büyük krizin etkisiyle endeks 10 binlerde sıkışıp kalmıştı. Bu seviyelerde borsaya güvenip yatırım yapanlar, nominal bazda iki yılda yaklaşık yüzde 208 oranında getiri sağladılar. Öte yandan, borsa endeksi tarihi 26.863 puan seviyesine yaklaştı. Bu, 4 ay içerisinde yüzde 32'lik bir yükseliş anlamına geliyor. Dolayısıyla bu seviyelerden artık k r satışlarının gelmesi beklenmeli. 
Çünkü kısa sürede bu kadar yüksek getirilere imza atan oyuncular k rlarının bir kısmını ceplerinde görmek isteyebilir. Biz bu yıl borsada Kıbrıs, Irak ve ABD'ye ilişkin ekonomik verilerin dalgalanma yaratmasını bekliyoruz. 
Borsaya yatırım yapmak isteyenler bu tür dalgalanmaları alım fırsatı olarak değerlendirebilirler. Çünkü özellikle Kıbrıs ile ilgili olarak gelecek birçok olumsuz haberle birlikte 3 Ekim 2005 tarihine kadar borsada son bir aydır görülen sürekli yükseliş trendinin kırılacağını ve bir miktar dalgalanma yaşanacağı inancındayız. 

Dalgalanmalar fırsat yaratacak 
Öte yandan araştırma bölümlerinin yaptıkları analizlere göre şirket değerlemeleri açısından borsanın bulunduğu düzeyin hedeflere yakın seviyeler olduğu görülüyor. Dolayısıyla bizim 2005 yılı sonu için endeks beklentimiz aslında şu anki seviyelerin çok da üstünde değil. Biz 2005 yılı için 28.500'li seviyelerin makul olduğunu düşünüyoruz. Ancak Kıbrıs konusunda çok olumlu gelişmelerin gündeme gelmesi durumunda endeks 30 binli seviyeleri de görebilir. 
Yandaki tabloda, bugünkü İMKB 30 hisselerinin üç yıllık, iki yıllık ve bir yıllık getirilerini inceledik. İMKB 30 hisseleri Türkiye'nin en büyük ve yabancıların da en çok ilgi gösterdiği hisseler. Mevcut İMKB 30 hisselerinde son iki yıllık getirilere baktığımızda, yüzde 1000'i aşkın getirilere bile rastlıyoruz. 
Son iki yılda borsanın mevcut İMKB 30 hisselerine yapılan yatırımların ortalamada yüzde 208 kazandırdığı görülüyor. Bu oran 30 hisseye yatırılan 100 milyarın iki yıl içinde 308 milyara ulaştığı anlamına geliyor. Son iki yıl içinde İMKB 100 hisseleri ise yüzde 141 oranında değer kazandı. 

Bono borsa ile yarışıyor Tablo dikkatle incelendiğinde, bono ve borsanın getiri açısından birbiriyle yarıştığı görülüyor. İşlerin kötüye gittiği dönemlerde bono ve tahvil, iyiye gittiği dönemlerde ise borsanın öne çıktığı görülüyor. Bunu tablodan da izlemek mümkün. 2001 krizinin yaşandığı faizlerin yüzde 4000'lere vurduğu günlerden bu yana 6 aylık bono yatırımlarının son üç yılda yüzde 288 kazandırdığı görülürken, İMKB 30 hisselerinin ortalama getirisinin yüzde 160'larda kaldığı izleniyor. Ekonomide göreli bir istikrarın hüküm sürdüğü son iki yılda ise 6 aylık bonoların getirisi yüzde 116 olurken, İMKB 30 hisselerinin getiri ortalaması yüzde 208 oldu. 

Döviz kayıpta 
Dolar yatırımları ise son üç yılda da kaybettirdi. Euro da reel olarak kaybettirirken, 1 dolar, 0.77 eurodan oluşan döviz sepetinin son üç yıldaki yüzde 12'lik getirisine karşın, bu getiri enflasyon karşısında yüzde 33'lük reel kayıp anlamına geliyor. 

Borsa yaz aşkı değil Özellikle küçük yatırımcılar borsada birinci seans orta, ikinci seans uzun vade mantığından uzaklaşmalı Oysa magazin diliyle söylersek küçük yatırımcılar dahi, borsayla hep bir 'yaz meltemi' gibi esip geçen kısa süreli ilişkiler yaşıyor. Ve dalgalanmaların olduğu dönemde panikle hisselerini satarak zarar edebiliyor. Büyük dalgalanmaların olabildiği borsaya bu nedenle yatırımcılar kısa vadede ihtiyaç duymayacakları birikimlerini yönlendirmeli. 


</TEXT>
</DOC>
