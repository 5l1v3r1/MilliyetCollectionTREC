<DOC>
<DOCNO> 300892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonsiy09.html </URL>
<DATE> 2004/12/25/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Bakan Çelik'ten Türkçe eğitimine eleştiri 
</HEADLINE>
<TEXT>

     Milli Eğitim Bakanı Hüseyin Çelik, ''Eğitime Yüzde 100 Destek Kampanyası'' çerçevesinde Türkiye'nin dört bir yanında pek çok güzel iş yapıldığını ifade ederek, kampanyanın hedefe ulaşmasında en büyük payın asil Türk halkının, Türk işadamlarının olduğunu söyledi. 
     Kadıköy'de hayırsever işadamı Halil Türkkan'ın yaptırdığı Halil Türkkan İlköğretim Okulu, Bakan Çelik tarafından hizmete açıldı. 
     Açılış töreninde konuşan Çelik, işadamı Halil Türkkan'ın tüm hayatını hayırseverliğe adamış bir insan olduğunu dile getirerek, Halil Türkkan gibi camiler, sağlık ocakları, sağlık merkezleri, kuran kursları ve okullar inşa ettiren, binlerce insanın hayır duasını alan ve çocuklarına şerefli isimler bırakan insanlara müteşekkir olduklarını belirtti. 
     Çelik, ''Eğitime yüzde 100 destek kampanyası'' çerçevesinde Türkiye'nin dört bir yanında Edirne'den Van'a kadar çok güzel okullar, yurtlar yaptırıldığını, bilgisayar laboratuvarları tesis edildiğini anlatarak, hayırseverlerin eğitime çok ciddi şekilde destek olduklarını bildirdi. 
     Bakan Çelik, ''Bu kervan yürüyor, yürümeye devam edecek. Eğitime Yüzde 100 Destek Kampanyası'nın hedefe ulaşmasında asil Türk halkının, Türk işadamlarının payı en büyüktür. Onlara müteşekkiriz'' diye konuştu. 
     Hayırseverleri teşvik eden, onlara yol gösteren ve işlerini kolaylaştıran yöneticilerin de bulunduğunu dile getiren Çelik, İstanbul'da Özel İdare bütçesinden en büyük payı eğitime ayırdıkları için İstanbul Valisi Muammer Güler ve İl Genel Meclisi yöneticilerine de teşekkür ettiğini bildirdi. 
     Çelik, Vali Güler'in gerçek bir eğitim gönüllüsü olduğunu vurgulayarak, İstanbul'da bir taraftan okulların fiziki mekanlarının düzgün hale getirilmesi, öbür taraftan eğitimin teknolojik altyapısının oluşturulması için çalışıldığını belirtti. 
     Eğitimde kolektif bir çalışmayla başarıya ulaşmanın mümkün olduğuna işaret eden Çelik, ''Eğitim öyle tek kişinin, 3-5 kişinin gayretiyle değil, topyekun seferberlikle arzuladığımız hedefe ulaşabilir'' diye konuştu. 
     Çelik, gerek İstanbul, gerekse Ankara'da hem büyükşehir, hem de ilçe belediyelerin eğitime çok ciddi katkıları olduğunu vurguladı. 
     Halil Türkkan'dan bir okul daha yaptırmasını istediklerini ifade eden Çelik, ''Çok güzel eserler bıraktınız, hepimizin gönlünde taht kurdunuz. Bu asil davranışınızın, özellikle paranın sadece bekçiliğini yapan bazı zenginlerimize de örnek olmasını diliyorum'' dedi. 
     
</TEXT>
</DOC>
