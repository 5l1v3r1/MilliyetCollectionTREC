<DOC>
<DOCNO> 340925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonsiy07.html </URL>
<DATE> 2005/05/09/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Erdoğan Macaristan'a gidecek 
</HEADLINE>
<TEXT>

     Başbakan Recep Tayyip Erdoğan, Macaristan Başbakanı Ferenc Gyurcsany’nin daveti üzerine, 12-13 Mayıs’ta Macaristan’a resmi ziyarette bulunacak. 
     Başbakanlık Basın Merkezi’nden yapılan açıklamaya göre Erdoğan, ziyareti sarısında Macaristan Başbakanı Gyurcsany ile baş başa ve heyetler arası görüşmeler gerçekleştirecek. 
     Erdoğan, Macaristan Cumhurbaşkanı Ferenc Madl ve Ulusal Meclis Başkanı Katalin Szili tarafından da kabul edilecek. 
     Ziyaret sırasında, Türkiye ile Macaristan arasında Ekonomik İşbirliği Anlaşması imzalanacak, Türk-Macar İş Forumu Toplantısı düzenlenecek ve Budapeşte ile Zigetvar’daki tarihi ve kültürel mekanlar gezilecek. 
     Söz konusu ziyaret sırasında yapılacak görüşmelerde, Macaristan ile başta ekonomik ilişkiler olmak üzere ikili ilişkilerin daha da geliştirilmesi ve önemli uluslararası ve bölgesel gelişmeler hakkında görüş alışverişinde bulunulması öngörülüyor. Macaristan ile Türkiye arasındaki köklü tarihi ve kültürel bağlar, güncel bölgesel ve uluslararası gelişmeler ve iki ülkenin NATO ittifakı ve AB içindeki konumları dolayısıyla bu ziyaretin ikili ilişkilerin daha da geliştirilmesi yolunda yeni olanaklar ve yarar sağlaması bekleniyor. 
     İki ülke arasında Başbakan düzeyindeki son ziyaret, Macaristan eski Başbakanı Viktor Orban tarafından 24-27 Mayıs 2000 tarihleri arasında Türkiye’ye gerçekleştirilmişti. 
     
</TEXT>
</DOC>
