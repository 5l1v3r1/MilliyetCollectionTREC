<DOC>
<DOCNO> 302210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonsiy07.html </URL>
<DATE> 2004/12/30/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Rus Büyükelçi "Geçmişte rakiptik, bugün ortak olmaya başlıyoruz" 
</HEADLINE>
<TEXT>

     Rusya Federasyonu'nun Ankara Büyükelçisi Petr Stegny, Türkiye ile Rusya'nın geçmişte jeopolitik konumları nedeniyle rakip olduklarını, bugün ise ortak olmaya başladıklarını söyledi. 
     Büyükelçi Stegny, AA'ya verdiği demeçte, iki ülke arasındaki ilişkilerin ''son derece iyi bir seyir'' izlediğini, ''ikili ilişkilerde çok boyutlu ortaklık konusuna büyük önem verdiklerini'' belirtti. 
     Rusya Devlet Başkanı Vladimir Putin'in Ankara ziyareti sırasında Putin ile Başbakan Recep Tayyip Erdoğan'ın imzaladıkları deklarasyonda ortaklık kavramına değinildiğini hatırlatan Büyükelçi Stegny, ''ortaklık kavramının, modern dünyadaki ilişkilerin siyasi felsefesini oluşturduğunu'' söyledi. 
     ''İnanıyorum ki, yeni yapı içerisinde Avrupa'nın güvenliği ve global güvenlik, bu ortaklık anlayışıyla sağlanabilir'' diyen Büyükelçi Stegny, Türkiye ile Rusya arasındaki ikili ilişkilerin, Avrasya'da daha büyük güvenlik anlayışının bir parçasını oluşturması bakımından önemli olduğunu söyledi. Stegny, şöyle devam etti 
     ''Dünya büyük bir hızla değişiyor, Türkiye ve Rusya bölgelerinin en büyük iki devleti. Öyle görünüyor ki, yeni kimliklerimize bölgedeki bazı devletlerden daha hızlı adapte oluyoruz. Bu nedenle, ikili ilişkilerimizin yalnızca ülkelerimizin halkları için değil, bölge için de önemli olduğunu düşünüyorum. 
     Yeni jeopolitik gerçeklerin sonucu olarak ikili ilişkilerimizde yeni bir yapı oluşuyor. Geçmişte jeopolitik olarak rakiplerdik, şimdi ortak oluyoruz. Bu yalnızca halklar ya da siyasi iradenin isteğinin bir sonucu değildir, dünyada oluşan yeni siyasi durumun da bir sonucudur.'' Türkiye ile Rusya arasındaki ilişkilerde yeni bir dönemin başladığının altını çizen Büyükelçi Stegny, ''Bunu tekrar tekrar dile getirmekten yorulmuyorum, ülkelerimiz ve halklarımız birbirini yeniden keşfediyor, bu yeni bir ruh'' diye konuştu. 
     
     ''ARTAN TİCARET YENİ SORUNLARI DA BERABERİNDE GETİRİYOR'' 
     İki ülke arasındaki ilişkilerde ''çok sağlam bir zemin'' olduğunu ifade eden Büyükelçi Stegny, Türkiye ile Rusya arasındaki ticaret hacminin bu yıl sonunda 10 milyar doları geçmesinin beklendiğini kaydetti. 
     Ticaret hacminin artması ve ekonomik ilişkilerin güçlenmesiyle birlikte yeni teknik sorunlarla da karşı karşıya kaldıklarını dile getiren Stegny, üstesinden gelinmesi gereken sorunların başında kayıt dışı ticaretin engellenmesi olduğunu belirtti. Stegny, giderek artan karşılıklı anlayış ve işbirliği arzusu göz önünde bulundurulduğunda, bu tür teknik sorunlara tarafların çözüm bulacağına inandığını kaydetti. 
     Stegny, Başbakan Erdoğan'ın Ocak ayının başında Rusya'ya yapacağı ziyaret sırasında Türk Ticaret Merkezi'nin açılışının yapılacağını hatırlatarak, bu merkezin iki ülke arasındaki ticarete olumlu katkılar yapacağını ifade etti. Erdoğan ve Putin'in bir araya geleceklerini belirten Büyükelçi Stegny, ziyaretin diğer program detayları üzerindeki çalışmaların sürdüğünü söyledi. 
     
     ''TÜRKİYE'NİN AB ÜYELİĞİ TÜM KOMŞULARI İÇİN ÇOK OLUMLU OLACAK'' 
     ''Bizim Dünya Ticaret Örgütü'ne üyeliğimiz ve Türkiye'nin AB sürecine bağlı olarak, Avrupa ve dünya standartlarında yeni ticaret anlayışına göre hareket etmemiz gerekir'' diyen Rusya Büyükelçisi, uzun vadede Türkiye'nin AB üyeliğinin Rusya'nın da aralarında bulunduğu tüm komşuları için olumlu olacağını düşündüğünü kaydetti. 
     Büyükelçi Stegny, AB'nin yeni üyeleriyle olan ticari ilişkilerinde ortaya çıkan bazı teknik sorunların bir şekilde üstesinden geldiklerini belirterek, aynı durumun Türkiye için de geçerli olacağına inandığını söyledi. 
     
     ''İSTANBUL'A AŞIĞIM'' 
     Türkiye'de iki yıldır bulunduğunu ve bu zaman zarfında birçok kez İstanbul'a gitme fırsatı bulduğunu ifade eden Stegny, ''İstanbul'a aşığım'' diye konuştu. 
     Bir arkadaşının kendisine ''Dünyada üç sonsuz şehir var Roma, Kudüs ve İstanbul'' dediğini aktaran Stegny, İstanbul'da kendini dev bir açık müzede gibi hissettiğini ve bir tarihçi olarak büyük mutluluk duyduğunu belirtti. 
     
     FAZLA KİLOLARINDAN TÜRKİYE'DE KURTULDU 
     Büyükelçi Stegny, 9 aydır bir Türk doktorunun kontrolünde uyguladığı diyet programı sonucunda fazla kilolarından kurtuldu. 30'dan fazla kilo veren Büyükelçi'yi Ankara'ya geldiği ilk günlerinde görenler, şimdi tanımakta zorluk çekiyor. 
     40 yıldan uzun süredir piyano çalan Büyükelçi Stegny, AA muhabirlerinin ısrarını kırmadı ve röportajın sonunda küçük bir piyano dinletisi sundu. 
     
     DİPLOMATİK İLİŞKİLERİN 85. YILDÖNÜMÜNDE ÖZEL TAKVİM 
     Rusya'nın Ankara Büyükelçiliği, Türk-Rus diplomatik ilişkilerinin 85. yılının kutlanacağı 2005 yılı için özel bir takvim hazırlattı. 
     Takvim, Türk ve Rus arşivlerinden derlenen çok özel fotoğraflardan oluşuyor. 
     Bu fotoğrafların arasında Atatürk'ün 1929 yılında dönemin Sovyet büyükelçisine gönderdiği imzalı fotoğraf da bulunuyor. Fotoğrafın üzerinde Atatürk'ün elyazısıyla ''Ankara, 1929, Sovyetler İttihadi Büyükelçisi Suriç Hazretlerine Gazi Mustafa Kemal'' yazıyor. 
     Takvimdeki bir başka fotoğrafta da Atatürk ve İsmet İnönü, 1927 yılında Sovyet Büyükelçiliği'nin verdiği bir davette görülüyor. 
     
</TEXT>
</DOC>
