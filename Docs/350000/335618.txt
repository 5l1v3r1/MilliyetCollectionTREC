<DOC>
<DOCNO> 335618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur05.html </URL>
<DATE> 2005/04/21/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Konya Ovası'nda kuraklık tehlikesi 
</HEADLINE>
<TEXT>

     Kerem PULGAT DHA 

      KONYA Ovası'na 3 aydır yeterli miktarda yağmur yağmaması üzerine kuraklık endişesine kapılan çiftçiler, yağmur duasına çıktı. Nisan ayı sonuna kadar yağış olmaması halinde hububatta ürün kaybının yüzde 40 dolayında olacağı belirtildi. 
     Sulanabilir arazi miktarının oldukça düşük olduğu Konya Ovası'nda yağışların da son 5 yıllık ortalamanın altında olması çiftçiyi endişelendirdi. Uzmanlar hububatın yeşerme zamanı olan Nisan ayında yeterli miktarda yağışın düşmemesi durumunda ürünün önemli bir bölümünün kaybedilebileceğini söyledi. 
     Yağışların hububat verimliliğindeki önemine dikkat çeken Karatay Ziraat Odası Başkanı Derviş Davaslı, "Nisan ayındaki yağış miktarı ürünün miktarı ve kalitesi açısından en önemli ay. Ancak ne yazık ki bugüne kadar beklenen yağış düşmedi. Sulama imkanımız da olmadığı için şu ana kadar tarladaki hububatın yüzde 20'si yandı. Eğer ay sonuna kadar yağış düşmez ise toplam hububat kaybımız yüzde 40 olur. Geçtiğimiz yıl yaklaşık 2 milyon ton hububat üretmiştik. Bu yıl bu rakam 1 milyon tonu güçlükle aşar. Bu da buğday fiyatlarına olumsuz yansır'' dedi. 
     Başkan Davaslı, Karapınar, Ermenek ve Halkapınar'da çifçilerin yağmur duasına çıktığını belirterek, "Bir kaç gün sonra Konya genelinde onbinlerce çiftçimizle birlikte yağmur duasına çıkacağız. Ellerimizi açıp dua etmekten başka çaremiz kalmadı'' diye konuştu. 
     
</TEXT>
</DOC>
