<DOC>
<DOCNO> 307032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/ekonomi/eko01.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Faiz ve dövizden para kazanma dönemi kapandı' 
</HEADLINE>
<TEXT>


Merkez Bankası Başkanı Süreyya Serdengeçti, Türkiye'de artık kimsenin oturduğu yerden "faiz ve döviz" kanalıyla para kazanmayı beklememesi gerektiğini söyledi 


Merkez Bankası Başkanı Süreyya Serdengeçti, Türkiye'de artık kimsenin oturduğu yerde dövizden ve faizden para kazanamayacağını, bu dönemin kapandığını söyledi. 
Serdengeçti, enflasyonla mücadele döneminde büyük bir iç muhalefetle karşılaştıklarını belirterek "muhalifleri" iki kısımda değendirdi. 
"İlk kesim varlıklarını mümkün olduğunca dövizde tutuyordu. Dalgalı kurla işler değişti. Şimdi cari açığı gündemde tutmak, öte yandan da Merkez Bankası'nın kısa vadeli faizleri düşürmesini istiyorlar." 
İkinci grubun ise hep Hazine bonosuna yatırım yaptıklarını, yıllarca kamu maliyesi bozuk, enflasyon ve reel faizler de yüksek olunca, iyi para kazanmış olduklarını belirten Serdengeçti, bunun hep devam etmesini istediklerini kaydetti. 

Cari açığın nedeni 
Serdengeçti, 2006 yılından itibaren ise faiz kararlarının, Para Politikası Kurulu'nda oylanacağını ve kararların buna göre alınacağını bildirdi. 
Süreyya Serdengeçti, Türkiye'de para ve maliye politikaları sıkı olmasına rağmen cari açığın bozulmasının nedeninin, öngörülenin üzerinde ve büyük ölçüde ertelenmiş talepten kaynaklanan "büyüme" olduğunu söyledi. 

'Enflasyon bitmedi' 
Serdengeçti, enflasyonun yüzde 10'un altına düştüğü ortamda, henüz "enflasyon sorununu hallettik" denemeyeceğini, bunun için fiyat istikrarının kalıcı olması gerektiğini söyledi. 
Serdengeçti, enflasyonun düşmesinin, pozitif büyüme rakamları getirdiğini, gelir dağılımındaki bozulmayı durdurduğunu, isdihdama kalıcılık getirdiğini belirterek "İleride de reel kesime daha uygun finansman modelleri gündeme gelecek. Yabancı yatırımlar için daha uygun bir ortamın oluşması da bir başka getiridir" dedi. 
Serdengeçti, yüzde 8'lik enflasyon hedefinin tutması konusunda serbest piyasanın doğası gereği riskler olabileceğini ancak gözden geçirilmesine gerek olmadığının altını çizerek "Bizde kısa vadeli düşünme alışkanlığı var. Enflasyon rakamı bir ay beklenenden yüksek çıkarsa - geçen ekimde olduğu gibi - o zaman da enflasyon hedefi tutmaz diyoruz. Elbette, riskler var. Ama ekonominin temelleri ve göstergelerin işaret ettiği olumlu bir görünüm de var. Bana göre bu aşamada gözden geçirme gereği yok." 


</TEXT>
</DOC>
