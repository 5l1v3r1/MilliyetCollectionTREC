<DOC>
<DOCNO> 302888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/guncel/agun.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayalet site 18 yıl sonra canlanacak 
</HEADLINE>
<TEXT>


Yapımı 1987'de durdurulan ve yıllardır enkaz görünümü veren İstanbul Sarıyer'deki Uyum Villaları, 2005'te kanun değişikliğiyle yeniden yapılacak 

ŞENOL DEMİRCİ İstanbul - Milliyet Gökyüzünde MURAT ÖZTÜRK 

İstanbul'un en büyük imar fiyaskolarından biri olarak kabul edilen Sarıyer'deki Uyum Villaları ile benzeri durumdaki villalar kurtarılacak. Sarıyer Belediye Başkanı Yusuf Tülün, inşaatı 1987'de durdurulan ve çürümeye terk edilen villaların durumunun bu yıl çözülme kavuşturulması için Başbakan Recep Tayyip Erdoğan'ın söz verdiğini belirtti. Uyum Villaları'nın yarattığı kirlilikten kurtulmak için yasa çıkarılırsa, Sarıyer ve Beykoz başta olmak üzere, bu durumdaki binlerce yarım kalmış villa tamamlanabilecek. 
Villaların, Sarıyer'de görüntü kirliliği yarattığını ve güvenliği ciddi şekilde tehdit ettiğini savunan Tülün, Uyum'la birlikte çevresinde yarım kalan 1401 villanın, 2005 yılında yapılacak bir kanun değişikliğiyle mutlaka çözüme kavuşturulacağını söyledi. 

'Başbakan söz verdi' 
Erdoğan'ın sorunun çözümünden yana olduğunu belirten Tülün, "Başbakanımızla enine boyuna konuştuk. Bana, sorunun TBMM çatısı altında çözümü konusunda her türlü desteği sağlama sözü verdi" dedi. 
18 yıl önce inşaatlar nedeniyle birçok tartışma yaşandığını anımsatan Tülün, şöyle konuştu 
"İnşaatlar tapulu arsalar üzerine, ruhsatlı yapılardı. Yıkılması görüşü tamamen popülist bir yaklaşımdı. Tapulu ve ruhsatlı bir yapıyı hangi kanuna dayanarak yıkacaktınız Nitekim yıkılamadı da. 'Yapalım, bitirelim, mezbeleliğe dönmesin' görüşü ise bir türlü hayata geçmedi. Oysa, kanunda yapılacak küçük bir değişiklikle bu sorun çözülebilirdi. Siyasi istikrarsızlık buna izin vermedi." 

Tinerciler mesken tuttu 
Villaların bu halinin bazı fırsatçılara yaradığını söyleyen Tülün, "İnşaat sahiplerinin ilgisini yitirmesini fırsat bilen bazı uyanıklar, villaların üst katlarına ve güvercinliklerine yerleşmeye başladı. Villaları sadece gecekonducular değil, ayyaş ve tinerciler de kendine mesken tutmaya başladı" dedi. 

Villaların hik yesi 

SARIYER Maden Mahallesi'nde Boğaziçi öngörünümünde bulunan Uyum ve Mesan Yapı gibi kooperatiflerin bünyesindeki villaların yapımına İstanbul Büyükşehir Belediye Başkanı Bedrettin Dalan döneminde başlandı. 
Hükümet, 3194 sayılı İmar Yasası'na eklediği 47. maddeyle, Boğaziçi öngörünüm bölgesini kısmi yapılaşmaya açtı. Bu sırada Uyum'da 139 villa inşaatına başlandı. Yasa kapsamında Sarıyer'de villa ruhsatı alanların sayısı yaklaşık 1400 oldu. Ancak bir yıl sonra 1986'da Anayasa Mahkemesi, maddeyi iptal etti. Fakat Anayasa Mahkemesi'nin kararının Resmi Gazete'de yayımlandığı Nisan 1987'ye kadar, 1071 blok için daha ruhsat verildi. Nurettin Sözen belediye başkanı olunca, villalara karşı hukuki süreci başlattı. 
Villaların kiminin ruhsatsız, kiminin de projeye uygun olarak yapılmadığı gerekçesiyle yıkımlar başladı. Tülün'ün verdiği bilgiye göre, bölgedeki yaklaşık 1400 villanın yüzde 10'u kaçak olarak inşa edildi. 


</TEXT>
</DOC>
