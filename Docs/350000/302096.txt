<DOC>
<DOCNO> 302096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun02.html </URL>
<DATE> 2004/12/30/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Felaketi Phuket Adası'nda yaşayan Türk anlatıyor Yaşamam mucize 
</HEADLINE>
<TEXT>

     Merih KALENDER SYDNEY, DHA 

      GÜNEYDOĞU Asya ülkelerinde on binlerce kişinin ölümüne neden olan deprem ve tsunami felaketinden sağ olarak kurtulmayı başaran Türklerden birisi olan Ramazan İnak hayatta kalmasının mucize olduğunu söyledi. 
     Avustralya'nın Sydney kentinde yaşayan Ramazan İnak, tatil için gittiği Tayland'ın turistik adalarından Phuket'te yaşadığı korku dolu saatleri Sydney'de Doğan Haber Ajansı'na anlattı. Depremin ardından bir süre bölgede mahsur kaldığını ve havaalanında 12 saatlik bir beklemenin ardından ancak dün Avustralya'ya dönebildiğini söyleyen İnak, "Adaya gittiğimde güzel bir tatil geçireceğimi umut ederken cehennemi yaşadım'' dedi. 
     
     BAŞKA TÜRKE RASTLAMADIM 
     Avustralya'da elektrik teknisyeni olarak çalışan Ramazan İnak, Phuket'te bulunduğu süre içerisinde başka Türke rastlamadığını da ifade etti. Yaşadıklarının şokunu hala üzerinden atamadığı gözlenen İnak, rezervasyon yaptırdığı otelden özellikle alt katta oda istediğini, ancak alt katların dolu olduğunu söyleyen otel yönetiminin bütün itirazlarına rağmen kendisine üst kattan oda verdiğini söyledi. 
     
     ALT KATTA KALSAYDIM ÖLMÜŞTÜM 
     Mecburen üst kattaki odaya yerleştiğini belirten İnak şöyle devam etti 
     "Nereden bilebilirdim ki üst katta kalmış olmamın benim hayatımı kurtaracağını Sabah 10 00 sularında büyük bir sarsıntı ile uyandığımda balkona fırladım ve alt katların dev dalgalar tarafından kaplandığına şahit oldum. Kendimi ister istemez daha üst katlara attım. Her yer şok yaşayan ve panik içinde bağıran insanlarla tam bir cehennem gibiydi. Kalmakta ısrar ettiğim alt kat sular altındaydı ve o katta kalan tüm turislerin hayatlarını kaybettiğini öğrendiğimde yaşamın ne kadar mucizelerle dolu olduğunu anladım.'' 
     
</TEXT>
</DOC>
