<DOC>
<DOCNO> 331525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur08.html </URL>
<DATE> 2005/04/08/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Muavinle tartışan yolcu, otobüsten inip bomba ihbarında bulundu 
</HEADLINE>
<TEXT>

     Zafer TOKUŞ-Hakan TURHAN ADAPAZARI Sakarya , DHA 

      KIRŞEHİR'den İstanbul'a giden ve içinde 40 yolcu bulanan otobüse bomba konulduğu ihbarı yapıldı. TEM Otoyolu Arifiye gişelerinde durdurulan ve arama yapılan otobüste bomba bulunmazken, ihbarı muavinle tartışıp araçtan inen bir yolcunun yaptığı üzerinde duruluyor. 
     Sakarya Emniyet Müdürlüğü'nü telefonla arayan bir kişinin, "Şanal Kırşehir Turizm'e ait yolcu otobüsünde bomba var'' ihbarı üzerine polis alarma geçti. TEM Otoyolu'ndan İstanbul'a giden 40 LA 705 plakalı yolcu otobüsü, Arifeye gişelerinde polis tarafından durduruldu. Yolcu otobüsü daha sonra kenara çekildi ve yolcular otobüsten indirildi. 
     Sakarya Emniyet Müdürlüğü Terörle Mücadele Şubesi ekipleri otobüste bomba araması yaptı. Yaklaşık yarım saat süren aramalar sırasında bombaya rastlanılmazken otobüs muavini Salim Hastemiz, Düzce'den araca binen bir yolcu ile tartıştığını belirterek, "Saat 18.00'de İstanbul'da olması gerekiyormuş. Yavaş gidiyoruz diye bizimle tartıştı. Tartışma sonrasında da Kaynaşlı'da otobüsten indi. İnerken verdiği 20 YTL'nin yarısını geri vermemizi istedi. Biz de vermeyince Size göstereceğim' diyerek otobüsten indi. Mutlaka bu yolcu asılsız ihbar yapmıştır'' dedi. 
     Arama sonuçlandıktan sonra otobüs İstanbul'a doğru yeniden hareket ederken, asılsız ihbarı yapan yolcunun kimliğinin belirlenmesi amacıyla araştırma başlatıldı. 
     
</TEXT>
</DOC>
