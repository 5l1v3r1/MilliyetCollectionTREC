<DOC>
<DOCNO> 328558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy13.html </URL>
<DATE> 2005/03/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
2014'e kadar sayısal yayıncılığa geçilecek 
</HEADLINE>
<TEXT>

     Devlet Bakanı Beşir Atalay, Türkiye'de 2006 yılında başlatılması planlanan sayısal yayıncılığın, 2014 yılında tamamlanacağını ve analog yayıncılığın bu tarihte sona ereceğini söyledi. 
     Türk İşbirliği ve Kalkınma İdaresi Başkanlığı'nın TİKA faaliyetlerine ilişkin Etap Altınel'de basın mensuplarıyla kahvaltıda bir araya gelen Atalay, ilk olarak dijital yayına geçişle ilgili açıklamalarda bulundu. 
     Kitle iletişim araçlarının öneminin son yıllarda giderek arttığına dikkat çeken Atalay, Türkiye'nin de gerek teknik gerekse hukuki altyapı bakımından çağı yakalayacağını kaydetti. Atalay, ''Aksi takdirde radyo ve TV yayıncılığı alanında rekabet zorlaşacaktır'' diye konuştu. 
     Atalay, analog yayıncılığın giderek terk edildiğini ve sayısal yayıncılığa geçildiğini belirterek, analog yayın vericilerinin görüntü kirliliğine neden olduğunu, dijital yayına geçilince bu sorunun ortadan kalkacağını söyledi. 
     Sayısal yayın ile daha iyi görüntü ve ses kalitesine ulaşılacağını, 2006 yılında başlanacak yeni sistemle kapsama alanı yetersizliği sorunlarının biteceğini, işletme giderlerinin de azalacağına işaret eden Atalay, özel yayıncıların da önce Ankara, İstanbul ve İzmir ile başlayarak 2014 yılına kadar tamamen sayısal yayına geçeceklerini kaydetti. 
     Atalay, bu üç ilde başlanmasının nedeninin ise bu illerde karşı karşıya kalınan frekans sıkışıklığı olduğunu belirtti. 
     Devlet Bakanı Atalay, sayısal yayının herkese hayırlı olmasını diledi. 
     
</TEXT>
</DOC>
