<DOC>
<DOCNO> 347309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/ekonomi/eko04.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hayır' oyları euroyu vurdu 
</HEADLINE>
<TEXT>


Fransa'nın hayır oyları euroyu zayıflattı. Dolar euro karşısında yaklaşık 1 sent değer kazandı 

SONGÜL HATISARU Finans atölyesi 

Fransa referandumunda AB anayasasına verilen yüzde 55 oranındaki hayır oyları euroyu vurdu. Euro, dolar karşısında yaklaşık 1 sent değer kaybederken son 7 haftanın en düşük seviyesine geriledi. Uluslararası piyasalarda 1.2470 seviyesine gerileyen euro dolar paritesi cuma günkü 1.2570 seviyesine göre yüzde 0.8 değer kaybetti. 
Ancak İngiltere ve ABD piyasaları kapalı olduğu ve işlem hacmi düşük olduğu için referandumdan çıkan kararın AB para birimi üzerindeki etkisinin anlaşılması için birkaç gün daha beklemek gerekiyor. Kararın Fransa borsasındaki etkisi ise sınırlı kaldı. Fransız borsası referandum sonrası ilk işlem günü yatay kapattı. 

Piyasa dengede kaldı 
Yurtiçi piyasada ise parite hareketine karşın dolar kuru 1.370 binli seviyelerle cuma günkü düzeyini korudu. Yurtiçi piyasada sonucun son iki haftadır zaten fiyatlanmış olması ve yükselen seviyelerden bir miktar yabancı girişinin de etkisiyle dolar kurunda yükseliş yaşanmadı. 
Geçen hafta borsa tam 1.011 puan düşerken faiz ise yüzde 18 seviyesinin üstüne çıkmıştı. Dün itibariyle borsanın bir miktar toparlandığı izlenirken endeks günü yüzde 2.15 yükselişle 24.978 puandan kapattı. 

İç gündem öne çıkacak 
Bu toparlanmada özellikle AB yetkililerinin Fransa referandumundan hayır çıkmasının Türkiye'nin AB üyelik müzakerelerine başlama sürecini etkilemeyeceğini gün içinde bir kaç kez açıklamaları etkili oldu. Piyasada artık iç dinamiklerin daha etkili olması beklenebilir. 
Bu çerçevede 3 Haziran'da açıklanacak mayıs ayı enflasyon ve yeni bir faiz indirimi beklentisi faizler üzerinde aşağı yönlü baskı yaratabilir. Başbakan Erdoğan'ın gelecek hafta yapacağı Amerika ziyareti öncesinde yaratılacak olumlu havada piyasalara yansıyabilir. 

AB çıpası sürüyor 
Dün piyasalarda gözlenen sakin havaya karşın önümüzdeki günlerde TL'nin olumsuz etkileneceğini ileri sürenler de bulunuyordu. Nitekim Avrupa Konseyi'nin Ekonomik ve Parasal İşlerden Sorumlu Üyesi Joaquin Almunia Reuters'e verdiği demeçte sonuçtan aday ülkelerden Türkiye ve Hırvatistan'ın ulusal paralarının olumsuz etkileneceğini söyledi. 
Ekonominin yönetiminin IMF ve AB çıpasına bağlanmasının TL'nin son iki yılda gösterdiği değerlenmede etkili olduğu bir gerçek. Türkiye IMF ile yaptığı üç yıllık stand - by programıyla bu çıpayı pekiştirdi. 
AB açısından bakıldığında ise Türkiye Kıbrıs konusunda gerekli açılımları yaptığı taktirde Ankara anlaşmasının ek protokolünün imzalanması 3 Ekim'de müzakerelere başlayacak. 
Fransa'dan çıkan karar Türkiye'nin müzakere sürecinde işini zorlaştırabilir ancak Türkiye'nin AB üyeliği gündemden tam olarak kalkmadığı sürece hızlı bir yabancı yatırımcı çıkışı olmayacağından TL'de hızlı bir değer kaybı gerçekçi bir analiz gibi görünmüyor. 


</TEXT>
</DOC>
