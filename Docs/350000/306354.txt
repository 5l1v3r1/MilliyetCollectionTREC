<DOC>
<DOCNO> 306354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/yasam/axyas02.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğümü DNA çözecek 
</HEADLINE>
<TEXT>


Biri çocuk 7 kişinin katledildiği vahşetin soruşturmasında, aralarında bir otoparkçının da bulunduğu 7 kişi gözaltında. Zanlılardan, DNA karşılaştırması için kan örneği alındı 

ERDAL KILINÇ ELVAN EZBER İstanbul 

Sarıyer'deki Çınar ailesinden biri çocuk 7 kişinin öldürülmesine ilişkin soruşturma kapsamında, aralarında bir otoparkçının da bulunduğu 7 kişi gözaltına alındı. Önce adreslere götürülüp tespit yaptırılan zanlılar, daha sonra Gayrettepe Asayiş Şube Müdürlüğü'nde sorguya alındı. Katliamın Hamza Karadeniz'in aileden istediği 30 bin YTL'lik çekler yüzünden işlendiği iddia edildi. 
Öncelikle kayıp minibüs ve otomobilin bulunduğu Florya ve çevresindeki otopark, oto yıkama servislerinde çalışan 25'e yakın kişi sorgulandı. Zanlıların izleri bir otoparkçı da kilitlendi. Telefon takipleri de bunu destekledi. Asayiş Şubesi'nin yanı sıra Organize Suçlar da devreye girdi. Eldeki bilgiler doğrultusunda, Bakırköy ve Yeşilköy bölgelerinde eş zamanlı baskınlar gerçekleştirildi. Biri kadın 7 kişi gözaltına alındı. 
Zanlılar, DNA karşılaştırması için kan, parmak izi ve kıl örnekleri alınarak, Kriminal Şube Müdürlüğü'ne gönderildi. Zanlıların, cinayetin işlendiği saatlerde Sarıyer'de olduklarının belirlendiği öğrenildi. 
Bu kişilerin, Çınar ailesine ait otomobil ve minibüsün bırakıldığı bölgede cep telefonlarından sinyal alındığı da iddia edildi. Sorgusu devam edenler arasında bu kişileri yönlendirdiği öne sürülen otoparkçı Metin Taniş ile Gürcistan uyruklu 2 kişinin bulunduğu bildirildi. 
İddiaya göre, Hamza Karadeniz, "parasal ilişki" içinde bulunduğu Çınar ailesinin evine, gözaltındaki zanlılarla gitti. Karadeniz, aile tarafından tanındığı tanıdığı için kapı açılarak içeri alındı. Karadeniz, aileden yaklaşık 30 bin YTL'lik 30 milyar TL çekleri istedi. Ailenin, karşı çıkması üzerine Karadeniz'in yanında gelen silahlı kişiler katliamı yaptı. Eren de görgü tanığı olduğu için öldürüldü. 

Tetikçi Adana'da mı 
Adana'da dün akşam düzenlenen operasyonda, 4 kişi gözaltına alındı. Sorguları süren zanlıların, olayın tetikçisi ve ona yardım eden kişiler olduğu öne sürüldü. Zanlılar sabah İstanbul'a götürülecek. 

Eve bir tek çeyiz gelecekti 

Çınar ailesinin fertleri haziran ayındaki düğüne hazırlanıyordu. Akrabaları bu düğünü beklerken, kendilerini cenaze töreninde buldu 

ŞÜKRAN PAKKAN İstanbul 

Kaymakam olmak isteyen Derya, haziranda evlenecek olan Yılmaz, işlerini daha da büyütmeyi hayal eden Özcan ve Muşar, çocuklarıyla gurur duyan anne Satı, baba Şamil Çınar, doğum gününe bir hafta kalan henüz 3 yaşındaki Eren... 
Şimdi bu aile yok... 
Oysa bir süre önce çıktıkları Bolu tatilinde çektirdikleri fotoğrafta gülüyor, geleceğe umutla bakıyorlardı... Eren her zamanki gibi hala kızı Derya'nın kucağında. Anne Satı ise oğullarının yanına oturmuş. 
Hilton Oteli'nde güvenlik görevlisi olan baba Şamil Çınar iki ay önce emekli olmuştu. Tek arzusu ikinci hayatını doya doya yaşamaktı. Evlerinin alt katını bir süre Gülistan ile nişanlanan oğulları Yılmaz için döşemişlerdi. "Bebek odası bile hazır. Bir tek kızın çeyizi gelecek" diyordu anne. Haziranda düğün vardı. 
Derya ise, Sakarya Üniversitesi Kamu Yönetimi Bölümü öğrencisiydi. Anne, kızını yurda yerleştirip, geri döndüğünde bu ayrılığa dayanamamış, günlerce ağlamıştı. Annenin bir korkusu daha vardı, sık sık "Deprem olacak öleceğiz, bari evlatlarımın mutluluğunu göreyim" diyordu. 
Eren ise, Çınar ailesine yıllar sonra gelen ilk torundu, herkesin gözdesiydi. Küçücük yaşandısındaki tek talihsizliği "Gelenleri tanıma" olasılığıydı... 
Şimi hiçbiri yaşamıyor. Geride kalanlar ilk anda Hamza Karadeniz'den kuşkulanmış. Hatta, cenazelerin toprağa verildiği günün akşamı eve getirip soru yağmuruna tutmuş. "Cenazeye gelmemişti. Oysa onların en yakınındaki isimdi" diyorlar. 


Katliamın günlüğü 

2 OCAK Sarıyer Tarabya Okul Sokak'taki 24 numaralı binanın ikinci katı. Baba Şamil 54 , anne Satı 52 , kızları Derya 22 ve 3 yaşındaki yeğenleri Eren'le mutlu aile tablosu çiziyor. 
3 OCAK Katliamın birinci perdesinin açıldığı gün. Sabah saatlerinde Çınar ailesinin evi basıldı. Herkes kurşunlandı, 3 yaşındaki Eren bile. Yaşasaydı, 11 Ocak'ta 4 yaşına girecekti. 
Eren'in yan binada oturan ailesi cep telefonundan cevap alamayınca endişelendi. Çilingir yardımıyla eve girdi. Dört cesetle karşılaştılar. 
Polis, evin kapısında zorlama olmadığını saptadı. Anlamı katilleri ev halkı tanıyordu... Polis, olay yerinde 8 boş kovan buldu. Ev darmadağın olmuştu, çelik kasa da yoktu. Tekstil işiyle uğraşan üç kardeş de kayıptı. 
4 OCAK Polis, özel bir ekip kurdu. 3 kardeşi sağ kurtarmak için operasyonlar başladı. 
10 OCAK Florya'da bir ara sokakta Çınar kardeşlere ait Volswagen Bora ve Transporter marka araçlar bulundu. Otomobilin bagajından 3 kardeşin cesedi çıktı. Kafalarına torba geçirilerek kurşunlanmışlardı. Tabanca 7.65'likti. Ve evdeki katliamda kullanılan silahtı. 
11 OCAK Polisin sorgulayıp bıraktığı Hamza Karadeniz, Silivri yakınlarında otomobilinde ölü olarak bulundu. Polise göre Karadeniz, Çınar kardeşlerin çok parası olduğunu biliyordu. Büyük olasılıkla katillere bilgiyi o vermişti. 
13 OCAK Zanlılar, iki ayrı operasyonla yakalandı. 


</TEXT>
</DOC>
