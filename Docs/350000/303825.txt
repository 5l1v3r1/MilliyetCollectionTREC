<DOC>
<DOCNO> 303825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur51.html </URL>
<DATE> 2005/01/05/ </DATE>
<TIME> 20.54 </TIME>
<AUTHOR>  </AUTHOR>
<HEADLINE>
Mersin'de kaybolan spastik gençin Elazığ'da cesedi bulundu 
</HEADLINE>
<TEXT>

     Mersin'de böbrek yetmezliği nedeniyle getirildiği Mersin Üniversitesi Tıp Fakültesi Hastanesi'nden kaçan spastik engelli gencin, Elazığ'da ölü bulunduğu bildirildi. 
     26 Aralık Pazar günü rahatsızlanarak ailesi tarafından Mersin Üniversitesi Tıp Fakültesi Hastanesi acil servisine getirilen Hayri Taylan Çetiner 33 , burada kronik böbrek yetmezliği teşhisiyle tedavi altına alındı. 
     Hayri Taylan Çetiner'in kardeşi Taycan Çetiner, AA muhabirine yaptığı açıklamada, annesi Aynur Kumbul'un, bir gün önce ziyaret ettiği ağabeyini 28 Aralık Salı günü hastanede bulamadıklarını söyledi. 
     Hastane yetkililerine kardeşini sorduklarında, tatmin edici bir yanıt alamadıklarını ve polise haber verdiklerini belirten Çetiner, ''Abimin kayboluşundan 8 gün sonra Elazığ'dan ölüm haberini aldık'' dedi. 
     Anne Kanbul ise oğlunun hastaneye yatırdıktan 2 gün sonra kaybolduğunu ifade ederek, ''Bugün aldığımız habere göre, oğlumun cesedi Elazığ'da bulunmuş. Oğlumun kayboluşunda hastane yetkililerinin ihmali olduğunu düşünüyorum. Bir hasta 2 saat yatağında yoksa, neden görevliler o hastayı aramıyorlar'' dedi. 
     Mersin Üniversitesi Tıp Fakültesi Hastanesi Başhekimi Prof. Dr. Esat Yılgör ise özürlü gencin hastanelerinden kaybolduğunu doğrulayarak, şöyle konuştu 
     ''Olay ziyaret saatinde meydana gelmiştir. Olayın nasıl gerçekleştiğini bilmiyoruz. Hemen ardından tutanağımızı tutup ilgili yerlere bildirdik. Aile ile görüştüğümüzde bu gencin sık sık bu şekilde kaybolduğunu öğrendik. Hastanemiz ziyaret saatinde çok kalabalık oluyor. Şahsın hastanemizden ne zaman ve ne şekilde ayrıldığını bilen ve gören yok.'' Bu arada Elazığ'da cesedi bulunan özürlü gencin, kaybolduktan sonra annesinin 1990 ve 1995 yıllara arasında öğretmen olarak görev yaptığı Elazığ merkeze bağlı Sarıkamış Köyü'ne gittiği öğrenildi. Köy muhtarı M.Ali Ersöz'ün tanıdığı ve evine dönmesi için otogara getirdiği gencin, muhtar bilet almak için yanından ayrıldığında rahatsızlanarak hayatını kaybettiği ileri sürüldü. 
     
</TEXT>
</DOC>
