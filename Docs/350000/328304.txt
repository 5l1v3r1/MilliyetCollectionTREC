<DOC>
<DOCNO> 328304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonyas11.html </URL>
<DATE> 2005/03/29/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Teleferikte unutulan iki kayakçı donma tehlikesi geçirdi 
</HEADLINE>
<TEXT>

     Fransa'nın Alpler bölgesindeki Chambery kasabasında, teleferikte unutulan Parisli iki kayakçı donma tehlikesi geçirdi. 
     Kayakçılar, teleferik teknisyeninin, gerekli kontrolü yapmadan motoru durdurması üzerine, gece boyunca kayak pisti üzerinde havada asılı kaldılar. 
     Hava sıcaklığının sabah karşı sıfırın altında 4'e kadar düştüğünü belirten ilk yardım ekipleri, 36 ve 26 yaşlarında olduğu belirlenen kayakçıların donarak ölmekten son anda kurtulduklarını bildirdiler. 
     Vücut ısıları düşen ve perişan halde bulunan kayakçılar hastaneye kaldırıldı. Jandarma, ihmalkar teknisyen hakkında soruşturma başlattı. 
     Genç kayakçıların, seslerini kimseye duyuramayınca teleferikten atlamayı düşündükleri, ancak bulundukları yerde yeterli kar olmadığı için daha sonra bundan vazgeçtikleri belirtildi. 
     
</TEXT>
</DOC>
