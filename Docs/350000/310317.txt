<DOC>
<DOCNO> 310317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonspo29.html </URL>
<DATE> 2005/01/28/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Del Bosque veda etti... 
</HEADLINE>
<TEXT>

     Beşiktaş Kulübü Yönetim Kurulu'nun görevine son verdiği teknik direktör Vicente Del Bosque, siyah-beyazlı futbolcularla vedalaşıp, yeni teknik direktör Rıza Çalımbay ile görüştü. 
     BJK Nevzat Demir Tesisleri'ne gelen İspanyol çalıştırıcı, akşam antrenmanı öncesi bir toplantı yaptığı futbolcularıyla vedalaştı. 
     Daha sonra yeni teknik direktör Rıza Çalımbay ile biraraya gelen Del Bosque, Çalımbay'a takım hakkında bilgiler verdi. İspanyol teknik adamın, futbolcular ve tesis çalışanlarının kendisini uğurlaması sırasında Çalımbay'a, ''Size çok iyi insanlardan kurulu bir ekip bırakıyorum. Çok beğendiğim bir teknik adamsınız. Umarım Beşiktaş ile büyük başarılara imza atarsınız'' dediği öğrenildi. 
     Bu arada iki teknik adamın buluşması ve vedalaşmayı görüntülemek için tesislere çağrılan basın mensuplarına, Del Bosque'nin görüntü vermek istemediği bildirildi. Basın merkezinden tesislere çağrılan gazeteciler, Del Bosque vedalaşmanın ardından hemen arabasına binip, tesislerden ayrıldığı için vedalaşmayı ve iki teknik adamın buluşmasını görüntüleyemedi. 
     
</TEXT>
</DOC>
