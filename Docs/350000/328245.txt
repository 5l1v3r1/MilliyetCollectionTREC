<DOC>
<DOCNO> 328245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur16.html </URL>
<DATE> 2005/03/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
14 yıl önce kız kardeşlerini kaçıran kişiyi öldürdüler 
</HEADLINE>
<TEXT>

     Namık Kemal KILINÇ DHA 

      ANTALYA'nın Serik İlçesi'ne bağlı Gebiz Beldesi'nde Mehmet Taş 22 , Ramazan Taş 20 ve B.T. 16 adlı 3 kardeş, 42 yaşındaki Erol Hisarkaya'yı av tüfeği ile öldürdü. Üç kardeşin cinayeti, 14 yıl önce Hisarkaya tarafından kaçırılan ve intihar eden ablalarının intikamını almak için işlediği ileri sürüldü. Üç kardeş kayıplara karışırken, çocuklarını cinayete azmettirdiği ileri sürülen anne Ayşe Taş, gözaltına alındı. 
     Evli ve 2 çocuk babası Erol Hisarkaya, dün gece 21.00 sıralarında arkadaşı Rıza Durur ile birlikte çalıştığı Nebiler Köyü'ndeki inşaattan motosikletle ayrılarak Yumaklar Köyü'ndeki evine gitmek üzere yola çıktı. Hisarkaya, Asar Mevkii'ne geldiğinde yola taşlar dizili olduğunu görünce motosikleti durdurdu. Hisarkaya motosikletten inip taşları kenara çekmeye çalışırken, yol kenarına pusu kuran Mehmet Taş, Ramazan Taş ve B.T adlı kardeşler tarafından av tüfeği ile başına 2 el ateş edilerek vuruldu. Hisarkaya kanlar içinde yere yığılırken, olaya tanık olan arkadaşı Rıza Durur, motosiklete atlayıp kaçtı. 
     
     ABLALARI İNTİHAR ETMİŞTİ 
     Erol Hisarkaya 14 yıl önce, o zaman 18 yaşında olan ve kendisiyle aynı köyde oturan Safure Taş'ı zorla kaçırmış, genç kız aynı gün kendisini kaçıran Hisarkaya'nın evinde tavana astığı iple intihar etmişti. Hisarkaya zorla kız kaçırmak'tan 50 gün cezaevinde yattıktan sonra serbest bırakılmıştı. Safure Taş'ın annesi Ayşe Taş'ın, 3 oğluna sürekli "Ablanızın katilini ne zaman öldüreceksiniz'' yolunda telkinde bulunduğu ileri sürüldü. 
     Jandarma olaydan sonra kaçan kardeşleri aramaya başladı. Cinayete azmettirdiği iddia edilen Ayşe Taş ise jandarma tarafından gözaltına alındı. 
     
</TEXT>
</DOC>
