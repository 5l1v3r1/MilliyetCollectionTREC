<DOC>
<DOCNO> 349872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/spor/ygokce.html </URL>
<DATE> 2005/06/08/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Mucize kültürü 
</HEADLINE>
<TEXT>


Bazı dostlar, golsüz Yunanistan beraberliğinden sonra 2006 Dünya Kupası şansımızın tükendiğini, o yolun artık bize kapalı olduğunu düşündüğümüz için bizi yadırgıyor. 
Peki, İnönü'deki hayal kırıklığı yeniden umuda, aralanan ya da açılan bir kapıya dönüşebilir mi Elbette, olabilir. Ancak bu olasılık, Ersun Yanal ve futbolcularının performansına değil, ikinci eleme grubundaki rakiplerimizin performansına bağlı. 
Örneğin, bugünkü Kazakistan maçında puansız evsahibine bir düzine gol atsak dahi, bunun tek başına bir kıymet - i harbiyesi olmayacak. Almaata'daki maçtan daha önemli sonuç, Yunanistan'ın grup lideri Ukrayna karşısında elde edeceği skordur. Yunanistan kazanırsa, grup ikinciliği statüsü iyice güçlenir. Bizim beklentilerimiz de iyice akıl ve mantık ötesi hayallere uzar, gider. 
Önümüzde bir gerçek var. Eleme maçlarının başından beri Türkiye sürekli hayal kırıklığı yaşıyor. Grubun final hedefi güden üç takımına - Ukrayna, Yunanistan, Danimarka - karşı aldığımız sonuçlar, üç beraberlik, 1 yenilgi Henüz bu yakın rakiplere karşı bir galibiyetimiz yok. Bu rekabet yoğunluğunun içinden nasıl çıkacağız Ersun Yanal istifa etsin - azledilsin... Ya da Hakan Şükür dönsün - dönmesin tartışmalarıyla mı Hiç sanmıyorum . 
2002 Dünya Kupası elemelerinden beri aklımın takıldığı bir soru var Türkiye kritik maçları neden kazanamıyor 

Uyuyoruz 
Önce şu kritik maçlara bakalım 2002 Dünya Kupası eleme grubunda İsveç'le yaptığımız, grup liderini belirleyecek maçı 1-0 önde iken üç - beş dakikada kaybettik. İşte ilk uğradığımız şok budur. Play off'ta Avusturya eşleşmesi bizim için bir şanstı. 1-0 ve 5-0'lık güler yüzlü sonuçlarla final biletini kaptık. 
Ya sonrası Tam anlamıyla bir hayal kırıklığı serisi ... Dünya Kupası'nda Brezilya'ya yarı finalde Ronaldo'nun hala tartışılan ayak burnu vuruşuyla kaybettik. O maçı kazanabilirdik de. Ne yazık ki bugün Milli Takım'a dönmesi tartışılan Hakan Şükür, o maçta işbaşındaydı... Ne o başarabildi, ne de arkadaşları... Takımca final kapısından geri döndük. 2003 Konfederasyon Kupası... Fransa'ya kaybettiğimiz yarı final maçı da bir başka hayal kırıklığı... Sonra Avrupa Şampiyonası eleme grubundaki iki İngiltere maçı.... Bir yenilgi, bir golsüz beraberlik. Letonya ile oynadığımız play off maçları. Bir yenilgi, bir beraberlik, yeniden hayal kırıklığı... 
...Ve İnönü'deki Yunanistan maçı... Baskılı oynadık, pozisyon vermedik, gol atamadık, diye avunaduralım.... Üsküdar'da sabah oluyor, biz hala uyuyoruz. 

Defterleri açalım 
Şu saydığım yedi maçın ortaya koyduğu gerçek, Türk futbolcusunun mental olarak final değerindeki maçları taşıyamadığıdır. Tek tek antrenör ya da futbolcu terazileri kurmak, boşuna... Galatasaray - Arsenal UEFA Kupası finaliyle övünürken, kaçırdığımız - kaybettiğimiz finalleri hep göz ardı ettik. Onları yeniden değerlendirmeye alıp kişisellikten uzak bir sistem sorgulaması haline getiremedik... Futbolcu eğitiminden kulübe yönetimine, teknik ve taktik yeniliklerden kurumsal yapılanmaya kadar bir yığın sorun çözüm beklerken, bizler sürekli yüzeysel tartışmalarla zaman yitirdik. 
Başa dönersek... 
Gurbetçi vatandaşlarımızın bulunduğu Almanya'da 2006 finallerine katılmak elbette güzel olur du ... Ama olacak gibi görünmüyor. Çünkü maalesef mucizeler önceden tasarlanamıyor, planlanamıyor. 
Şimdi şu mucize kültürünü terk ederek 2010'ların akıl defterlerini açabilir miyiz 
Geç kalmadan, açmalıyız 

Nadal'ın verdiği ders 

Dünyanın en zor tenis turnuvalarından biri Roland Garros... Kızgın güneşin altında toprak kortta son setleri ağlayarak oynayan sporcular hatırlıyorum... Bir yandan yorgunluk ve rakibin bitmeyen direnişi, öte yandan her topta gidip geliveren şampiyonluk ümidi. 
Bu yıl erkekler finalini kazanan 19 yaşındaki İspanyol tenisçi Rafael Nadal beni adeta büyüledi. Gençliğin verdiği o müthiş dinamizm, sonsuz enerji, kol ve bacakların gücünü gösteren inanılmaz vuruş teknikleri, inanıyorum ki tenise yan gözle bakanların dahi gözlerini kamaştırdı. 
Nadal, sporcu bir aileden geliyor... Amcası Miguel Angel Nadal, Cruyff'un Barcelonası'nda Popescu ile birlikte human wall 'u, etten duvarı oluşturan bir büyük ustaydı. Sonra ağır bir sakatlık geçirdi, Mallorca'ya gitti. Galatasaray maçlarından onu hatırlıyoruz... Mallorca'da oynadığı dönem dahil, Barcelona seyircisi Nadal'a hep sevgi ve saygı gösterdi. Ona sürekli özel alkışlar sundu. 
Yeğen Nadal, finaldeki o unutulmaz mücadelesinden önce asıl kişiliğini yarı finalde gösterdi. 1 numaralı seri başı Roger Federer ile yaptığı maçta hakem, rakibinin bir vuruşunda topun dışarı düştüğüne işaret etti. Nadal emin değildi. Gitti, topun izine baktı ve hakeme gösterdi "İçerde, senyor " 
Şimdi şu Nadal davranışındaki sporculuk dersini yeniden kurgulayalım... 
Örneğin, herhangi bir spor dalında herhangi bir Türk sporcusu hakemin verdiği yanlış kararı, kendi aleyhine de olsa düzeltmek için aynı davranışı sergileyebilir mi O böyle bir şey yaparsa, medyamız, spor adamlarımız ve halkımız tarafından nasıl karşılanır 

Bakan Şahin'in şaşırtan öfkesi 

Spordan Sorumlu Devlet Bakanı Mehmet Ali Şahin, İnönü'deki maçtan sonra sıcağı sıcağına görüşlerini soran NTV'deki arkadaşımız Serkan Korkmaz'a "Hakan Şükür'ün Milli Takım'da oynaması gerekirdi" demiş... 
Doğrusu, yadırgadım. 
Şahin'in heyecanına, spor sevgisine, sporseverliğine ve futbolla ilgili görüşlerine elbette saygı duyuyorum. Siyasetçi olarak halkın nabzını tuttuğunu, ortak kanaate sahip olduğunu da düşünebiliriz. 
Ne var ki bir Devlet Bakanı'nın bu tür ayrıntılara girmemesini, daha soğukkanlı ve mesafeli bir tavır sergilemesini beklerdim ben... 
Şimdi bakın, sadece bir sporsever olarak dile getirdiği masum görüşler, nasıl paketlenecek, nasıl yorumlanacak, görün... 
Hakan Şükür'le ilgili değerlendirmesini bir talimat olarak algılayıp işi Ersun Yanal'ı azletmeye kadar uzatanlar olursa da sakın şaşırmayın 



</TEXT>
</DOC>
