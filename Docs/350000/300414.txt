<DOC>
<DOCNO> 300414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/siyaset/siy01.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin'de 'ortaklık' 
</HEADLINE>
<TEXT>


Erdoğan, görüştüğü Esad'a ABD ve İsrail ilişkilerinde arabulucu olabileceğini, Filistin seçimlerinde de Suriye ile ortak anlayış yürütebileceklerini söyledi 

ABDULLAH KARAKUŞ Şam 


Başbakan Recep Tayyip Erdoğan, Suriye Devlet Başkanı Başar Esad'a, ABD ve İsrail ile ilişkilerinin geliştirilmesi için Türkiye'nin arabulucu olabileceğini söyledi. 
Erdoğan, dün Esad'la kahvaltısında Ortadoğu'da yaşanan gelişmeleri değerlendirdi. Barışın bölge için çok önemli olduğunu belirterek, iki ülkenin ortak çalışma yapması gerektiğini ifade eden Erdoğan, Filistin seçimlerinde de Suriye ile ortak anlayış yürütebileceklerini kaydetti. 

Irak seçimleri 
Bölgedeki istikrar için Irak'ta seçimlerin hemen yapılması gerektiğini kaydeden Erdoğan, bütün kesimlerin seçimlerde temsilinin şart olduğunu söyledi. Esad ise, seçimlerin hemen yapılmasının sakıncalı olduğu yanıtını vererek, "Bütün kesimlerin dahil olması için biraz zamana ihtiyaç var" dedi. 
Türkiye'nin Ortadoğu'da barış için diplomasi trafiği yürüteceğini ve Dışişleri Bakanı Abdullah Gül'ün 4 - 5 Ocak'ta Filistin ve İsrail'e gideceğini söyleyen Erdoğan'ın, telefon diplomasisi yapacağı ve gerekirse bölgeyi ziyaret edeceği öğrenildi. 
Erdoğan, Türkiye'nin AB sürecinin başlamasıyla Doğu ve Batı arasında bir köprü olacağını da vurguladı. İki ülke arasındaki ekonomik ilişkilerin geliştirilmesi için, iki tarafın da elinden geleni yapmasını isteyen Erdoğan, Esad'a, "Ekonomik ilişkiler siyasi ilişkileri de artırır. Bazı adımları bürokratlara bırakmayalım, biz takip edelim" diye konuştu. 

Diyete Şam molası 

15 günlük bir diyet uyguladığını söyleyen Erdoğan, Suriye gezisinde diyetini 2 günlüğüne bozmak zorunda kaldı. Erdoğan, humus, içli köfte, dolma - sarma çeşitleri, etli Arap pilavı, sebzeli - etli mezeler, sebzeli tavuk, kebap, Şam ve Halep tatlılarıyla fıstıklı kadayıftan oluşan yemekleri iştahla yedi. 

Erdoğan'a 'Mevlevi' sürprizi 

Suriye Başbakanı Muhammet Naci Otri, dün gece Erdoğan'a sürpriz yaptı. Erdoğan'a Mevlevi gösterisi sunuldu ve Arap müziklerinden oluşan fasıl ziyafeti çekildi. Erdoğan, ilgiyle izlediği küçük çocuğu gösterinin bitiminde yanaklarından öptü. Erdoğan, son Osmanlı padişahı Vahdettin'in mezarını ise "Halep'e geçilecek vaktimiz kalmadı" diyerek ziyaret etmedi. 


</TEXT>
</DOC>
