<DOC>
<DOCNO> 349338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/soneko15.html </URL>
<DATE> 2005/06/06/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Güvenlik ihtiyacı, çipli kart talebini artırdı... 
</HEADLINE>
<TEXT>

     Yıldız Taşdelen AA 

Türkiye'de bankaların, kredi kartı sahteciliği ve kopyalama sorunlarına çok önemli bir çözüm olarak gösterilen çipli kartlara geçiş çalışmalarını hızlandırması, bu kartları üreten firmaların üretimlerini de artırdı. 
     Plastikkart Akıllı Kart İletişim Sistemleri Sanayi ve Ticaret A.Ş. Plastkart Yönetim Kurulu Üyesi ve Genel Müdürü Ali Yıldız, AA muhabirine yaptığı açıklamada, çipli kartlara geçiş çalışmalarının geçen yıl başladığını, birçok bankanın proje altyapısını tamamladığını ve geçişe hazır duruma geldiğini bildirdi. 
     Yıldız, pazarda 28 milyon adet kredi kartı bulunduğunu, geçiş döneminde bunların tamamının değişeceğini, bu yılın sonuna kadar kredi kartlarının yüzde 60-70, 2006'da ise tamamının akıllı kartlarla yenileceğini öngördüklerini ifade ederek, önümüzdeki yılın 2. yarısından itibaren de pazardaki 44.5 milyon ATM kartının akıllı karta geçiş çalışmasına başlanacağını söyledi. 
     Bankalarda daha önce başlamış olan akıllı karta geçişle ilgili projelerin gerçekleştirilmesi dönemine girildiğini, 2003'e göre daha yoğun çalıştıklarını belirten Yıldız, ''Her yıl ciro ve üretim adetlerinde yüzde 100 büyüyoruz. 2005'de geçen yıla göre yüzde 100'ün üzerinde büyümeyi öngörebiliyoruz. 2006'da yine büyüme olacak'' diye konuştu. 
     Geçen yıl tek tedarikçisi oldukları Türk Telekom'a 18 milyon adet telefon kartı, bankalara da 1.5-2 milyon adet kart ürettiklerini bildiren Yıldız, bu yıl Türk Telekom'a 30 milyon adet, bankalara da en az 5.5-6 milyon adet akıllı kart üreteceklerini kaydetti. 
     Yıldız, geçen yılın sonunda 30 milyon adet civarında olan kapasiteyi, 45-50 milyona çıkardıklarını belirterek, ''Kapasite artışımız devam ediyor. 140 milyona kadar Yönetim Kurulu'nun aldığı bir karar vardı. Orta vadede tutturmayı hedeflediğimiz kapasite 140 milyon adettir'' dedi. 
     
     ''BANKALARLA GÖRÜŞMELERİMİZ DEVAM EDİYOR'' 
     Ali Yıldız, ATM ve kredi kartlarında artış olduğunu ve pazarın büyüyerek devam edeceğini öngördüklerini belirterek, bu yıl 25-35 milyon adet kartın değişmesini beklediklerini kaydetti. Plastkart'ın da pazarın yüzde 50'sini hedeflediğini anlatan Yıldız, şu anda pazarın yüzde 40-45 seviyesini yakaladıklarını söyledi. 
     Yıldız, HSBC, Koçbank ve Asya Finans için akıllı kart üretimi yaptıklarını, Şekerbank ve Yapı Kredi Bankası için de üretime başlayacaklarını belirterek, ''Henüz ihalesi devam eden bankalar var. Bankalarla ilk geçiş veya ikinci alım için görüşmelerimiz devam ediyor'' dedi. 
     GSM kartı üretmeyi de planladıklarını ifade eden Yıldız, İran, Pakistan ve Türk Cumhuriyetleri'nde akıllı kart konusunda aktif olmayı istediklerini, iş ortakları Fransız Gemplus ile çevre ülkelerde ciddi avantajları olduğunu düşündüklerini söyledi. 
     Suudi Arabistan'daki iş ortakları ile işlem hacmini genişletmeye çalıştıklarını, Mısır ve Rusya'daki ofislerini güçlendirdiklerini anlatan Yıldız, İran'da güçlü olmaya çalıştıklarını vurguladı. 
     
     ÇİPLİ KARTIN GÜVENLİĞİ 
     Plastkart Genel Müdürü Yıldız, 23 karakterden oluşan bir numara dizgininin karta onay verdiğini, bu karakterin ele geçirilmesi durumunda kart üretiminin son derece kolay olduğunu vurgulayarak, manyetik şeritli kartların yeterli güvenliğe sahip olmadığını söyledi. 
     Yıldız, ''Şu an tamamiyle cüzdanımızda taşıdığımız bir bomba gibiler. Manyetik kartların kopyalanması çok kolay bir iş. Türkiye'de şu ana kadar bunun çok yüksek seviyelerde oluşmamasının nedeni kopyalanmasının zorluğundan değil, markette bu tür hırsızlık bilincinin oluşmaması ve belki bu tip ekipmanlara insanların ulaşamamasındandır'' diye konuştu. 
     Diğer ülkelerin çipli kartlara geçmesiyle hırsızlık çetelerinin çipe geçmemiş ülkelere doğru hareket ettiğini, Bankalararası Kart Merkezi verilerine göre geçen yıl Türkiye'de 17 milyon dolarlık sahtecilik yapıldığının ortaya çıktığını kaydeden Yıldız, şöyle devam etti 
     ''Bu önümüzdeki yıl 1.7 milyar dolar olursa, kimse bunu çok abartılı olduğunu düşünemez. Bir anda bu hırsızlık çetelerinin Türkiye'ye gelmesi veya bu çetelerin Türkiye'de oluşması hırsızlığın bir anda patlamasına neden olabilir. Kart, gözünüzün önünde de kopyalanabiliyor ama akıllı kartlar buna izin vermiyor. Akıllı kartların da kopyalanması mümkün ama milyon dolarlık yatırımlar yapılması lazım. Akıllı kartlar cüzdanımızda taşıdığımız güvenli bilgisayarlardır. Artık bütün ATM ve kredi kartlarının 2006 sonlarında ya da 2007'nin ortalarına geldiğimizde akıllı karta dönüşeceğinden eminim.'' 
     
</TEXT>
</DOC>
