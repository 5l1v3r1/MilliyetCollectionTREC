<DOC>
<DOCNO> 316965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sonsiy10.html </URL>
<DATE> 2005/02/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Şener Yolsuzlukların sorumluluğu vatandaşlara da düşer 
</HEADLINE>
<TEXT>

     Başbakan Yardımcısı ve Devlet Bakanı Abdüllatif Şener, ''Türkiye'de salla başı, al maaşı anlayışını tasfiye edecek olan sizlersiniz'' dedi. 
     Şener, Alaaddin Keykubat Salonu'nda düzenlenen ''AK Parti Konya Gençlik Kolları İlçe Başkanları İstişare Toplantısı''nda, AK Parti'nin muhafazakar bir parti olduğunu, bu milletin de inançlarına bağlı, özgür bir kimliğe sahip olma anlayışı taşıdığını söyledi. 
     Düşünceleriyle dünyayı etkileyen Mevlana'nın da ''Kul oldum, kul oldum, kul oldum'' sözüyle, kendisini meşgul eden gereksiz ayrıntılardan uzaklaşıp, doğru olan her şeye sahip çıktığını anlatmaya çalıştığını ifade eden Şener, ''Doğru nedir Doğru sevgi kültürüdür. Özgür ve erdemli insan olmaktır'' dedi. 
     Türkiye'de bugüne kadar hakim olan siyasi anlayışların, insanlara kin gütmeye dayalı bir görüşü sunduğunu vurgulayan Şener, şunları kaydetti 
     ''AK Parti'yle birlikte, hangi toplum kesimine dahil olursa olsun, insanları sevmeye dayalı anlayış hakim olmaya başlamıştır. Bu anlayışın gereği, doğru ve dürüst olmak, bol bol çalışmaktır. Dünyada, kalkınma yönünde kıyasıya bir rekabet yaşanmaktadır. Çalışmayan, işini iyi yapmak için gayret göstermeyen, geri kalmaya mahkumdur. Bu şartlarda güçlü olmanın tek yolu, çalışmaktır. Bu anlayışı hakim kılmak için AK Parti teşkilatları öncü olacaktır, sizler öncü olmalısınız.'' Gençlerden, işlerini iyi ve hakkıyla yapmalarını isteyen Şener, öğrencilerin derslerini iyi çalışması gerektiğini, devlet adamları ve işadamlarının da aynı doğrultuda hareket etmesini istedi. 
     
     ''YOLSUZLUKLA MÜCADELE'' 
     AK Parti Gençlik Kolları başkan ve üyelerine, işlerini nasıl iyi yapacakları konusunu gece gündüz düşünmelerini öğütleyen Şener, sözlerini şöyle sürdürdü 
     ''Türkiye'de salla başı, al maaşı anlayışını tasfiye edecek olan sizlersiniz. Toplumsal sorumluluk, kamu mallarına sahip çıkmak demektir. Bu ülkede hiç kimseye, kendisini tatmin etmek için makam ve mevki verilmez. Her yeni görev sadece daha fazla sorumluluk getirir. Siyaset alanı da yağma alanı değil, halka hizmet etme alanıdır. Ülkede gerçekleşen yolsuzlukların sorumluluğu sadece idarecilere değil vatandaşlara da düşer. Zaten yolsuzlukla mücadele, bazı kesimlerce değil, topyekun katılımla mümkün olur. Yolsuzlukla mücadele için başlattığımız harekette, siz gençlere büyük görevler düşüyor.'' Şener, parti teşkilatında görev yapan idarecilerden de parti içinde neye prim vereceklerine çok dikkat etmelerini, yapacakları görevlendirmelerde, doğru, dürüst, işini iyi yapan, sorumluluğunu bilen kişilere, öncelik tanımalarını istedi. 
     Toplantının sonunda AK Parti Konya Gençlik Kolları Başkanı Faruk Şekerci, Bakan Şener'e, günün anısına özel işlemeli cam bir kavanoz hediye etti. 
     Toplantıya, Konya Büyükşehir Belediye Başkanı Tahir Akyürek, AK Parti İl Başkanı Ali Sürücü ve AK Parti Konya Milletvekilleri katıldı. 
     
</TEXT>
</DOC>
