<DOC>
<DOCNO> 316188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur22.html </URL>
<DATE> 2005/02/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Cenaze taşıyan otobüste yangın 
</HEADLINE>
<TEXT>

     Bolu Dağı'nda, yakınlarının cenazesini Amasya'ya götüren 41 kişinin bulunduğu otobüsün motor kısmında henüz belirlenemeyen nedenle yangın çıktı. Trafik polisleri yangına tüplerle müdahale ederek, otobüsün tamamen yanmasını önledi. 
     A.A muhabirinin aldığı bilgiye göre, yakınlarının cenazesini İstanbul'dan Amasya'ya götüren 41 kişinin bulunduğu Nazım Dilek yönetimindeki 55 SP 003 plakalı yolcu otobüsünün motor kısmında, henüz belirlenemeyen nedenle yangın çıktı. 
     Yangının büyüdüğünü gören otobüs sürücüsü, ''155 Polis İmdat'' telefonunu arayarak yardım istedi. 
     
     BAGAJDAKİ CENAZE ÇIKARILDI 
     Olay yerine gelen Bolu Trafik Bölge Müdürlüğü'nde görevli polisler 41 yolcuyu tahliye ederek, yangına, araçlarındaki yangın tüpleri ve Trafik Bölge Müdürlüğü'nden getirdikleri tüplerle müdahale ettiler. 
     Polis ekipleri, yanan otobüsün bagajındaki cenazeyi de araçta bulunanların yardımıyla çıkararak, olay yerinden uzaklaştırdılar. 
     Polislerin yangına müdahalesi sürerken olay yerine gelen Bolu Belediyesi itfaiye ekipleri, motor ve bagaj kısmı tamamen yanan otobüste çıkan yangını söndürdüler. İtfaiye görevlileri, polislerin ilk müdahalesinin, otobüsün tamamen yanmasını önlediğini söylediler. 
     Yanan otobüste bulunan yolculardan Cemal Altınbaş, yangın sırasında yolcuların tümünün uyuduğunu belirterek, ''Polisler yolcuları araçtan tahliye etmeseydi facia yaşanırdı'' diye konuştu. 
     Otobüs, yangından sonra kullanılmaz hale geldiği için yolcular polisler tarafından Bolu Dağı Trafik İstasyonu'nda misafir edildiler. 
     
</TEXT>
</DOC>
