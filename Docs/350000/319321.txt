<DOC>
<DOCNO> 319321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonspo22.html </URL>
<DATE> 2005/02/28/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Özdemir Zaragoza yenilgisinin ardından galibiyet önemliydi... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, UEFA Kupası'ndan elenmelerinin ardından lige galibiyetle döndüklerini ifade ederek, ''Real Zaragoza yenilgisinin ardından Akçaabat Sebatspor galibiyeti önemliydi'' dedi. 
     Özdemir, AA muhabirine yaptığı açıklamada, Akçaabat Sebatspor maçının zor geçtiğini vurgulayarak, ''Rakibimiz ligde kalmak için büyük mücadele veriyor. İlk yarıda büyük baskı kurmamıza rağmen gol atamadık. İkinci yarının başında bulduğumuz gollerle rahatladık ve önemli bir galibiyet aldık'' diye konuştu. 
     Birinci Süper Lig'in kalitesiz bir lig olduğu şeklindeki eleştirilere katılmadığını dile getiren Nihat Özdemir, şöyle devam etti 
     ''Ligde 18 takımın 10'u güçlü takımdır. Lig kalitesiz, Fenerbahçe o yüzden Avrupa'da başarılı olamıyor şeklindeki görüşlere katılmıyorum. Tabii ki Real Zaragoza mağlubiyetlerini kabul edemiyoruz, ama Avrupa Şampiyonlar Ligi'nde kendimizi başarısız saymıyoruz. Şampiyonlar Ligi'nde 3 galibiyet, 9 puan aldık. Önümüzde 12 tane zorlu hafta var. Malatyaspor, Gençlerbirliği ve Denizlispor ile arka arkaya zor maçlar yapacağız.'' 
     
     ''PUAN FARKI ÖNEMLİ DEĞİL'' 
     Nihat Özdemir, Galatasaray'ın yenilmesiyle puan farkının açılmasının çok önemli olmadığını belirterek, ''Ligde 4-5 puanlık fark önemli değil. Önümüzde çok zor maçlar var'' dedi. 
     Ligde henüz derbi maçların oynanmadığına dikkati çeken Özdemir, ''Bundan sonra her maça final olarak bakıyoruz. Hem Kadıköy'de hem de deplasmanda maçlarımızı kazanmalıyız'' diye konuştu. 
     Anelka'nın her geçen hafta daha iyi olduğunu kaydeden Nihat Özdemir, ''Akçaabat Sebatspor maçında arkadaşlarıyla uyum içinde oynadı ve golünü attık. Her geçen hafta daha iyi olacağına inanıyoruz'' şeklinde konuştu. 
     Nihat Özdemir, Beşiktaş maçında yaşanan olaylarla ilgili olarak, şunları söyledi 
     ''Sporda şiddet yasasının çıkmasıyla bu tip olaylar azalacak, ama zamana ihtiyaç var. Münferit olaylar olabilir. Bu işi seyirciye yıkmak doğru değil. Burada emniyet, federasyon, yöneticiler, hakem camiası, futbolculara çok iş düşüyor. Zamanla bu olaylar azalacaktır.'' 
     
</TEXT>
</DOC>
