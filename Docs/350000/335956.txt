<DOC>
<DOCNO> 335956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonspo22.html </URL>
<DATE> 2005/04/22/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Barthez'e altı ay sahalardan uzaklaştırma cezası verildi 
</HEADLINE>
<TEXT>

     Fransa Birinci Futbol Ligi takımlarından Olympique Marsilya'da forma giyen Fransa Milli Takımı kalecisi Fabien Barthez'e, hakeme tükürdüğü gerekçesiyle, üç ayı tecilli altı ay sahalardan uzaklaştırma cezası verildi. 
     Fransa Futbol Federasyonu Disiplin Kurulu, Marsilya Kulübüne ise Bin Avro para cezası verdi. 
     Disiplin Kurulu'nun verdiği ceza, salı gününden itibaren yürürlüğe gireceği için Barthez, Cumartesi günü takımının Nantes ile yapacağı karşılaşmada forma giyebilecek. 
     Bu arada, Marsilya takımının karara itiraz için 10 gün içinde tahkime gitme hakkı bulunuyor. 
     Barthez, takımının 12 Şubat'ta Fas'ın Wydad Kazablanka takımıyla yaptığı dostluk maçında maçın Faslı orta hakemi Abdullah El-Açiri'ye tükürmüştü. 
     Barthez'in, maçın 80. dakikasında futbolcular arasında çıkan kavgada hakeme yöneldiği ve küfür ettikten sonra orta hakem Abdullah El-Açiri'ye tükürdüğü, maç sonrasında video kasetlerinin incelenmesinde de tespit edilmişti. 
     
</TEXT>
</DOC>
