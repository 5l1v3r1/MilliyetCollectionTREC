<DOC>
<DOCNO> 302659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur31.html </URL>
<DATE> 2005/12/18/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Emekli Orgeneral Kundakçı Ermeni soykırımı diye birşey yok 
</HEADLINE>
<TEXT>

     Emekli Korgeneral Hasan Kundakçı, ''Ermeni soykırımı diye bir şey yoktur. Ermenilerin Van'da çıkardığı isyanda, 42 binden fazla Türk yok edilmiştir, bunun üzerine Osmanlı Devleti, tehcir kararı almıştır'' dedi. 
     Kırıkkale Türk Ocakları'nın davetlisi olarak Kırıkkale'ye gelen Kundakçı, Kültür Merkezi'nde düzenlenen ''Türkiye Nereye Gidiyor '' konulu konferansa katıldı. 
     Kundakçı, burada yaptığı konuşmada, Türkiye'nin AB ile müzakerelere başladığını ancak bunun ucu açık bir süreç olmasının, ''Türk Milletine yakışmayan haksız bir olay'' olduğunu söyledi. Türkiye'ye özel statü ya da ayrıcalıklı üyelik verilmesinin düşünüldüğünü belirten Kundakçı, ''Bu durum, ikinci sınıf bir üyelikten başka hiçbir şey değildir'' dedi. 
     Ek protokol konusundaki düşüncelerini de açıklayan Kundakçı, 1955'ten beri Türk Milleti'nin Kıbrıs için göze almadığı şey kalmadığını ifade ederek, ''Ek protokolü imzalarsak, özür dileriz, yanlış yapmışız demiş oluruz. Bunu sadece bir tarih almak uğruna yapacağız. Bugün Türkiye'yi yönetenler ya bunun farkında değiller, ya da düşünmüyorlar'' diye konuştu. 
     
     SÖZDE ERMENİ SOYKIRIMI 
     Brüksel Zirvesi sırasında Fransa Parlamentosu'nun Türkiye'nin tam üyeliği için referanduma gitme kararı aldığını kaydeden Kundakçı, şöyle konuştu 
     ''Fransa, bize sözde Ermeni soykırımını tanı, tanımazsan üye olamayacaksın diyor. Ermeni soykırımı diye bir şey yok. Ermeniler, 1. Dünya Savaşı'nda vatandaşı olduğu Osmanlı'ya ihanet etmiştir. Osmanlı ordularının uzak olduğu bölgelerde 17 isyan çıkarmışlardır. Bütün isyanlar bastırılmıştır. Ancak Van'daki isyan bastırılamamıştır. 42 binden fazla Türk yok edilmiştir. Bunun sonucunda Osmanlı Devleti tehcir kararı almıştır.'' Türk halkına Lozan'ın fazla olduğunu düşünen AB'nin her fırsatta Sevr'i kabul ettirmeye çalıştığını savunan Kundakçı, ''AB'den gelenler direkt Diyarbakır'a gidiyor. Türkiye'nin başkenti Ankara, Diyarbakır değil'' dedi. 
     
     ''1 MART TEZKERESİ GEÇMELİYDİ'' 
     Türkiye ile Amerika arasındaki ilişkilerin, 1 Mart Tezkeresi'nden sonra gerginleştiğini ifade eden Kundakçı, sözlerini şöyle sürdürdü 
     ''Dostluk, düşmanlığa dönüştü. Amerikalılar, Irak'ta yapılanların yüzde 100'ünde Türkiye çıkarlarının tersine davrandılar, Türkiye aleyhine kararlar aldılar. Kuzey Irak'ta maalesef Kürt Devleti kuruldu. Amerikanın terörist listesindeki PKK'ya dokunulmadı. Bundan cesaret alan PKK'lılar ülkeye girdi. Yine şehitler gelmeye başladı. Ayrıca 9-10 Nisan 2003'te önde Kürtler arkada Amerikalılar Musul'a girerek tapu ve nüfus kayıtlarını yok ettiler. Tarih önünde çok kötü olaylar cereyan etti. Biz Kore'de onların 8. ordusunu kurtarırken onlar bizim bir mangalık askerimize çuval geçirdiler. Amerika ile ilişkiler büyük yara aldı. Şimdi Türkiye'nin bölgedeki konumunu gördüler.'' Hasan Kundakçı, daha sonra, ''Güneydoğu'da Unutulmayanlar'' kitabını imzaladı. 
     
</TEXT>
</DOC>
