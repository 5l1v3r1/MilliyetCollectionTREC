<DOC>
<DOCNO> 327020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/soneko27.html </URL>
<DATE> 2005/03/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
"Kurşunsuz benzinin özendirilmesi ÖTV'nin aşağıya çekilmesiyle mümkün" 
</HEADLINE>
<TEXT>

     Türkiye Odalar ve Borsalar Birliği TOBB Yönetim Kurulu Üyesi İlhan Parseker, ''Kurşunsuz benzinin özendirilmesi, ÖTV'nin aşağıya çekilmesiyle mümkündür'' dedi. 
     TOBB Petrol ve Gaz Sektör Kurulu Koordinatörü de olan Parseker, AA muhabirine yaptığı açıklamada, akaryakıtın üzerinde yüzde 70 oranında vergi yükünün bulunduğunu belirterek, geriye kalan kısmı, ürünün maliyeti, dağıtımı ve kar payının oluşturduğunu kaydetti. 
     Parseker, akaryakıt ürünlerinde kar marjlarının son derece düşük olduğunu ifade ederek, ÖTV ve KDV dışında taviz vermenin mümkün olmadığını söyledi. 
     Çevre ve sağlık açısından kurşunsuz benzinin özendirilmesi konusuna da değinen Parseker, ''Kurşunsuz benzinin özendirilmesi de ÖTV'nin aşağıya çekilmesiyle mümkündür. Kaçak akaryakıtın önüne geçilerek, ÖTV kaybının giderilmesi ve böylece mevcut benzinin üzerindeki ÖTV'nin azaltılması sorunu çözer'' diye konuştu. 
     Parseker, son zamdan sonra kurşunsuz benzin ile süper benzin fiyatlarının hemen hemen aynı ya da kurşunsuz benzinin bir miktar fazla olduğunu belirterek, ''Bu, maliyetlerin yansımasından kaynaklanıyor. Yoksa kurşunsuz benzinden fazla kar alınmıyor'' dedi. 
     
</TEXT>
</DOC>
