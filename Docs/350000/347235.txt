<DOC>
<DOCNO> 347235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo37.html </URL>
<DATE> 2005/05/30/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Rusya Federasyonu, Almanya'ya katılma primini 3 milyon dolara çıkardı 
</HEADLINE>
<TEXT>

     Almanya'da 2006'da yapılacak Dünya Kupası'na katılmak için Rusya Futbol Federasyonu kesenin ağzını açtı. 
     Rusya Futbol Federasyonu Başkanı Vitaly Mutko, yaptığı açıklamada, 2006 yılında düzenlenecek Dünya Kupası finallerine kalmaları halinde futbolculara ödenecek prim miktarının yaklaşık üçe katlanarak 3 milyon dolara çıkarıldığını kaydetti. 
     Daha önce açıklanan prim miktarının 1.2 milyon dolar olduğunu ifade eden Mutko, 32 takım arasına girmeleri durumunda futbolcu ve teknik heyetin memnun edileceğini bildirdi. 
     Mutko, aldıkları bu karardan herkesin memnun olduğunu söyleyerek, ''Bu parayı kendi kaynaklarımızdan temin edeceğiz. Hükümetten herhangi bir yardım talebinde bulunmadık'' dedi. 
     Rus Milli Takımı teknik direktörlüğünü geçen ay Georgy Yartsev'den devralan Yuri Symin ise 4 Haziran'da yapacakları Letonya maçından başlayarak bundan sonra oynayacakları tüm maçları kazanmak istediklerini vurguladı. 
     
</TEXT>
</DOC>
