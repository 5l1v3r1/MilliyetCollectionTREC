<DOC>
<DOCNO> 307430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun14.html </URL>
<DATE> 2005/01/18/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Türkiye'nin yardımlarını taşıyan uçak Sri Lanka'ya ulaştı 
</HEADLINE>
<TEXT>

     İnsani yardım operasyonu çerçevesinde Başbakanlık tarafından gönderilen tıbbi malzeme ve yardım paketi yüklü askeri nakliye uçağı Sri Lanka'ya ulaştı. 
     Sri Lanka'nın başkenti Kolombo'nun Bandaraneyke havaalanına inen ekibi, afet nedeniyle burada akredite olduğunu bildiren Türkiye'nin Yeni Delhi Büyükelçisi Hasan Göğüş ile Türkiye'nin Sri Lanka fahri konsolosu bayan Bharathi Wijeratne ve diğer yetkililer karşıladı. 
     Karşılamanın ardından uçakta bulunan yaklaşık 10 ton ağırlığındaki klor tableti, bebek seti, hijyen seti ve giyim malzemesinden oluşan yardım paketleri bölgede görev yapan 3 kişilik Kızılay ekibine ulaştırılmak üzere araçlara yerleştirildi. 
     Büyükelçi Göğüş, Kızılay'ın bölgede 3 kişilik ekiple görev yaptığını, 27 Ocak'ta bu bölgeye takviye ekip geleceğini bildirdi. 
     Göğüş, bölgeye gelen yeni ekipte sağlık görevlileri ile çocuk psikologlarının da bulunacağını kaydetti. 
     Şu ana kadar Sri Lanka'ya Türkiye'nin maddi yardımının 1 milyon 50 bin dolara ulaştığına dikkat çeken Göğüş, afetten hemen sonra Sri Lanka'da 15 kişilik kurtarma ekibinin de bulunduğu iki ekibin görev yaptığını bildirdi. 
     Hindistan'ın uluslararası yardımı kabul etmediğini kaydeden Göğüş, Sri Lanka'nın ise afetten zarar gören en büyük ikinci ülke olduğunu belirtti. 
     Burada Türk ekibine dostane yaklaşıldığını ifade eden Göğüş, ayrılıkçı hareket Tamil Eelam Kurtuluş Kaplanları'nın LTTE kontrolündeki bölgede görev yapan tek yabancı ekip olduğunu söyledi. 
     Bölgeye çok fazla uluslararası yardım ulaştırıldığını belirten Göğüş, Türk Kızılayı'nın afetten etkilenenler için 500 konut inşa etme projesi olduğunu da kaydetti. 
     
</TEXT>
</DOC>
