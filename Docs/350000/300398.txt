<DOC>
<DOCNO> 300398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/guncel/axgun02.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kulp'u asker inceleyecek 
</HEADLINE>
<TEXT>


Genelkurmay, Diyarbakır'da bulunan 'toplu mezar'ın gözaltında kaybolan 11 kişiye ait olduğu yönündeki iddiaları araştıracak. Bu kapsamda,1993'te operasyonu yapan Bolu Dağ Komando Tugayı'nın tutanakları incelenecek 

ANKARA Milliyet 

Genelkurmay Başkanlığı, Diyarbakır'ın Kulp ilçesinde 1993'te gözaltına alındıktan sonra kaybolan 11 kişiye ait olduğu öne sürülen "toplu mezar" iddialarıyla ilgili, operasyonu gerçekleştiren Bolu Dağ Komando Tugayı'na bağlı taburun operasyon tutanaklarını inceleme kararı aldı. Bu incelemenin, iddiaları "inandırıcı" bulan TBMM İnsan Hakları Komisyonu'na gönderilecek yanıta esas oluşturacağı belirtildi. Komisyon'un hazırladığı raporda, "Olayın, General Yavuz Ertürk komutasındaki Bolu Komando Dağ Taburu'nun operasyonu sırasında gerçekleştiği anlaşılmıştır" ifadesine yer verilerek, olayın derinlemesine incelenmesi kararı alınmıştı. Komisyon, TRT'den operasyonla ilgili kayıtları da istedi. 

Savcıya İHD sahip çıktı 
TBMM İnsan Hakları Komisyonu'nun "toplu mezar"daki kemikler için "Delilleri toplamada özensiz davranmakla" suçlandığı ve hakkında suç duyurusu yapmaya hazırlandığı Kulp Başsavcısı Hakan Ali Erkan'a, İnsan Hakları Derneği İHD sahip çıktı. İHD Diyarbakır Şube Başkanı Selahattin Demirtaş, savcının bölge koşulları içerisinde hareket ettiğini, ihmalinin bulunmadığını söyledi. 
Demirtaş, Kulp olayı ile ilgili TBMM İnsan Hakları Komisyonu'nun açıkladığı raporu olumlu bulduklarını ve sonraki olaylara ışık tutucağını söyledi. Savcı Erkan da, İHD'ye bir yazı göndererek, toplu mezar bulunan yere ait fotoğraf ve elbise parçalarını istedi. 
Toplu mezarda kemikleri olduğu öne sürülen, o tarihte 25 yaşında olan Mehmet Şah Atala'nın kardeşi Seyithan Atala da, toplu mezarda buldukları kemikleri 4 torbaya koyarak Kulp Başsavcılığı'na teslim ettiklerini anlattı. Atala, "Kemikler arasında kafatası bulamadık. Yakınlarımızın ölümüne neden olan görevlilerin cezalandırılmasını istiyoruz" dedi. 


</TEXT>
</DOC>
