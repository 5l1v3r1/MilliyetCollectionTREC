<DOC>
<DOCNO> 313570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur23.html </URL>
<DATE> 2005/02/08/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Bu mahallede 55 yıldır elektrik yok 
</HEADLINE>
<TEXT>

     Alanya'da, ilçe merkezine 8 kilometre mesafede bulunan Tepe Mahallesi'nin Hıdırellez mevkiinde, 55 yıldır elektrik yok. 
     Antalya'nın Alanya İlçesi'ne bağlı Tepe Mahallesi'nin 10 haneli Hıdırellez mevkii, kurulduğu yıl olan 1950'den bu yana karanlıkta. Hıdırellez'de yaşayan, aralarında ilköğretim ve lise öğrencilerinin de bulunduğu 50 kişi, geceleri gaz lambası ışığında geçiriyor. Henüz televizyon, buzdolabı, çamaşır ve bulaşık makinesi gibi teknoloji ürünlerini kullanamayan Hıdırellez sakinleri, artık bu ilkel yaşamdan kurtulmak istiyor. 
     Tepe Mahallesi Hıdırellez mevkiinde elektriğin bulunmamasının en yoğun sıkıntısını ise 55 yıldır burada yaşayan Akıllı ailesinin 12 yaşındaki kızı Rabia Akıllı çekiyor. Doğuştan diyabet hastası olan Rabia Akıllı, hergün inisülün tedavisi görüyor. İnisülün ilaçlarının buz içerisinde saklanması gerektiği için de babası Ahmet Akıllı, hergün 8 kilometre mesafedeki Alanya'ya giderek buz getiriyor. 
     Rabia Akıllı, doğduğu günden bu yana geceleri karanlıkta geçirdiğini söyledi. Derslerine gaz lambası ışığında çalışmak zorunda kaldığını da belirten Küçük Rabia, televizyon seyretmek, bilgisayar kullanmak istediğini bildirdi. 
     Tepe Mahallesi Muhtarı Kerim Akıllı, Hıdırellez mevkiindeki 10 hanenin elektriksiz olmasından büyük rahatsızlık duyduğunu bildirdi. 
     Alanya gibi gelişmiş bir ilçede, hem de belediye sınırları içerisinde 10 hanenin elektriksiz olmasının ne Türkiye, ne de dünya kamuoyuna anlatmanın mümkün olmadığını belirten muhtar Akıllı, şunları söyledi 
     ''Buraya elektrik getirebilmek için başvurmadığımız yer kalmadı. TEDAŞ, tüm başvurularımızı olumsuz yanıtladı. Ev sayısı, elektrik hattı çekmek ve yeni bir trafo bağlamak için yetersizmiş. Alanya Belediyesi ve Antalya Valiliği başta olmak üzere her yere başvurduk.'' Akıllı, Alanya Belediye Başkanı Hasan Sipahioğlunun, 55 direğin dikilmesi işini belediyenin üstlenebileceğini, telleri de belediyenin temin edeceği sözünü verdiğini bildirdi. 
     Alanya Belediye Meclisi Üyesi Murat Koçak da belediye olarak ellerinden geleni yaptıklarını, ancak bürokratik engelleri aşamadıklarını söyledi. 
     Hıdırellez sakinlerinin seçimlerde Alanya Belediyesi için oy kullandığını vurgulayan Koçak, şöyle konuştu 
     ''Ne yazık ki belediye sınırlarımız içerisinde yer alan Hıdırellez'in elektrik sorununu çözemedik. TEDAŞ yetkilileri, buraya elektrik bağlayabilmek için hane sayısının yetersiz olduğunu söylediler. Bu durumda yapabileceğimiz birşey kalmadı. Koşulları sonuna kadar zorladık ve çeşitli yerlere girişim yaptık ama yine de sonuç alamadık.'' Hıdırellez'in, çok önemli bir özelliği olduğunu da vurgulayan Koçak, Hıristiyan alemi için büyük önem taşıyan Aya Yorgi Kilisesi'nin de burada olduğunu söyledi. Her yıl, yüzlerce Hıristiyanın buraya gelerek ayin yaptığını anlatan Koçak, ''Olay bu açıdan ele alındığında, Türkiye'nin imajı açısından da çok kötü bir durum ortaya çıkıyor. Buraya gelen yüzlerce Avrupalı, şaşkınlıklarını gizleyemiyorlar. Bunu onlara anlatmakta zorlanıyoruz'' diye konuştu. 
     TEDAŞ İşletme Müdürü İbrahim Şirin ise AA muhabirine, TEDAŞ'ın yönetmeliklerine göre 15 hanenin altındaki yerleşim birimleri için yatırım ihalesi yapılamadığını bildirdi. Buranın en yakın enerji nakil hattına 3,5 kilometre mesafede olduğunu belirten Şirin, şu bilgileri verdi 
     ''Buraya elektrik verebilmek için, 55 direğe ihtiyaç var. Direkler için de kamulaştırma bedeli gerekiyor. Bunu da müessese müdürlüğümüz yapacak. Buradaki insanların, özellikle de çocukların durumuna çok üzülüyoruz. Ama mevzuat gereği yapabileceğimiz bir şey yok. Buradaki Aya Yorgi Kilisesi için Alanya Müze Müdürlüğü'nün müze yapılması talebi olacak. Kilise müze haline getirilirse, Kültür ve Tabiat Varlıklarını Koruma Kanunu gereğince, müzeye elektrik vereceğiz. Bu sayede vatandaşlar da elektriğe kavuşabilecek.'' 
     
</TEXT>
</DOC>
