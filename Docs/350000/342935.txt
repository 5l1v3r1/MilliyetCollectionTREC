<DOC>
<DOCNO> 342935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun32.html </URL>
<DATE> 2005/05/16/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Irak'ta öldürülen gazetecilerin katil zalıları tutuklandı... 
</HEADLINE>
<TEXT>

     Irak Savunma Bakanı Sadun Ed Duleymi, teröristlerin meskeni halindeki lağvedilmiş ordugah ve binaları temizlemeyi, bombalı otomobil yapımında kullanılan atölyeleri ortaya çıkarmayı hedeflediklerini bildirdi. 
     Duleymi, başkent Bağdat’ta düzenlediği basın toplantısında, şu anda teröristlerin yuvası haline gelen eski orduya ait bina ve ordugahlar ile bombalı otomobil yapımında kullanılan atölyeleri ele geçirerek buralarda temizlik yapmayı amaçladıklarını belirtti. 
     Bu tip yerlere örnek olarak başkentin batı girişinde Ebu Garib yakınındaki bir ordugahı örnek gösteren Sünni kökenli Savunma Bakanı Duleymi, "Burada yaşayanlar bu kararımızdan memnun olmayacaklardır, ancak başka seçeneğim yok, çünkü diğer yüzlerce Iraklıyı korumak ve teröristleri buralardan temizlemek istiyorum" dedi. 
     Devrik Saddam Hüseyin yönetimine muhaliflerden Duleymi, "önceliklerinin güvenlik, yine güvenlik ve yine güvenlik" olduğunu belirterek, "Güvenlik sağlanmadan, ne kamu hizmeti, sosyal barış, ne gelişme sağlanabilir" diye konuştu. 
     Duleymi, teröristlerin aslında sivillere saldırarak zayıfladıklarını gösterdiklerini söyledi ve son bir haftada 243 sivile karşılık sadece 13 asker ve polisin öldüğünü belirtti. 
     
     IRAKLI GAZETECİLERİN KATİL ZANLILARI 
     Bu arada, Irak’ta pazar günü iki Iraklı gazetecinin öldürülmesiyle ilgili olarak Irak güvenlik güçlerinin 9 silahlı zanlıyı tutukladıkları bildirildi. 
     Yetkililer, Bağdat’ın 40 kilometre güneyindeki Latifiye’de karayoluna barikat kuran silahlı 9 kişinin dün öldürülen 2 Iraklı gazetecinin katil zanlısı olarak tutuklandığını belirttiler. 
     
</TEXT>
</DOC>
