<DOC>
<DOCNO> 315706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun39.html </URL>
<DATE> 2005/02/16/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Powell, Bono ve Yuşçenko Nobel Barış Ödülü'ne aday 
</HEADLINE>
<TEXT>

     ABD'nin eski dışişleri bakanı Colin Powell, Ukrayna'nın yeni Devlet Başkanı Viktor Yuşçenko, Gürcistan Cumhurbaşkanı Mihail Saakaşvili ve U2 grubunun solisti Bono, 2005 Nobel Barış Ödülü adayları arasında yer alıyor. 
     Nobel Enstitüsü Müdürü Geir Lundestad, AFP'ye yaptığı açıklamada, bu yılki barış ödülü için en az 166 adayın bulunduğunu, aday sayısının nihai olmadığını, hala tekliflerin gelmekte olduğunu söyledi. 
     Her ülkeden bakan ya da parlamenterlerin, eski ödül sahiplerinin, bazı üniversite profesörlerinin 1 Şubat'a kadar aday teklifinde bulunduğu, 22 Şubat'ta Nobel komitesinin 5 üyesinin yapacağı toplantıda da üyelerin kendi adaylarını teklif etme hakkı bulunduğu belirtildi. 
     Şu anda 137 kişi ile 29 kurumun aday gösterildiği, aday listesi gizli olmasına rağmen, adaylar arasında Powell, Yuşçenko, Saakaşvili, Bono, Katolik dünyasının ruhani lideri Papa 2. Jean Paul, Çek Cumhuriyeti'nin eski cumhurbaşkanı Vaclav Havel, İran ve Kuzey Kore'deki çabalarından dolayı da Uluslararası Atom Enerjisi Ajansı'nın UAEA yer aldığı ifade ediliyor. 
     
</TEXT>
</DOC>
