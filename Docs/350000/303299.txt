<DOC>
<DOCNO> 303299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun11.html </URL>
<DATE> 2005/01/04/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Bağdat Valisi'ne suikast 
</HEADLINE>
<TEXT>

     Bağdat Valisi Ali El Haydari, bu sabah düzenlenen bir suikast sonucu öldürüldü. Polis kaynakları ve hastane yetkilileri, valinin silahlı saldırı sonucu öldüğünü açıkladı. 
     Ali Radi El Haydari'ye yönelik suikastta valinin 6 korumasının da öldürüldüğü bildirildi. 
     Yetkililer, başkent Bağdat'ın batısındaki El Cema'a semtindeki evinden yola çıkan El Haydari'nin 3 araçtan oluşan konvoyuna Hürriye semtine geldiği sırada ateş açıldığını ve saldırıda vali ile birlikte 6 korumasının öldüğünü söylediler Geçtiğimiz Eylül ayında da Haydari'ye suikast girişiminde bulunulmuş ancak Vali saldırıdan yara almadan kurtulmuştu. 
     El Haydari, geçtiğimiz Mayıs ayında öldürülen Geçici Konsey Başkanı'ndan sonra Irak'ta öldürülen üst düzey ikinci yetkili oldu. 
     Irak'ta üst düzey yetkilileri hedef alan saldırılar düzenleyen direnişciler, ABD'nin desteklediği hükümeti istikrarsızlaştırma amacı taşıyorlar. 
     
     SALDIRIYI ZERKAVİ'NİN ÖRGÜTÜ ÜSTLENDİ 

     Bağdat bölgesi valisi Ali Radi El Haydari'ye yönelik suikastı, Ürdünlü Ebu Musab Ezzerkavi'nin örgütünün üstlendiği bildirildi. 
     Bir internet sitesinde bir video görüntüsüyle yayınlanan bildiride, ''Mezopotamya'da El Kaide örgütüne bağlı genç mücahitler, Amerikan ajanlarından Bağdat valisi Ali Radi El Haydari'yi öldürdü. Tanrı bütün Irak'ı özgürlüğüne kavuştursun'' deniliyor. 
     Video kaydında ise bir araç kafilesi, bu kafileye yaklaşan bir kişi ve araçların birinin koltuğunda kan izleri görülüyor. 
     
     BOMBA YÜKLÜ ARAÇLA POLİS NOKTASINA SALDIRI 

     Öte yandan Bağdat'ta bomba yüklü bir araçla, Irak hükümet binaları ve yabancı temsilciliklerin bulunduğu yeşil bölge yakınlarındaki bir polis noktasına saldırı düzenlendi. 
     Saldırıda 10 kişi hayatını kaybederken ölenlerin büyük bölümünün polis olduğu, yaklaşık 50 kişinin de yaralandığı bildirildi. 
     Ölenlerin sayısının artmasından endişe ediliyor. 
     Felluce'yi içine alan El Anbar eyaletinde de bir ABD askeri öldürüldü. 

     
</TEXT>
</DOC>
