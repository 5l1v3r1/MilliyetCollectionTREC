<DOC>
<DOCNO> 315545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonyas01.html </URL>
<DATE> 2005/02/15/ </DATE>
<TIME> 02.12 </TIME>
<AUTHOR>  </AUTHOR>
<HEADLINE>
Grevdeki gondolcular yalnızca sevgilileri gezdirdi 
</HEADLINE>
<TEXT>

     İtalya'nın Venedik şehrinin simgesi olan gondollarla turistleri şehrin kanallarında gezdiren ve bir süredir grevde olan gondolcular, bugünün ''Sevgililer Günü'' olması dolayısıyla yalnızca aşıkları gezdirdiler. 
     Gondolcular Federasyonu Başkanı Roberto Luppi, ''Aşık çiftler, sevgililer gününde bizden bedava olarak gondola binme talebinde bulundu'' açıklamasında bulundu. 
     Aşıklara iltimas yapan grevdeki 200 kadar gondolcu bugün Belediye Sarayı'nın önünde toplanıp düdük ve trompet çalarak bir protesto gösterisi düzenledi. 
     Gondolcular, Venedik lagünü içinde çok sayıda teknenin hızlı gitmesinden dolayı oluşan dalgalardan şikayetçi oluyor ve bunun Büyük Kanal trafiğini olumsuz etkilediğini ileri sürüyorlar. 
     Luppi, daha önce yaptığı bir açıklamada, ''Büyük Kanal gerçek bir otoyol haline geldi. Bu, büyük dalgaların oluşmasına neden oluyor ve yolcularımız için tehlike arz ediyor'' demiş ve durumun düzeltilmemesi halinde grev tehdidinde bulunmuştu. 
     Romantik kent Venedik'in sembolü olan gondollar siyah parlak gövdeleri, kendilerine özgü biçimleri, geleneksel kıyafetli kullanıcıları, özellikle mehtaplı gecelerde kanallarda ağır ağır süzülüşleri ve içlerinden yükselen ''bel canto'' aryalarla, İtalya denince ilk akla gelen figürlerden biri. 
     
</TEXT>
</DOC>
