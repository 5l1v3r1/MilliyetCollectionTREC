<DOC>
<DOCNO> 328616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonspo25.html </URL>
<DATE> 2005/03/30/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Gaziantepspor Ligi Anadolu şampiyonu olarak tamamlamak istiyoruz 
</HEADLINE>
<TEXT>

     Gaziantepspor Teknik Direktörü Nurullah Sağlam, Süper Birinci Ligi, Fenerbahçe, Galatasaray, Beşiktaş ve Trabzonspor'un ardından Anadolu şampiyonu olarak tamamlamak istediklerini söyledi. 
     Gaziantepspor Kulübü, Özel Gaziantep Seçkin Koleji ve Gaziantepspor Taraftarlar Derneği tarafından düzenlenen ''Gaziantepspor'un geleceği'' konulu panelde konuşan Sağlam, Gaziantepspor'un daha gelişmesi ve büyümesi için her kesimin üstüne düşeni yapması gerektiğini, aksi takdirde eleştirilerde bulunanların buna hakkı olmayacağını belirtti. 
     Gaziantepli sanayicilerin mutlaka takıma ve kulübe maddi ve manevi desteklerini esirgememeleri gerektiğini ifade eden Sağlam, şöyle konuştu 
     ''Futbol işi para işi. Takım olarak maddi yönden ne kadar güçlüysen o kadar başarılısın demektir. Televizyon gelirlerinden bizlere eşit hak verilmemesi 4 büyük takımla bizler arasında eşitsizliğe ve gelir adaletsizliğine yol açıyor. Bu yıl ligi, 4 büyük takımın ardından Anadolu şampiyonu olarak tamamlamak istiyoruz. Henüz unutulmadı, geçmişte Fenerbahçe'yi, Galatasaray'ı, Beşiktaş'ı çok yendik. Hafta sonu oynayacağımız Fenerbahçe'yi yenmek için sahaya çıkacağız.'' Sağlam, Fenerbahçe karşılaşmasında hangi futbolculara şans vereceğine henüz kararlaştırmadığını, ancak çok fazla da alternatifinin bulunmadığını, dar bir kadroya sahip olduğunu ifade etti. 
     Fenerbahçe karşılaşmasına rahat ve stressiz bir şekilde çıkacaklarını, rakibin daha fazla düşünmesi gerektiğini vurgulayarak, şöyle konuştu 
     ''Biz Fenerbahçe'yi değil asıl Fenerbahçe bizi düşünmeli. Kaybedecek fazla bir şeyimiz yok. Sahaya çıkıp aslanlar gibi futbol oynayacağız. Futbolcularımı bire bir markajla oynatmayı düşünmüyorum. Bu yanlış bir taktik anlayış olur. Taktik belirlerken bireyden çok takıma göre taktik geliştirilmesinden yanayım. Fenerbahçe maçını mutlaka kazanmak istiyoruz. Ancak Fenerbahçe'nin bizden daha fazla galibiyete ihtiyacı var.'' Kulüp Başkanı Celal Doğan'ın sporun içinden gelmiş, işi bilen iyi bir spor adamı olduğunu kaydeden Sağlam, sözlerini şöyle sürdürdü 
     ''Başkanımız Celal Doğan'ın en büyük hedefi ve hayali Gaziantepspor'u şampiyon yapmaktır. Takımı şampiyon yapması halinde, isminin altın harflerle tarihe yazılacağını hepimiz biliyoruz. Ama Celal Doğan'ın bütün çaba ve gayretine karşın şampiyon olamadık, kentte o havayı bulamadık. Ancak umutsuz değilim, ama takımın şu anda içinde bulunduğu ortamı hepimiz biliyoruz. Takımın içinde bulunduğu ortamı gözardı edip hayal kurmanın da çok anlamının olmadığını düşünüyorum.'' Panele, Kulüp Genel Menajeri Ali Doğan'ın yanı sıra futbolculardan Devran, Barış, İlhan ve çok sayıda öğrenci katıldı. 
     
</TEXT>
</DOC>
