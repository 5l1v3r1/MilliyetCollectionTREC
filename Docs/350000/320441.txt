<DOC>
<DOCNO> 320441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur13.html </URL>
<DATE> 2005/03/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
AKP'li kadın başkan, kapkaç kurbanı 
</HEADLINE>
<TEXT>

     Elif DEMİRCİ İZMİR, DHA 

AKP Kadın Kolları İzmir İl Başkanı Gülsüm Satoğlu, otomobilini kullanırken kırmızı ışıkta durduğu sırada kapkaççının saldırısına uğradı. İçinde tsunamizedeler için toplanan bağış parası bulunan çantayı vermemek için saldırganla mücadele eden Satoğlu, çantayı kurtardı, ancak arbede sırasında 250 YTL değerindeki cep telefonu çantadan yere düştü. Kapkaççı, telefonu alıp, kaçtı. 
     AKP Kadın Kolları İzmir İl Başkanı Gülsüm Satoğlu, 23 Şubat Çarşamba günü öğle saatlerinde Bayraklı'daki İl Başkanlığı'ndan Nissan marka otomobili ile Yenişehir'de kendisine ait olan endüstri makinaları satış şirketine giderken otomobili içinde kapkaça uğradı. Satoğlu, Halkapınar'da Asayiş Şube Müdürlüğü'ne bağlı Yunuslar olarak bilinen motosikletli ekipler amirliği binası yakınında, otomobilinde kırmızı ışıkta beklerken, bir erkek kapkaççı aracın kilitli olmayan sağ kapısını açarak ön koltukla bulunan çantayı almak istedi. Satoğlu direksiyonda olmasına rağmen çantayı vermemek için mücadele etti. Arbede sırasında çantanın açılan fermuarından 250 YTL değerindeki Nokia'nın 3310 model cep telefonu düştü. Saldırgan, telefonu alıp, kaçtı. Sanığın yakalanması için karakola şikayette bulunan Satoğlu, çantayı vermemek için mücadele etmesinin nedenini şöyle anlattı 
     "Kapkaççı 17- 18 yaşlarında orta boylu, esmer, uzun yüzlü, kalın dudaklı, ince kaşlı, çok kirli giyimli biriydi. Çantamın içinde partililer arasında tsunamizeler için topladığımız 350 YTL ile kendime ait olan 100 YTL vardı. Benim param önemli değil ama yardım amacıyla topladığımız paraların kapkaca kurban gitmesini istemedim. O nedenle kapkaççıyla mücadele ettim ve çantayı kurtardım.'' 
     
</TEXT>
</DOC>
