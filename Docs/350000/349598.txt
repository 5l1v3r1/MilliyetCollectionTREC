<DOC>
<DOCNO> 349598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/yazar/bila.html </URL>
<DATE> 2005/06/07/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Demirel Mırıldanmayla olmaz 
</HEADLINE>
<TEXT>


Geçen pazar günü, CNN TÜRK'te, Ankara Kulisi programında konuğumuz olan 9. Cumhurbaşkanı Süleyman Demirel'in "Eşi türbanlı cumhurbaşkanı olur mu " tartışmalarına ilişkin sözleri geniş yankı uyandırdı. 

"Mesnediniz yok" 
Konuya biraz daha açıklık getirebilmek amacıyla dün Demirel'le bir kez daha konuştum. Demirel, "Benim demek istediğim şu" diyerek söze başladı 
"Başbakan'ın hanımının başı sarılı değil mi Başbakanın, cumhurbaşkanının hanımının başının sarılı olması Türkiye Cumhuriyeti rejimine aykırıdır, sarılı olmaz diyebiliyor musunuz Diyemiyorsunuz, çünkü, mesnediniz yok. Var da, o daha çok yorum. Hukuk değil. Kanun değil. Yorumla itiraz ediyorsunuz. Bu aynı şey değil." 

Kıyafet'e ek madde 
Demirel, demokrasi içinde sorunların halkı ikna yoluyla ve hukuki biçimde çözülmesi gerektiğini vurgulayarak, şöyle devam etti 
"Anadolu'ya bakarsanız, orada hanımların yüzde 60'ının başı sarılıdır. Aynı şekilde değildir, farklı şekillerde sarılıdır. Anadolu'da halk türban, yazma, açma arasında fark görmez. Halkın mutlu edilmesi gerekir. Görev budur. Halk biz bu ülkenin sahibi miyiz, değil miyiz durumuna düşmemelidir. Onun için halkın rızasını almak gerekir. Yoksa yaptığımız, bir grubun dayatması olur. Azınlığın tahakkümü olur. Bu da demokrasi değildir, demokratik hukuk devleti değildir. Cumhurbaşkanının, başbakanın hanımının başı sarılı olmamalıdır diye itiraz edenler açısından demokrasi ve hukuk açısından yapabilecekleri nedir, denildiğinde cevabı şudur Anayasa'nın 174. maddesinde korunan Devrim Kanunları arasında Kıyafet Kanunu da var. Oraya bir madde koyarsınız, dersiniz ki, 'Resmi görev yapacakların, yani cumhurbaşkanının, Meclis başkanının, başbakanın, bakanların, valilerin ve eşlerinin kıyafeti şöyle şöyle olur veya böyle böyle olamaz' dersiniz. Çocuklarına karışamazsınız ama kendisine ve eşine dair kural koyabilirsiniz. O zaman bir hukuki, kanuni mesnediniz olur. Bir kural koymuş olursunuz. Demokrasi kurallar rejimidir. Kuralınız yoksa itiraz da edemezsiniz. Bir mani öne süremezsiniz." 

"Mırıldanmayla olmaz" 
Demirel, "Çankaya'da başı sarılı hanım olmaz" diyenlerin itirazlarını değerlendirirken de şöyle konuştu 
"Bir kere, neden olmaz'ı halka anlatacaksınız. Demokratik yoldan ikna edeceksiniz. Gerekçelerinizi sayacaksınız. İşte Cumhuriyet ilkeleri gereğidir veya çağdaş yaşamın gereği şudur gibi çıkıp halka anlatacaksınız. Kanuna ilave yapacaksanız, bunu halkın rızasıyla, ona anlatarak yapacaksınız. Bunlara itiraz edenler için söylüyorum. Ama şimdi yapılan bu değil. Yapılan daha çok bir mırıldanma, söylenme hali. Mırıldanmayla, söylenmeyle olmaz. Bunu istemiyorsanız demokratik yoldan mücadelesini vereceksiniz ve hukukunu yapacaksınız." 

"Yüzde 70 destek çıkar" 
Demirel'e, Başbakan Erdoğan'ın tam aksini savunduğunu, hatta gerekirse türban konusunu referanduma götürebileceğine ilişkin mesajlar verdiğini anımsattığımda ise şu yorumu yaptı 
"Referandum başka bir yol. Referanduma götürürseniz Anadolu'da türban, baş örtmeye yüzde 70 belki daha fazla destek çıkar. Çıkıp Anadolu'da anlatacaksınız, çağdaş ülkeleri örnek göstereceksiniz, bir mücadeleye gireceksiniz. Ama ben Anadolu'yu iyi bilirim. 12 yıl başbakanlık, 7 yıl cumhurbaşkanlığı yaptım. Bu nedenle kendimi Türkiye'nin geneli hakkında konuşmaya uygun konumda hissediyorum. Kişisel görüş açıklama manasından çok, o genel bakış içinde söylüyorum. Çankaya'da başı sarılı hanım olmaz'ın nedenlerini anlatmanız, ikna etmeniz gerekir." 

"Onların tasası değil" 
Demirel, "AKP böyle yasa çıkarır mı sorusuna şu yanıtı verdi 
"O onların tasası değil. Bu, Çankaya'da başı sarılı hanım olmaz diyenlerin tasası olacak. Onlar demokratik yoldan bunu yapmaya çalışacaklar. Benim söylediğim, demokrasi ve hukuk içinde bunun yolu. Demokrasi içinde anarşi istemiyorsanız, halkın ikna edilmesi, rızası esas olacak." 



</TEXT>
</DOC>
