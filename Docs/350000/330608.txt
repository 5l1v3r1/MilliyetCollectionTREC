<DOC>
<DOCNO> 330608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/spor/spo07.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas az sonra 
</HEADLINE>
<TEXT>


Elazığ'dan dokuz kişi ile üç puan çıkaran ve tahtını iyice sağlamlaştıran Kırmızı-Beyazlılar, Süper Lig için gün saymaya başladı. Teknik Direktör İsmail Kartal, kalan yedi haftada iyi futbola devam edeceklerini söyledi 

TUNÇ KAYACI 


İkinci Lig A Kategorisi'nin lideri Sivasspor artık gün saymaya başladı. Elazığspor galibiyetiyle iki haftalık duraklama dönemini noktalayan Kırmızı-Beyazlı camiayı, dokuz kişiyle alınan galibiyetten çok, takımın özgüveninin geri gelmesi sevindirdi. 
Teknik Direktör İsmail Kartal, "Süper Lig'de bu hafta bizim durumumuza düşen takımların aldığı neticeler ortada. Futbolcularım olağanüstü bir performans sergiledi. Lidere yakışır şekilde oynadılar ve iki maçta kaybedilen puanları telafi edip taraftarımızdan en iyi şekilde özür dilediler" dedi. 
Ligin bitmesine yedi hafta kaldığını ve dört haftayı kendi evlerinde geçireceklerini kaydenen Sivaspor'un teknik patronu sözlerini şöyle tamamladı "Amacımız seyircimize güzel futbol ve iyi sonuçlar tattırarak Süper Lig biletini almak. Onlar Türkiye'nin her yerinde bizi destekleyerek bunu çoktan hak ettiler. Sivas camiası yıllardır bugünlerin hasretini çekiyor. Onları mutlu etmek bizim en büyük ödülümüz olacak." 



</TEXT>
</DOC>
