<DOC>
<DOCNO> 309826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun16.html </URL>
<DATE> 2005/01/27/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Rap müziğe uyuşturu gözaltıları... 
</HEADLINE>
<TEXT>

     New York'ta polis, rap müzik çevrelerinin önde gelen isimlerini uyuşturucu parasını akladıkları gerekçesiyle gözaltına aldı. 
     New York eyalet savcılığı, Ashanti, Ja Rule gibi rap yıldızlarının bağlı olduğu ''Murder Inc'' adlı şirketin sahibi ''Irv Gotti'' lakaplı Irving Lorenzo ile kardeşi ve şirketin başkan yardımcısı Christopher Lorenzo'nun 1 milyon dolar tutarında uyuşturucu parasını aklamak suçlamasıyla gözaltına alındığını belirtti. 
     Savcılık, ayrıca şirketin iki çalışanının da gözaltına alındığını kaydetti. 
     Yakında mahkemeye çıkarılacak zanlıların 20 yıl hapis cezasına çarptırılabilecekleri belirtiliyor. 
     Savcılık iddianamesine göre, Murder Inc adlı şirket, önceki gün 4 adamıyla birlikte tutuklanan çete lideri ve büyük bir uyuşturucu şebekesinin patronu olan ''Büyük'' Kenneth McGriff tarafından paravan olarak kullanılıyor. 
     1980'lerde New York'ta korku salan ve kokain kaçakçılığını organize eden ''Büyük Ekip'' adlı çetenin kurucusu Kenneth McGriff, 1995'te cezaevinden çıktıktan sonra yeniden suç dünyasına dönmüş, kaçakçılık ve cinayet sınırlarını Kuzey Carolina'ya kadar genişletmişti. 
     Katil anlamına gelen ''Murder Inc'' şirketi de görüntüsünü düzeltmek amacıyla 2003 sonunda isminden ''murder'' kelimesini atmış ve ''Inc'' olarak yoluna devam etmişti. 
     
</TEXT>
</DOC>
