<DOC>
<DOCNO> 341224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/soneko35.html </URL>
<DATE> 2005/05/10/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Acar Ortaklık olmazsa Tansaş yoluna tek başına devam eder 
</HEADLINE>
<TEXT>

     Tansaş Yönetim Kurulu Başkanı Aclan Acar, "Muhtemel bir yabancı ortaklık olmadığı taktirde Tansaş yoluna tek başına devam eder, aslanlar gibi de herkesle de rekabet eder" dedi. 
     Acar, Tansaş’ın ilk üç aylık sonuçlarını açıklandığı basın toplantısında, organize perakendeciliğin kayıt dışı ekonomi ile mücadele etme, gıda güvenliği, istihdam açısından önemini vurgulayarak, 2001’den bu yana Tansaş’ın fiyat artışlarının enflasyonun altında devam ettiğini, son 12 ay içinde neredeyse sıfır noktasında fiyat artışları olduğunu kaydetti. 
     Tansaş’ın başarılı bir özelleştirme örneği olduğunu ifade eden Acar, "Öncü ve takip edilen bir şirkettir. Tansaş, geçtiğimiz yıl itibariyle 800 milyon dolar ciroya ulaşmıştır. Bugün Türkiye’nin bütün organize perakendeciliği içine aldığınızda üçüncü büyük perakende zinciri, ikinci büyük süpermarket zinciridir" dedi. 
     2005’in ilk üç ayında net karlılık hedefini yakaladıklarının altını çizen Acar, "Operasyonel mükemmelliğin yanı sıra bilanço mükemmelliğini de Tansaş artık yakalamıştır" diye konuştu. 
     
     "KONSOLİDASYON OLACAK" 
     Bir soru üzerine Acar, Türkiye’de perakendecilik sektöründe konsolidasyon olacağını, bir yandan sektör büyürken bir yandan da sektördeki oyuncular arasında çeşitli stratejik işbirlikleri veya birleşmelerin gündeme geleceğini ifade etti. 
     Acar, Türkiye’de organize perakende sisteminin toplam içindeki payının yüzde 35’lerde olduğunu belirterek, önümüzdeki 1-2 yılda bunun yüzde 45-50’lere çıkacağı yolunda tahminler bulunduğuna işaret etti. 
     Gima ve Endi’nin hisselerinin satışında "dürüst ve etik satış" konusunun gündeme geldiği belirtilerek, bunu nasıl değerlendirdiğinin sorulması üzerine Acar, kendilerinin etik davranış biçimi içinde olma çabaları olduğunu vurgulayarak, şöyle dedi 
     "Diliyoruz ki Türkiye’de herkes de bu anlayış içinde olur. Bunun dışında fazla bir yorum yapmak istemiyorum. Hangi taraf haklıdır, hangi taraf doğrudur onun taktirini de kamuoyu yapar diye düşünüyorum. 
     Biz mümkün olduğu kadar rekabeti de sevgi ve saygı çerçevesinde görmek arzusundayız. Onun için iki rakibin kendi arasındaki, hatta üç rakibin ilişkilerine Tansaş olarak pek taraf olmak istemedik. Biz de sizler gibi izledik. Sonuçta bir şekilde Türkiye için de olumlu olduğunu düşündüğümüz bir durum ortaya çıktı diye düşünüyorum." Türkiye’de yabancı perakendecilerin payının yüzde 5’ler, 6’lar civarında olduğunu belirten Acar, " Türkiye pazarı yabancıların eline geçti diye bir tez şu an için o kadar erken ki daha çok zaman var" dedi. 
     
     "TANSAŞ, ULUSLARARASI BİR ZİNCİR OLACAK" 
     Acar, Tansaş’ın teknik yönden bir yabancı know-how’una ihtiyacı olmadığını dile getirerek, şöyle konuştu 
     "Ama bölgesel bir güç olabilmeniz için Türkiye sınırları dışına da çıkabilmeniz için böyle birtakım işbirliklerine ihtiyaç olduğu inancındayız. Tansaş, Doğuş Grubu’nun ortaklığı ile beraber ulusal bir zincir konumuna geldi. Şimdi muhtemel bir yabancı ortaklıkla beraber büyük bir ihtimalle uluslararası bir zincir olacak." Türk toplumunun damarlarında ticari anlayış olduğunu dile getiren Acar, şunları kaydetti 
     "Türk işadamlarının büyük bir başarıyla bu alanda rekabet edebilecekleri inancındayım. En azından Tansaş için şunu söyleyeyim, muhtemel bir yabancı ortaklık olmadığı taktirde Tansaş yoluna tek başına devam eder, aslanlar gibi de herkesle de rekabet eder. Bugün Türkiye’de üç tane yabancı yatırımcı var. Alman Metro Grubu, Fransız Carrefour Grubu ve Tesco-Kipa ortaklığı. Biz çatır çatır bunların hepsiyle rekabet ediyoruz. Son üç yılda ciromuz 350 milyon dolardan 800 milyon dolara yükseldi. Bu yıl 1 milyar dolarlık ciro hedefliyoruz." Acar, son gelişmelere dikkat çekilerek "Tansaş kıymete mi bindi " sorusu üzerine, kendisinin gözünde Tansaş’ın değerinin parayla ifade edilemeyeceğini söyledi. 
     "Tansaş, Türkiye’de organize perakende sektöründe potansiyel olarak ortaklık yapılabilecek standarttaki tek şirkettir" diyen Acar, ortaklık açısından doğru bir taraf olduklarını kaydetti. 
     
     "KRALİÇE DAHİL HERKES SIRAYA GİRER" 
     Aclan Acar, stratejik işbirliği diye yola çıktıklarını belirterek, "Ama, karşı tarafın istek ve beklentisi ortaklıktan ziyade tamamını satın almak yönündeyse buna da bir engel yok. Bu, o günkü şartlara ve tarafların anlaşmasına bağlıdır. Tamamen çıkış da olabilir, Doğuş Grubu olarak söylüyorum" dedi. 
     "Bizim kızımız güzel" diyen Acar, muhtemel yabancı ortaklık ile Tansaş’ın uluslararası bir kimlik kazanacağını ifade etti. 
     Acar, "Ben hafta sonu Hollanda’daydım. Orada bir markete girdim. Gidin görün marketleri, kir pas içinde, mallar dökülüyor. Arabalar çöplük. Kasiyerler suratsız. Şuradan Tansaş’ın konseptini alsam Hollanda’ya götürsem yemin ediyorum, alışveriş yapmak için Kraliçe dahil herkes sıraya girer" diye konuştu. 
     
     TANSAŞ KARA ULAŞTI 
     Tansaş Genel Müdürü Nezih Çevik de konuşmasında, 2005 yılının ilk üç aylık döneminde geçen yılın aynı dönemine göre satışlarını YTL bazında yüzde 21, dolar bazında yüzde 29 artırdıklarını belirtti. 
     Nisan ayında ortalama günlük 230 bin müşteriye ulaştıklarını, bu yıl sonunda 10 milyonun üzerinde müşteriye hizmet vermeyi tahmin ettiklerini kaydeden Çevik, faiz, amortisman ve vergi öncesi operasyonel karlarının FAVÖK 15.6 milyon YTL olarak gerçekleştiğini bildirdi. 
     Çevik, "Geçen yıla kıyasla 5 misli fazla operasyonel kar elde ettik" dedi. 
     Son 7 yıldan beri ilk kez net dönem karı elde ettiklerini söyleyen Çevik, "7 yıldan beri ilk kez net esas faaliyet karını elde ettik. Bu 5.1 milyon YTL. Esasında bu rakamları yıl sonuna doğru hedeflemiştik, ama ilk 3 ayda perakendenin en zor ayında bu rakamlara ulaştık" diye konuştu. 
     Çevik, 2005 sonunda net nakit pozisyonlarının 59.4 milyon dolar ve yatırımlarının 38 milyon dolar olacağını, net esas faaliyet karının 20 milyon dolar olmasını hedeflediklerini, EBITDA’nın 57 milyon dolar olacağını bildirerek, "2005’de Tansaş milyar dolarlık şirket olacak" dedi. 
     
</TEXT>
</DOC>
