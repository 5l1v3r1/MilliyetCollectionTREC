<DOC>
<DOCNO> 305274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/dunya/adun.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Silahlı cihad bitti' 
</HEADLINE>
<TEXT>


Filistin'de önceki gün yapılan seçimin galibi Mahmud Abbas, 'Silahla yürütülen küçük cihad bitti, şimdi vatanımızı inşa etmek için büyük cihad başlıyor' dedi 

DIŞ HABERLER SERVİSİ 


Filistin'de önceki gün yapılan devlet başkanlığı seçimini kazanan FKÖ lideri Mahmud Abbas Ebu Mazen , görevi kabul ediş konuşmasında, "Silahla yürütülen küçük cihad bitti. Şimdi bağımsız Filistin devletini kurmak ve vatanımızı inşa etmek için büyük cihad başlıyor" dedi. Abbas, bu sözleriyle Filistin tarihinde yeni bir sayfa açıldığını vurguladı. Abbas, dün akşam da yaptığı konuşmada, İsrail'e seslenerek, "Filistinliler barışa hazırdır" mesajını verdi. Abbas, "Biz ellerimizi komşumuza uzatıyoruz. Onların yanıtının da olumlu olmasını ümit ediyoruz" dedi. 

Şaron'dan davet 
İsrail Başbakanı Ariel Şaron'un, Abbas'a çağrıda bulunarak, yakın gelecekte bir araya gelmeyi isteyeceği bildirildi. "Jerusalem Post" gazetesi, Şaron'un, Abbas'ı telefon ederek kutlayacağını ve Filistin'in seçilmiş yeni liderini toplantıya çağıracağını belirtti. Gazeteye göre, İsrail vakit geçirmeksizin Abbas'la güvenlik işbirliğine gitmeyi ve Gazze'ye Filistinli güvenlik güçlerinin yerleştirilmesini istiyor. Haberde, İsrail'in de karşılığında, bazı iyi niyet uygulamalarını devreye sokabileceği kaydedildi. 
Seçimin kesin sonucuna göre, Mahmud Abbas oyların yüzde 62.3'ünü aldı. Merkez Seçim Komisyonu'ndan bir yetkili, 16 seçim bölgesinin tamamında yapılan sayım neticesinde, bağımsız aday Mustafa Barguti'nin de yüzde 20 oy aldığını belirtti. Yetkili, diğer 5 adayın aldıkları oy oranlarının "küçük, tek haneli" rakamlarda kaldığını söyledi. Seçime katılım oranı yüzde 66 düzeyinde oldu. 

Başarılı sınav 
Seçimi izleyen 800 dolayındaki yabancı gözlemci arasında yer alan Türk heyeti Başkanı Ethem Tokdemir, "Filistinliler, başarılı bir demokrasi sınavı verdi" diye konuştu. Tokdemir Filistinlilerin, kısa sürede başarılı bir altyapı hazırladıklarını hatırlattı ve "Her şey İsrail ile Filistin arasında yapılan mutabakat çerçevesinde gerçekleşti" şeklinde konuştu. Tokdemir, "kontrol noktalarında bulunan İsrail askerlerinin de şimdiye kadar olmadığı ölçüde kibar davrandığını" belirtti. Abbas'ı kutlayan ABD Başkanı George W. Bush, kendisini Washington'da ağırlamaktan memnuniyet duyacağını bildirdi. 

Abbas'ı bekleyen dört problem 

Mahmud Abbas liderliğindeki yeni yönetim, bölgenin istikrarı için merkezinde İsrail ile ilişkilerin iyileştirilmesinin yer aldığı bir dizi sorunla yüzleşecek. Mahmud Abbas'ı bekleyen sorunlardan öne çıkanları şöyle 
ŞİDDET Aşırı dinci militanlar, Abbas'ın İsrail'e yönelik saldırılara son verilmesi çağrısını kabul etmiyor. Abbas'ın El Fetih Örgütü bile ateşkes çağrısına sıcak bakmıyor. 
İSRAİL'LE MÜZAKERELER Uluslararası kamuoyu, İsrail ile bir zirve toplantısı yapılmasını istiyor. Olası zirvenin ana konularından birini, İsrail'in Gazze Şeridi'ndeki yerleşimcileri geri çekmesi oluşturuyor. Ancak Filistin tarafı, İsrail'in bölgeden çekilmelerinin ardında bir oyun olduğundan şüpheleniyor. 
REFORM Hem Filistin halkı, hem de uluslararası kamuoyu, Filistin yönetiminden, idari ve sosyal bir dizi reformu hayata geçirmesini bekliyor. Ancak El Fetih yetkilileri ve güvenlik şeflerine dokunulması tabu olarak görülüyor. 
EKONOMİK KRİZ Gittikçe gerileyen Filistin ekonomisinin düze çıkması için, İsrail yönetiminin Filistin halkı üzerindeki kısıtlamaları hafifletmesi gerekiyor. Ancak İsrail, intihar saldırılarının önüne geçebilmek için kısıtlamalardan vazgeçmiyor. 


</TEXT>
</DOC>
