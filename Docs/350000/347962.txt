<DOC>
<DOCNO> 347962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur20.html </URL>
<DATE> 2005/06/01/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Yaz güneşi açıyor, sıcaklık artıyor 
</HEADLINE>
<TEXT>

     İki haftadır Türkiye'nin tüm bölgelerini etkileyen sağanak yağmurlar, cuma günü doğu bölgelerimize kayıyor. Batı bölgelerimizde yaz güneşi yüzünü gösteriyor. İstanbul ve Ankara yarın sağanak yağışlı, pazar gününe kadar parçalı bulutlu. 
     Hava sıcaklığı cuma günü batı bölgelerde, hafta sonunda ise güney ve iç kesimlerde artıyor. 
     YARIN Muğla, Antalya ve Güneydoğu Anadolu bölgesi parçalı bulutlu, tüm yurt yağış alıyor. Özellikle Karadeniz bölgesi ve İç Anadolu'nun kuzeyinde şiddetli yağış bekleniyor, sel ve su baskınlarına dikkat 
     CUMA günü yağışlar doğuya doğru ilerliyor. Batı Karadeniz'in kıyı kesimi, Orta ve Doğu Karadeniz, İç Anadolu'nun doğusu, Doğu Akdeniz, Doğu ve Güneydoğu Anadolu'da sağanak yağmurlar sürüyor. Yağışlar özellikle Doğu Karadeniz ve Erzurum-Kars bölümünde etkili. Kıyı Ege ve Antalya'da gökyüzü açık, diğer yerlerde parçalı bulutlu... 
     CUMARTESİ günü ise Ege ve Antalya'da gökyüzü güneşli, Marmara, Batı Karadeniz, doğusu dışında İç Anadolu'nun tamamı ve Mersin parçalı bulutlu, diğer bölgelerde sağanak yağışlar devam ediyor... 
     Sağanak yağış hayatı felç ediyor 
     Halen tüm bölgeleri etkisi altına alan sağanak yağışlar, birçok ilde sel ve su baskınlarına sebep oldu. Yağışların hafta sonuna kadar sürmesi bekleniyor. 
     Geçtiğimiz hafta başından bu yana etkisini sürdüren sağanak ve gök gürültülü sağanak yağışlar, tüm bölgelerde hayatı olumsuz yönde etkiliyor. 
     Konya'da sabah saatlerinde başlayan sağanak yağış nedeniyle kentin bazı bölgelerinde ulaşıma kapanan altgeçitlerde, itfaiye ekipleri su tahliye işlemi yapıyor. 
     Uzun süredir yağmur yağmaması nedeniyle kuraklık tehlikesine karşı çiftçilerin yağmur duasına çıktığı Konya'nın bazı bölgelerindeki altgeçitler, yağmur suyu birikmesi nedeniyle trafiğe kapatıldı. 
     Öte yandan, trafik polisleri de sağanak yağış nedeniyle su birikintilerinin olduğu bölgelerde önlem alarak, trafiğin akışının sağlıklı şekilde yürümesini sağlamaya çalışıyor. 
     
     Sele kapılan 5 yaşındaki çocuk öldü 

     Bursa’nın Orhaneli İlçesi’ne bağlı Yakuplar Köyü’nde sele kapılan 5 yaşındaki Erkan Bayram öldü. 
     Edinilen bilgiye göre, akşam saatlerinde aniden bastıran dolu sırasında önünde oynadığı ahırdan ayrılarak evine doğru giden Erkan Bayram, dağdan gelen sele kapıldı. Annesinin çabası, minik Erkan’ı kurtarmaya yetmedi. Erkan Bayram’ın cesedi, olayın meydana geldiği yerden 30-40 metre ileride bulundu 
     
     Afyon'da dolu 

     Afyon'da geçtiğimiz hafta, bölgede meydana gelen dolu nedeniyle kiraz üreticileri başta olmak üzere meyve üreticilerinin sıkıntılı günler geçiriyor. 
     Dolunun ardından, meyve bahçelerini, dolu ve kalite kaybı sigortası yaptırmış olan çiftçilerin hasar tespit çalışmalarına başlandı. 
     Tarım Sigortaları Vakfı Sekizinci Bölge Koordinatörü Eksper Ahmet Saltık tarafından yerinde incelenen meyve bahçelerinin tamamına yakınının doluya maruz kaldığı öğrenildi. 
     Meyve bahçelerini tek tek gezen Saltık, bahçelerde yüzde 60'a varan oranlarda hasarla karşılaştıklarını söyledi. Saltık, hasar tespit çalışmalarının ardından üreticilere hasarları oranında ödeme yapılacağını kaydetti. 
     
</TEXT>
</DOC>
