<DOC>
<DOCNO> 342762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonsiy04.html </URL>
<DATE> 2005/05/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Onur Öymen Yardımcıları başbakanı yanıltmışlardır 
</HEADLINE>
<TEXT>

     CHP Genel Başkan Yardımcısı Onur Öymen, "Başmüzakereci konusunda yardımcıları başbakanı yanılmışlardır, yanlış bilgi vermişlerdir" dedi. 
     Öymen, yaptığı yazılı açıklamada, hükümetin hala başmüzakereci atamadığını hatırlattı. Hükümeti AB konusunda kararlı ve dikkatli bir politika izlemeye davet ettiklerini belirten Öymen, başmüzakereci tayininde gecikmenin makul olmadığını ifade etti. 
     Başbakan Erdoğan’ın "başmüzakereci atanmasına gerek olmadığı, başmüzakerecinin kendisi olduğu" yönündeki açıklamalarını hayretle karşıladıklarını bildiren Öymen, "Öyle anlaşılıyor ki, Sayın Başbakan’ı yanıltmışlardır, kendisine yanlış bilgi vermişlerdir" dedi. Öymen, yardımcılarının bu gibi konularda Başbakan’ı daha iyi bilgilendirmeleri gerektiğini vurgulayarak, "Aksi takdirde, şimdi olduğu gibi kendisi kamuoyunda mahcup duruma düşebilecektir" dedi. 
     Her ülkenin başmüzakerecisi olduğuna ve hiçbir başbakanın başmüzakereci olarak görev yapmadığına işaret eden Öymen, şunları kaydetti 
     "Müzakere masasına başbakanlar değil, başmüzakereci oturur. 
     Gerektiğinde ilgili bakanlar veya başbakanlar müdahale edebilir ama bu Başbakana müzakereci sıfatı vermez. Gayet tabii ki, müzakereciler talimatlarını başbakanlardan alırlar ama başmüzakereci demek masaya oturup bilfiil müzakereleri yürüten insan demektir ve şimdiye kadar hiçbir ülkenin başbakanı müzakere masasına oturup bilfiil müzakereleri yürütmemiştir. 
     Başbakan’ın bu gibi sözleri Avrupa Birliği’nde, Türkiye’de üst düzeyde bu konunun ne kadar az bilindiğini gözler önüne sermektedir. 
     Aday ülkeler içerisinde başmüzakerecilik görevini yapanlar ya Dışişleri Bakanlığı müsteşarlarıdır ya AB işlerinden sorumlu bakanlardır ya başbakanlık danışmanlarıdır ya da büyükelçilerdir." Türkiye’nin beş aydan beri bir başmüzakereci atayamamasının büyük bir eksiklik olduğunu vurgulayan Öymen, AB’nin kendi içinde bu konuda çalışma yaptığını ve müzakere pozisyonlarını saptadığını ileri sürdü. 
     Öymen, beş aydır bir başmüzakereci tayin edilmemesinin izahının bulunmadığını belirterek, "Belli ki, aralarında görüş ayrılığı var, bir isim üzerinde uzlaşamıyorlar, o yüzden de ’buna ihtiyaç yoktur’ diye kestirip atıyorlar. Bu, ciddi bir devlete yakışmıyor, AB üyeliğini ciddi bir hedef olarak alıyorsak, adımlarımızı da ciddi bir şekilde atmamız lazım" dedi. 
     
</TEXT>
</DOC>
