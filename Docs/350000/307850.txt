<DOC>
<DOCNO> 307850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sonspo20.html </URL>
<DATE> 2005/01/19/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Adidastan 2010 ve 2014 için 351 milyon dolar 
</HEADLINE>
<TEXT>

     Alman spor malzemeleri üreticisi Adidas, Uluslararası Futbol Federasyonları Birliği FIFA ile yaptığı 351 milyon dolarlık anlaşmayla 2010 ve 2014 dünya futbol şampiyonalarına sponsor olacak. 
     FIFA Başkanı Sepp Blatter, birliğin İsviçre'nin Zürih kentindeki merkezinde yaptığı açıklamada, sponsorluk anlaşması imzalayan Adidas'a, televizyon ve stadyum reklamlarında ayrıcalık verileceğini bildirdi. 
     Nike'ın ardından dünyanın ikinci büyük spor malzemeleri üreticisi Adidas'ın dünya şampiyonalarında FIFA lisanslı top ve diğer gerekli ekipmanları sağlayacağı kaydedildi. 
     Adidas'ın sponsor olduğu 2010 Dünya Kupası, Güney Afrika'da düzenlenecek. 2014 Dünya Kupası'nın nerede düzenleneceği ise daha sonra karara bağlanacak. 
     Analistler, Adidas'ın 1970 yılından bu yana FIFA ile yakın işbirliği içinde bulunduğunu hatırlatarak futbolda büyümek isteyen rakipleri Nike ve Puma karşısında daha güçlü olabilmek için böyle bir adım attığını ifade ediyor. 
     Öte yandan Adidas CEO'su Herbert Hainer, 2004 yılında satış ve net kar hedeflerini tutturduklarını bildirdi. 
     Buna göre geçen yıl satışlarını yüzde 5 artıran şirketin net karı ise yüzde 20 yükseldi. 
     Şirket, 2005 yılında ise satışlarını ve net karını en az yüzde 10 artırmak istiyor. 
     
</TEXT>
</DOC>
