<DOC>
<DOCNO> 324134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur17.html </URL>
<DATE> 2005/03/16/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Berlin Turizm Fuarı'nın yıldızı Türkiye oldu 
</HEADLINE>
<TEXT>

     Akdeniz Turistik Otelciler Birliği AKTOB Başkanı Osman Ayık, Almanya'nın Berlin kentinde düzenlenen turizm fuarında ''yıldızın'' Türkiye olduğunu söyledi. 
     Osman Ayık, AA muhabirine yaptığı açıklamada, 11 Mart'ta açılan Berlin Turizm Fuarı'nda Türk stantlarının büyük ilgi gördüğüne dikkati çekerek, ''Fuarda turizmciler çok iyi görüşmeler yaptı. Turist gönderen ülkelerin tur operatörleri, fuarda Türk stantlarına ilgi gösterdiler. Yapılan görüşmeler olumlu geçti. Berlin Turizm Fuarı'nda en büyük ilgiyi Türk stantları gördü'' dedi. 
     Bu turizm sezonunun Türkiye açısından çok iyi geçeceğine inandığını vurgulayan Ayık, dünyada en fazla turist artışının olduğu ülkelerin başında Türkiye'nin geldiğini, bir aksilik olmadığı sürece de artışın yıl sonuna kadar süreceğini belirtti. 
     
     ''AVRUPALI TATİLE ÇIKIYOR'' 

     Avrupalı turistlerin gelecek haftadan itibaren Paskalya tatiline çıkacağına işaret eden AKTOB Başkanı Ayık, ''Önümüzdeki hafta Avrupa'da Paskalya tatili başlıyor. Avrupalının en fazla tatile çıktığı zaman, Paskalya tatilidir. Özellikle Alman turistler, Paskalya tatilini en iyi şekilde değerlendirirler. Avrupalı turistlerin Paskalya tatilindeki tercihi, yine Türkiye olacaktır'' diye konuştu. 
     Berlin Turizm Fuarı'nda Türk stantlarına olan ilginin turizmciyi sevindirdiğini belirten Ayık, yine bu ay içinde açılacak Moskova Turizm Fuarı'nda da Türk stantlarının aynı ilgiyi göreceğine inandığını kaydetti. Ayık, gösterilen ilgi ve alınan rezervasyonlara bakıldığında, bu yılın geçen yıla oranla çok daha iyi geçeceğini söyledi. Ayık, şöyle devam etti 
     ''Bu yıl turist artışı, geçen yıla göre en az yüzde 15 olur. Antalya'nın bu yıl hedefi 7.5 milyon turisttir. Şu anda alınan rezervasyonlar ve gösterilen ilgi, bu rakamın tutturulacağını gösteriyor. Antalya, turistlerin yine gözde tatil merkezi olacak.'' 
     
     ''KIŞIN KAPANAN OTEL VE TATİL KÖYLERİ AÇILIYOR'' 

     Osman Ayık, geçen Kasım ayında Antalya'da kış sezonu nedeniyle kapanan veya bakıma alınan otellerin açılmaya başladığını da vurgulayarak, sözlerini şöyle tamamladı 
     ''Geçen yıl Kasım ayında, Antalya'daki otel ve tatil köylerinin 3'te 2'si kapanmıştı. Bu yıl Avrupa'da Paskalya tatilinin erken başlaması nedeniyle kapanan otel ve tatil köyleri erken açılmaya başladı. Bir çok otel ve tatil köyü, kapılarını bugünden itibaren açıyor. Ayrıca Antalya bölgesinde bu turizm sezonunda 40 bin yeni yatak daha hizmete giriyor. Antalya'nın yatak kapasitesi, turist sayısıyla eşdeğer olarak artıyor.'' 
     
</TEXT>
</DOC>
