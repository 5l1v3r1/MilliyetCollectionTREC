<DOC>
<DOCNO> 325914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy05.html </URL>
<DATE> 2005/03/22/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
AKP'li vekiller arasında 'ekonomide kriz' gerginliği 
</HEADLINE>
<TEXT>

     ADANA, DHA 

      AKP Adana Milletvekili Abdullah Çalışkan, Adana Ticaret Odası ATO ziyareti sırasında ekonomide krizin eşiğine gelindiğini söyleyince diğer vekillerin tepkisiyle karşılaştı. AKP heyetinde yer alan diğer milletvekilleri Vahit Kirişçi ve Recep Garip, ülkede istikrarın hakim olduğunu, Çalışkan'ın sözlerinin sadece kendisini bağlayacağını söyledi. 
     AKP Adana milletvekilleri Abdullah Çalışkan, Vahit Kirişçi, Recep Garip, Ziyaeddin Yağcı, Ali Küçükaydın ve AKP Adana İl Başkanı Abdullah Doğru, kısa süre önce yapılan seçimlerin ardından ATO'yu ziyaret etti. AKP heyeti, ATO Başkanı Şaban Baş, Başkanvekilleri Ali Gizer, Ali Münif Yeğenağa ve yönetim kurulu üyelerini, yeni görevleri nedeniyle kutladı. ATO yöneticileri de ekonominin genel durumu hakkında görüşlerini aktarıp, döviz kurları ve Çin kaynaklı sıkıntılarını dile getirdi. 
     Ziyaret sırasında söz alan AKP Adana Milletvekili Abdullah Çalışkan, işadamlarına seslendiğini belirterek, "Sakın ola döviz cinsinden borçlanmayın, TL olarak borçlanın. Kendinizi sağlama alın. Bizim görevimiz sizleri bu konuda uyarmaktır. Tedbirinizi alın, uyarmadı demeyin'' diye konuştu. Ekonomideki tablonun krize doğru gidildiğini gösterdiğini savunan Çalışkan, "Allah göstermesin ama tahterevalli tersine dönecektir. Borsa taban yapacaktır, döviz fırlayacaktır. Bu tablo kriz öncesi tablodur. Dünyanın her yerinde böyledir. Bunu anlamak için ekonomist olmaya gerek yok. Ben bir fotoğrafı sunmak istedim. İşadamlarına uyarı görevini yaptım'' diye konuştu. 
     
     DİĞER VEKİLLERDEN TEPKİ 
     Çalışkan'ın bu sözleri, diğer AKP'liler tarafından tepkiyle karşılandı. Daha sonra konuşan AKP Adana Milletvekili Vahit Kirişçi, Türkiye'de bir istikrar ortamının hakim olduğunu, rakamlardan bunun görüldüğünü söyledi. Kirişçi, "Ben ekonomist değilim. Ancak ekonomist arkadaşlarımızla görüştüğümüzde, partimizin ekonomi kurmaylarının bilgilendirme faaliyetlerine katıldığımızda gördüğümüz tablo şu Bu tür konularda gayri safi milli hasıla esas alınır. Bize bu söyleniyor. Örneğin 1980'de ihracatımız 2.7 milyar dolar, ithalatımız ise 7.9 milyar dolar. Yani dış ticaret hacmimiz yaklaşık 10 milyar dolar, açığımız 5 milyar dolar. Bugün ise 63 milyar dolar ihracat, 97 milyar dolar ithalatımız var'' dedi. 
     Çalışkan'ın ekonomide kötüye gidiş olduğu şeklindeki sözlerini de eleştiren Kirişçi, "Bu ülkede bir milletvekilinin, ekonominin kurmayı olan Ali Babacan kadar duyarlı olması lazım. Hiçbirimizin böyle bir ifadeyi kullanmaması lazım. Doğrudur, Türkiye'de her şey yoluna girmemiştir. Ama Türkiye'nin istikameti yoluna girmiştir. 36 milyar dolar döviz rezervimiz var. Artan nüfusa rağmen işsizliğimizde az da olsa düşüş var. İhracat artıyor, büyüme var, istihdam artıyor'' diye konuştu. 
     Diğer AKP Milletvekili Recep Garip de Abdullah Çalışkan'ın sözlerine tepki gösterdi. Garip, "Bu konunun çok uzatılmasının şık olduğunu düşünmüyorum. İstikrarlı bir hükümet var, güven duygusu sağlayan bir hükümet var. Türkiye'nin içe kapanık yönünü dış dünyaya duyuran bir başbakanı var. Bireysel manada bunlar değerlendirilebilir, bunlar anlatılabilir. Ama Türkiye istikrarı yakalamıştır, birlik ve beraberliği yakalamıştır. Odalarımız, borsayla ilgilenen dostlarımız görüyor ki ülkede huzur var'' dedi. Vekiller, konuşmaların ardından ATO'dan ayrıldı. 
     
</TEXT>
</DOC>
