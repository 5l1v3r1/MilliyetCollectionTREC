<DOC>
<DOCNO> 346127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sontur16.html </URL>
<DATE> 2005/05/26/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kardeşimin çığlıkları kulağımdan gitmiyor 
</HEADLINE>
<TEXT>

     Gaziantep'in Şahinbey İlçesi'ne bağlı Sarıkaya Köyü'nde, amcasının oğlu olan sevgilisi 19 yaşındaki Mustafa Polat ile birlikte 3 kardeşini uçurumdan attıktan sonra 17 yaşındaki Gülbahar Polat'ın elele tutuşarak intihar etmesine tanık olan üvey ablası 24 yaşındaki Zübeyde Yavuz, "Uçurumun kenarına defalarca gidip, geldi. En sonunda el ele tutuşup atladılar. Kardeşimin çığlıkları kulağımdan gitmiyor" dedi. 
     Gülbahar Polat, kardeşleri 9 yaşındaki Hatice, 7 yaşındaki Recep ve 6 yaşındaki Fatih Polat ile anneleri bir, babaları farklı olan Sarıkaya Köyü'nde oturan ablası Zübeyde Yavuz, kız kardeşi Gülbahar'ı ölüme atlamadan önce 80 metre yüksekliğindeki kayalıkların tepesinde birkaç kez gördüğünü söyledi. 
     Zübeyde Yavuz, sık görüşmediği kardeşlerinin önceki gün otomobil ile evlerine geldiğini, oturup çay içtiklerini söyledi. Gülbahar Polat'ın Mustafa Polat'ı kendisine "Nişanlım. Yakında evleneceğiz. Sizi düğünüme çağıracağım" diyerek tanıttığını anlatan Zübeyde Yavuz, şunları anlattı 
     
     "Evli gibi davranıyorlardı" 

     "Doğrusu, durumlarını çok yadırgadım. Nişanlı gibi değil, evli gibi davranıyor, şakalaşıyorlardı. Çaylarını bitirdikten sonra kardeşlerimi de alarak çıktılar. Kendilerine biraz daha oturmalarını söyledim. Ama, Gaziantep'e döneceklerini söylediler. Sonra, bir çoban Sarıkaya'ya onları tırmanırken görmüş. Giderken bakkaldan kola, bisküvi almışlar. Gece orada ateş yakıp oturmuşlar. Kayalıkların altındaki evimizde otururken, sabahın ilk ışıklarında bağırma sesleriyle uyanıp, dışarı çıktığımızda kardeşim ile Mustafa'yı gördük. Kardeşim çığlık atıyor, kayalıkların ucuna gelip, tekrar Mustafa'nın yanına gidiyordu. Bu, 10 dakika kadar sürdü. Sonra elele tutuşup kendilerini boşluğa bıraktılar. Gülbahar'ın, anlayamadığım çığlıkları kulağımdan gitmiyor. 
     
     Kızımın birlikteliğinden haberim yoktu 

     Ölen Gülbahar, Hatice, Recep ve Fatih'in babası 52 yaşındaki Cuma Polat, Gaziantep'te züccaciyecilik yaptığını, ekonomik durumunun kötü olduğunu ve eşini de 2 yıl önce kaybettikten sonra çocuklarını geçindiremez duruma geldiğini söyledi. Cuma Polat, çocuklarını 2 ay önce yuvaya vermek için başvurduğunu anlatırken, "Bu başvuruma karşılık, çocuklarıma bakabileceğim söylenerek bu isteğim kabul edilmedi. Kızımın, Mustafa ile birlikteliklerinden haberim yoktu" dedi. 
     
     Mustafa askere gidecekti 

     Mustafa Polat'ın Bekişli Köyü'nde çiftçilik yapan ve Gaziantep'te oturan babası Ali Polat da, oğlu ile ilişkilerinin iyi olmadığını vurgulayarak, "Askere gidecekti. 20 gün ortalıkta görünmedi. Geldiğinde nerede olduğunu sordum. 'Kilis'e gezmeye gittim' dedi. Bana, Gülbahar ile evlenmek istediğini, düğün yapmamı istedi. Durumumuzun iyi olmadığını belirterek bu isteğini geri çevirdim. Evden sinirle ayrıldı. 3 gün sonra ölüm haberlerini aldık' diye konuştu. 
     
     Annesinin mezarını ziyaret edecektik 

     Birlikte intihar eden kuzenlerin amcası Arap Polat, olay günü Gülbahar'ın kardeşleriyle birlikte annesinin mezarını ziyaretine gideceğini belirterek, "Ama Mustafa'nın onlarla gideceğinden haberimiz yoktu. Orada birlikte öldüklerini görünce şoke olduk. Aralarında günül ilişkisi olduğunu bilmiyorduk. Evlenme gündeme gelseydi, iki ailenin karşı çıkacaklarını sanmıyordum" dedi. 
     
     Ölüm satırları 

     Amcasının kızı olan sevgilisinin 3 kardeşini Sarıkaya köyüne adını veren kayalıklardan atan, ardından birlikte ölüme atlayan Mustafa Polat'ın şiir defterinin son yaprağına yazdığı sitem dolu satırlar, dramın ifadesi olarak yorumlandı. 
     Mustafa Polat'ın bozuk bir el yazısıyla yazdığı notta şu satırlar yer alıyor "Şu anda hava henüz aydınlandı. Ölümümüze birkaç dakika kaldı. Duygularımızı tahmin edemezsiniz. Mutluluk göz yaşlarımızı görmenizi isterdik. Ölüme gidiyoruz. Bu bütün insanlara ibret olsun. Bizden geriye kalan cesetlerimiz hayatın yanlışlarına, bütün bu dünyaya, bütün insanlara ibret olsun. 
     Uyuşturucu kullanmaktan suç kaydı bulunan ve çeşitli suçlardan birkaç kez cezaevinde kalan Mustafa Polat'ın toplu intihar sırasında alkollü olduğu ve olaydan önce Gülbahar Polat ile cinsel ilişkiye girdiği otopside belirlendi. 
     
</TEXT>
</DOC>
