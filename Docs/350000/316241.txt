<DOC>
<DOCNO> 316241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonyas16.html </URL>
<DATE> 2005/02/17/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Sezen Aksu'dan gazeteci Kenan Erçetingöz'e hakaret davası 
</HEADLINE>
<TEXT>

     Ünlü sanatçı Sezen Aksu Fatma Sezen Yıldırım , bir internet sitesinde yer alan yazısında kendisine hakaret ettiği iddiasıyla gazeteci Kenan Erçetingöz hakkında açılan davada ifade vererek, sanıktan şikayetçi oldu. 
     Avukatı ile birlikte İstanbul Adalet Sarayı'na gelen Aksu, gazeteci Kenan Erçetingöz hakkında ''neşir yoluyla hakaret'' suçundan davanın açıldığı İstanbul 2. Asliye Ceza Mahkemesi'ndeki duruşmaya katıldı. 
     Hakim Sevim Efendiler'in şikayetini sorduğu Aksu, Kenan Erçetingöz'ün, internet sitesinde yayınladığı bir yazıda kendisi hakkında çok ağır ve onur incitici yorumlarda bulunduğunu öne sürdü. 
     Aksu, sanıktan şikayetçi olduğunu bildirdi. 
     Hakim Efendiler, Kenan Erçetingöz'ün de sabah gelerek ifade verdiğini ve bu ifadesinde ''Ben Sezen Aksu'dan özür diledim. İnternet sitesindeki yazıyı da değiştirdim. Hakaret kastım yoktu'' dediğini söyledi. 
     Bunun üzerine Aksu, yasal prosedürün devam etmesinden yana olduğunu bildirdi. 
     Aksu ve avukatının davaya müdahil olarak kabul edilmesini kararlaştıran hakim, duruşmayı erteledi. 
     Adliye'ye gelişinde güneş gözlüğü taktığı dikkati çeken ve fotoğrafının çekilmesinden rahatsız olduğu gözlenen Sezen Aksu, basın mensuplarının sorularını cevaplandırmadan, geldiği gibi binanın arka kapısını kullanarak İstanbul Adalet Sarayı'ndan ayrıldı. 
     İstanbul Cumhuriyet Başsavcılığı'nca hazırlanan iddianamede, Kenan Erçetingöz'ün bir internet sitesinde yayınlanan yazısında, Sezen Aksu'ya hakaret içeren beyanlarda bulunduğu öne sürülüyor. 
     İddianamede, bu nedenle Erçetingöz'ün, ''neşir yoluyla hakaret'' suçundan 6 ay ile 3 yıl arasında hapis cezasına çarptırılması talep ediliyor. 

     
</TEXT>
</DOC>
