<DOC>
<DOCNO> 345757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo61.html </URL>
<DATE> 2005/05/25/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Liverpoll'lu seyirciler Milan'a fark attı... 
</HEADLINE>
<TEXT>

     AC Milan ile Liverpool takımları arasında oynanan Avrupa Şampiyonlar Ligi finaline İngiliz taraftarlar daha büyük ilgi gösterdi. 
     Atatürk Olimpiyat Stadı’nın büyük bir bölümünü İngiliz taraftarlar doldurdu. İngilizler büyük bir coşkuyla takımlarını desteklerken, tezahüratlarıyla stadı adeta inletti. 
     Atatürk Olimpiyat Stadı maçın başlamasına 20 dakika kala doldu. 
     
     İKİ BAŞBAKAN BİRLİKTE İZLEDİ 

     Karşılaşmayı Başbakan Recep Tayyip Erdoğan ile İtalya Başbakanı Silvio Berlusconi birlikte izledi. 
     Başbakan Yardımcısı Mehmet Ali Şahin’in de yer aldığı protokol tribününde, İngiltere ve İtalya’dan bir çok siyasi de yer aldı. 
     
     FUTBOL DÜNYASININ ÜNLÜLERİ MAÇTA 

     Avrupa Şampiyonlar Ligi finalini dünyanın önde gelen spor adamları izledi. 
     Aralarında Maradona, Karl Heinz Rummenige, Platini, Beckanbauer, John Benjamin Toshack, Christoph Daum, Yıldırım Demirören, Fatih Terim’in de bulunduğu spor dünyasının ünlü isimleri maçtaydı. 
     Bu arada Fatih Terim maçı televizyonda yorumlarken, Hakan Şükür de maç öncesi yorum yaptı. 
     
     MUHTEŞEM GÖSTERİ 

     Maç öncesinde saha içinde muhteşem bir gösteri yapıldı. 
     Çok sayıda dansçı ve öğrencilerin katıldığı gösteri adeta nefesleri kesti. İki kale önüne davullar ve yaylardan yarım kalp çizildi. Daha sonra davul grubu gösterisini yaptı. Şampiyonlar ligi yıldızlarının temsil edildiği gösterinin ardından açılan iki takım bayrakları tribünleri coşturdu. 
     Nefesleri kesen gösteri sırasında AC Milanlı taraftarlar da ellerindeki bayraklarla şov yaptılar. 
     Taraftarlar fotoğraf makinalarıyla yapılan şovu görüntülemek isterken, bütün tribünlerden flaşlar patladı. 
     Takımların sahaya çıkışında ise muhteşem bir görüntü oluştu. 
     
</TEXT>
</DOC>
