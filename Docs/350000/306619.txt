<DOC>
<DOCNO> 306619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonyas24.html </URL>
<DATE> 2005/01/14/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Sambacılar şişmanlıyor 
</HEADLINE>
<TEXT>

     New York Times 

Dünya kültürüne katkıları arasında tanga bikini ve Gisele Bundchen gibi süper modeller bulunan Brezilya'da şişman kadın görmek şimdiye kadar pek mümkün değildi. Ancak Brezilya hükümetinin geçen ay yaptığı bir araştırmanın sonuçları, küresel hastalık obezitenin bu ülkeye de sıçradığını kanıtladı. 
     Brezilya Coğrafya ve İstatistik Enstitüsü tarafından hazırlanan yeni bir rapora göre ülkedeki yetişkin nüfusun yüzde 40'ından fazlası aşırı kilolu. Dahası Brezilyalı her 10 yetişkinden biri, ya da 10 milyonun üzerinde yetişkin obez. 
     
     4 milyon kişi de aç... 

     Buna karşılık yeterli beslenmeyenlerin sayısı 4 milyon civarında. 
     İktidarda bulunduğu iki yıldır ülkesinin asıl probleminin açlık olduğunu söyleyen Brezilya Devlet Başkanı Luiz Inacio da Silva, 'halkım aç olduğunu söylemekten utandığı için sonuçlar böyle' dese de, istatistikler araştırmanın başlatıldığı 1970 ortalarından beri ülkede obezitenin hızla yayıldığını gösteriyor. Rapora göre suçlu, dünyanın geri kalanında olduğu gibi dengesiz beslenme ve hareketsiz yaşam tarzı. 
     Uzmanlar dünyanın en büyük şeker üreticisi olan Brezilya'da meyvelerin üzerine bile şeker dökmenin adet olduğunu, ülkenin meşhur kahvesi 'cafezinho'nun şekerden oluştuğunu söylüyor. Brezilya ve ABD dünyada şeker tüketiminin en fazla olduğu ülkeler olarak biliniyor. Ülkede gazlı içeceklerin tüketimi de son 30 yılda yüzde 400 oranında artmış. Son yıllarda yağlı ve işlenmiş gıdaların ağırlık kazandığı Brezilya beslenme tarzının geleneksel kanadı da nişasta ve karbonhidrat bakımından çok yüklü. Tipik bir öğlen yemeği mönüsü protein olarak sadece et ve baklagil değil, aynı öğün içinde pirinç, patates, kek, ekmek ve manyok adı verilen bir tür nişastalı yiyecek içeriyor. 
     
     Gitar biçimli kadın makbul 

     Araştırmada danışmanlık yapan Sao Paulo Üniversitesi'nin beslenme uzmanı Carlos Augusto Monteiro, ekonomik olarak gelişmiş diğer ülkelerde olduğu gibi, Brezilya'da da artık daha hareketsiz bir yaşam tarzının benimsendiğini söylüyor. Brezilyalıların kadın için 'güzel' tanımından anladıkları da, gitar biçimli yuvarlak bir beden. Uzmanlar ülkenin şişmanlama eğiliminde bu faktörün de rolü olduğuna inanıyor. Brezilyalı kadınlara sıkça verilen bir öğüt 'Yemek ye yoksa sopaya dönersin'. 

     
</TEXT>
</DOC>
