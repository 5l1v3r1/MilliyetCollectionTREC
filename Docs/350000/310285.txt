<DOC>
<DOCNO> 310285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonsiy24.html </URL>
<DATE> 2005/01/28/ </DATE>
<TIME> 19.18 </TIME>
<AUTHOR>  </AUTHOR>
<HEADLINE>
Karayalçın, çevre politikamızdan memnun değil... 
</HEADLINE>
<TEXT>

     SHP Genel Başkanı Murat Karayalçın, AB sürecinde müzakerelerde tarımdan çok çevre sorunlarının gündeme getirileceğini ifade ederek, Türkiye'nin AB standartlarına uygun olmayan bir çevre politikasına sahip olduğunu söyledi. 
     Karayalçın, Parti Merkez Yürütme Kurulu Ocak Ayı toplantısı için geldiği Adana'da bazı sendika temsilciliklerini ve sivil toplum kuruluşlarını ziyaret etti. 
     Karayalçın, Adana Ticaret Odası Başkanı Şaban Baş'ı ziyareti sırasında, kamuoyunda, AB sürecinde yapılacak müzakereler sırasında tarım konusunun sıkıntı yaratacağı fikrinin hakim olduğunu ifade etti. 
     Müzakerelerde tarımdan çok çevre sorunlarının gündeme getirileceğini kaydeden Karayalçın, Türkiye'nin AB standartlarına uygun olmayan bir çevre politikasına sahip olduğunu, bu konuda Avrupa'nın gerisinde yer aldığını belirtti. 
     Bu aşamada, sivil toplum kuruluşlarının ve belediyelerin daha bilinçli ve dikkatli davranması gerektiğini ifade eden Karayalçın, şunları kaydetti 
     ''Kentsel dönüşüm projelerinin desteklenmesi, gelişim ve AB süreci için çok önemli. Türkiye iç kaynaklarıyla çehresini ve çevresini yenileyebilir, istihdam düzeyini yükseltebilir. Bunlar için proje hamlesine ihtiyaç var. AB müzakereleri için devlet işleyişini bilen, başbakan yardımcısı ve dışişleri bakanı sıfatı bulunan kişiler görevlendirilmeli. Bu nedenle Abdullah Gül'ün müzakereler için görevlendirilmesinin önemli olacağını düşünüyorum.'' ATO Başkanı Şaban Baş ise Çukurova bölgesinin ekonomi ve sanayi yapısına değinerek, projeler ve çalışmalarla ilgili bilgi verdi. 
     Baş, tarım ve çevre politikasının bölge için çok önemli olduğunu ve bunların bir arada yürütülmesi gerektiğini kaydetti. Sanayi açısından AR-GE faaliyetlerinin de önemine değinen Baş, bu konuda Türkiye'de ciddi sıkıntılar yaşandığını savundu. 
     Karayalçın, ayrıca Türk-İş Bölge Temsilciliği, Adana Esnaf ve Sanatkar Odaları Birliği, Adana Sanayi Odası, Hacı Bektaşi Veli Derneği'ni ziyaret ederek, görüş alışverişinde bulundu. 
     
</TEXT>
</DOC>
