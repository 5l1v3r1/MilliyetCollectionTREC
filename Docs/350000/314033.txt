<DOC>
<DOCNO> 314033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/yazar/pulur.html </URL>
<DATE> 2005/02/10/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Hakem ve ilaç... 
</HEADLINE>
<TEXT>


TURHAN Selçuk'un yıllar önce yaptığı bir karikatür aklımıza geldi 1960 öncesi olmalı, "Demokratlar", CHP Genel Sekreteri Kasım Gülek'e çok kızıyorlar, Turhan, Kasım Gülek'i bir kazana koymuş kaynatıyor, etrafında da yamyamlar dans ediyor 
"Şu Kasım'ı ne yapmalı, asmalı, kesmeli " diye. 
Hem adamı kazanda kaynatıyorlar, hem de asmalı, kesmeli diye bağırıyorlar. 

NEREDEN aklımıza geldi bu karikatür... 
Futbol hakemi Kuddusi Müftüoğlu için yazılanları, televizyonlarda söylenenleri okudukça, işittikçe... 
Hakemin maçta hata yaptığı, bilerek ya da bilmeyerek kural ihlali yaptığı kesin. Biz de maçı seyrettik, önce bir düdük çaldı, frikik at, diye. Gençlerbirliği oyuncusu koştu geldi, topa vurmadan önce bir düdük daha. Niye Çünkü Beşiktaşlı oyuncu topa vurulmadan önce barajdan çıkmış, ileri koşmuştu. Düdük sesini duyan Beşiktaşlılar gevşedi, duraksadı. Gençlerbirliği oyuncusu topa vurdu, gol oldu, hakem üçüncü düdüğü çaldı, golü verdi. 
İtiraz bu haklı itiraz. İkinci düdükten sonra oyun durmuş, gol sayılmaz. 
Kimsenin buna bir itirazı, bir diyeceği yok. Federasyon herhalde maçı tekrar ettirecek, hakeme de hatasından ötürü ceza verecek, vermeli de... 

LAKİN kan damlayan kalemlere, tükürük saçan ağızlara göre, bu ceza yetmez 
Tıpkı, Turhan Selçuk'un karikatüründeki gibi, asmalı kesmeli 
Kuddusi Müftüoğlu ya çekip gitmeli, ya atılmalı, hakemlik elinden alınmalı... 
Çünkü hatalı... 

SANKİ kimse hata yapmazmış gibi... Bir hafta önce yaptığı tahmini ertesi hafta tersyüz edenlerden, konuşmalarını yalanlayanlardan kaç kişi kalemini atıp çekildi, ya da kaç kişi sesini kesti 
Hiç hatırlayan var mı 
Onların hatası mubah, hakemin hatası haram 

ELBETTE hakemin hatası Beşiktaş'a pahalıya mal oldu ama, insan canına mal olmadı ya 
Geçen gün Uğur Dündar'ın "Arena" programında vardı Amerika'da bir ilacın satışı yasaklanmış, sonra yapılan araştırmada en az 2210 kişinin öldüğü saptanmış... 
Bu ilaç Türkiye'de de kullanılmış, zararlı olduğu anlaşılınca yasaklanmış, fakat ilacın etkisi üzerinde hiçbir araştırma yapılmamış. Prof. Cankat Tulunay'a göre, bu ilaçtan Türkiye'de de ölenler bulunabilirmiş... 

İLACIN yasaklanmasından sonra Türkiye'de araştırma yapmayanlar, bu ilacı yazıp hastalarında gördükleri yan etkileri bakanlığa bildirmeyenler hatalı değil mi 
Kuddusi Müftüoğlu hiç olmazsa hatasını kabul ediyor, "İkinci düdüğü ben çaldım " diyor, "Ben çalmadım, tribünden çalmışlar " deseydi ne olacaktı 
Eğer, hata yapan hakemin işi elinden alınsaydı, -başta gazetecilik, eğer meslekse- kim bilir kaç kişi mesleksiz kalırdı... 



</TEXT>
</DOC>
