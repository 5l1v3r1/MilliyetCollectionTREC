<DOC>
<DOCNO> 313339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/spor/axspo02.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Anelka artık banko 
</HEADLINE>
<TEXT>


Daum, Fransız yıldızı ilk on bire almak için çalışmalara başladı, Tuncay, Selçuk, Serhat telaşlandı 

YUSUF KOBAL 


Çılgına döndü 
FENERBAHÇE'NİN ilk on biri, Anelka'ya göre kurulacak. Yönetimin de isteğiyle İstanbulspor maçına Fransız golcüyle başlayacak olan Teknik Direktör Daum'un, orta alandan bir oyuncunun formasını Anelka'ya teslim edeceği ifade edildi. Özellikle Tuncay, bu rekabette ilk forma kaybetme sırasının kendisinde olduğunu düşününce çılgına döndü. Ona, formayı kaptırma endişesi taşıyan Selçuk ve Serhat da katıldı. 

Dereağzı hazır 
FUTBOLCULARIN sıkıntısını hisseden Daum ise olaya erken el atıp, oyuncularına gözdağı verdi. Samsunspor maçının sonucu da Alman hoca için operasyonunun önünü açtı. Öte yandan kar yağışı nedeniyle Samandıra Tesisleri'ne ulaşımın imkansız hale geldiği belirtilirken, Sarı - Lacivertliler'in İstanbulspor maçı hazırlıklarına Dereağzı Tesisleri'nde başlayabileceği, bunun hazırlığının yapıldığı vurgulandı. 

Alex affı kabul etmedi 

ALEX, Fenerbahçe'nin, "Brezilya Milli Takımı'ndan affını iste" teklifini kabul etmedi. Hong Kong ile yapacakları hazırlık karşılaşması için bu ülkeye giden Sambacı, milli takıma yeniden döndüğü için, yöneticilerin bu önerisine sıcak bakmadı. Sarı - Lacivertliler, maç ve uzun yol nedeniyle İstanbul'a yorgun dönecek oyuncuyu, dikkatli olması konusunda uyardı. 

Johansson'a 1 numara 

YUSUF DURSUN 

UEFA Başkanı Lennart Johansson ile İcra Kurulu Başkanı Şenes Erzik, dün Fenerbahçe'yi ziyaret etti. Önce Şükrü Saracoğlu Stadı'nı gezen UEFA Başkanı, stada ve Fenerium'a hayran kaldı. FB TV'de programa katılan Johansson'a, Sarı - Lacivertli futbolcuların imzaladığı 1 numaralı forma hediye edildi. Faruk Ilgaz Tesisleri'nde yönetimle yemek yiyen Johansson, "Umarım Fenerbahçe, UEFA'da final oynar. Türk seyircisi dini kadar futbolu seviyor" dedi. 



</TEXT>
</DOC>
