<DOC>
<DOCNO> 341491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun37.html </URL>
<DATE> 2005/05/11/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Beyaz Saray boşaltıldı, büyük panik 
</HEADLINE>
<TEXT>

     Beyaz Saray üzerinde uçan kimliği belirsiz bir uçak, ABD'de yürekleri ağıza getirdi. Savaş uçakları Washington semalarında havalandı, sirenler çaldı. Beyaz Saray ve Kongre binası boşaltılırken, Başkan Bush'un olay sırasında Beyaz Saray'da olmadığı bildirildi. 
     Reuters ajansı, Beyaz Saray’ın açıklanmayan bir nedenden dolayı boşaltıldığını ve savaş uçaklarının Beyaz Saray üzerinde uçtuğunu duyurdu. 
     Kimliği belirsiz Cesna tipi bir uçağın Beyaz Saray ve Kongre binasına bir iki dakika mesafede uçması üzerine ABD alarma geçti, savaş uçakları Washington semalarında uçmaya başladı. 
     İç Güvenlik Bakanlığı’ndan bir yetkili de, "Cesna" tipi küçük bir uçağın yasaklı hava sahasına girdiğini kaydetti. 
     Yetkililer, halka kongre binasından uzaklaşmaları çağrısında bulundu, sirenler çaldı. 
     ABD Kongresi ve Beyaz Saray binalarında alarm verilerek tahliye işlemi yapılmasının ardından "tehlikenin geçtiği" duyuruldu. 
     Reuters ajansının haberine göre, Beyaz Saray gizli servisi yetkilileri, panikten birkaç dakika sonra tehlikenin geçtiğinin bildirildiğini ve çalışanların bürolarına dönmelerine izin verildiğini söyledi. 
     ABD Başkanı George Bush’un, olay esnasında Beyaz Saray’da olmadığı, bisikletle dolaştığı belirtildi. 
     Bu esnada borsanın hızla düştüğü belirtildi. 
     Kongre binası polis şefi Terence Gainer, uçağın Washington’un merkezini vurabilecek konumda olduğunu belirtirken, Beyaz Saray Sözcüsü Scott McClellan uçağın Beyaz Saray’a 5 kilometre yaklaştığını söyledi. 
     Gainer, ayrıca endişe yaratan uçakta bulunan kişilerin "maceracı" olarak göründüğünü kaydetti. AP ajansı, uyarı ateşi açılan Çesna tipi uçakta 2 kişinin bulunduğunu ve bu kişilerin gözaltına alındıklarını belirtti. Daha önce 1 pilotun gözaltına alındığı aktarılmıştı. 
     
     DAKİKA DAKİKA WASHINGTON 

     Beyaz Saray Sözcüsü McClellan, Washington’da endişeye yol açan olayın yerel saatle dakika dakika gelişimini şöyle özetledi 
     -11 59 Beyaz Saray’a 24 kilometre mesafede Çesna tipi bir uçağın kuzeyden yaklaşması üzerine Beyaz Saray’daki alarm düzeyi "sarı"ya yükseltildi. 
     -12 00 Savaş uçakları, küçük uçağın yolunu kesmek üzere havalandı. Uçağın pilotuyla temas kurulmaya çalışıldı, ancak yanıt alınamadı. 
     -12 01 Uçağın, Beyaz Saray’a 16 kilometre yanaşmasıyla güvenlik alarmı "turuncu"ya yükseltildi. 
     Beyaz Saray tahliye edilmeye başlandı. Binada bulunan First Lady Laura Bush ile eski First Lady Nancy Reagan güvenli bir yere aktarılırken, Başkan Yardımcısı Dick Chaney de uzaklaştırıldı. 
     -12 03 Çesna tipi uçak Beyaz Saray’dan uzaklaşmak üzere batı yönüne dönmeden önce yaklaşık 5 kilometre yaklaşınca, alarm düzeyi "kırmızı"ya yükseltildi. 
     -12 11 Alarm düzeyi tekrar "sarı"ya indirildi. 
     -12 14 Küçük uçak, Blackhawk helikopteri ve bir savaş uçağı eşliğinde giderken, "tehlikenin geçtiği" bildirildi. 
     
</TEXT>
</DOC>
