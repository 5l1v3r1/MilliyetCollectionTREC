<DOC>
<DOCNO> 345424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo44.html </URL>
<DATE> 2005/05/24/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Fransa Açık Tenis Turnuvasında Agassi elendi... 
</HEADLINE>
<TEXT>

     Sezonun ikinci Grand Slam mücadelesi olan 104. Fransa Açık Tenis Turnuvası, Paris kentinde sürüyor. 
     Roland Garros Kortları’nda düzenlenen, 17 milyon dolar toplam ödüllü turnuvanın 2. gününde, tek erkekler ve tek bayanlarda dünyanın en ünlü raketlerinin mücadeleleri nefesleri kesti. Turnuvanın ikinci gününde, tek erkeklerde dünya klasmanında 3. sırada bulunan ve bu yılın ilk Grand Slam mücadelesinde Avustralya Açık’ı kazanan Rus Marat Safin, Hollandalı rakibi Raemon Sluiter’i 6-1 4-6 6-4 6-2’lik setlerle 3-1 yenerek bir üst tura çıkmayı başardı. 
     Tek erkekler mücadelesinin ilk sürprizi ise ABD’li ünlü raket Andre Agassi’nin, Finli raket Jarkko Nieminen’e 7-5, 4-6, 6-7, 6-1, 6-0’lik setlerle 3-2 kaybetmesi oldu. 
     Son 2 sette yorgun görünen 35 yaşındaki Agassi, yaklaşık 3 saat süren mücadelenin ardından rakibine boyun eğerek bu Grand Slam’den de eli boş döndü. 
     Tek erkeklerde günün bir diğer sürpriziyse dünya klasmanında 13. 
     olan Hırvat Ivan Ljubicic’in, sıralamada yer alamayan Arjantinli Mariano Puerta’ya 7-5 7-5 6-2’le 3-0 yenilmesiydi. Tek bayanlardaysa dünya sıralamasının 2 numarasında bulunan Wimbledon şampiyonu Rus raket Maria Sharapova, ilk maçında 18 yaşındaki yine Rus rakibi Evgenia Linetskaya’yı 6-7, 6-2, 6-4’lük setlerle 2-1 mağlup etmeyi başardı. Günün bir diğer maçında 6 numaralı seribaşı Rus raket Svetlana Kuznetsova, Fransız tenisçi Mathilde Johansson’u 6-1 ve 6-1’lik 2 setle yenmeyi bildi. Turnuvanın bir diğer seribaşı raketi olan Rus Nadia Petrova, rakibi ABD’li Mashona Washington’u 6-4 6-2’le geçti. Paris’teki Roland Garros kortlarında düzenlenen Fransa Açık’a yarın yapılacak mücadelelerle devam edilecek. 
     
</TEXT>
</DOC>
