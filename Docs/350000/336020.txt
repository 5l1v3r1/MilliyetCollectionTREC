<DOC>
<DOCNO> 336020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur56.html </URL>
<DATE> 2005/04/22/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Boğaz Köprüsü'nde kaza davası... Sanık Başkomiser ve tanıklar konuştu... 
</HEADLINE>
<TEXT>

     Boğaziçi Köprüsü'nde kullandığı otomobille kaza yaparak araçtaki Yeliz Telli'nin ölümüne, 2 kişinin de yaralanmasına neden olduğu öne sürülen Başkomiser Ebubekir Temur'un 10 yıla kadar hapis cezası istemiyle yargılanmasına başlandı. 
     İstanbul 15. Asliye Ceza Mahkemesi'ndeki duruşmaya, tutuklu sanık Ebubekir Temur katıldı. Duruşmada, Yeliz Telli'nin annesi Nermin Karaman ile olayda yaralanan Süleyman Uçar da müşteki sıfatıyla hazır bulundu. 
     Duruşmada sorgusu yapılan Ebubekir Temur, olay günü Süleyman Uçar'ın teklifi üzerine Anadolu Yakası'na geçtiklerini, ancak araçta bulunan Erman Ayan'ın saatin geç olduğunu söyleyerek eve gitmek istediğini bildirdi. 
     Temur, ''Sanırım Süleyman Uçar geri dönülmesine bozuldu. Erman Ayan ile aralarında önce küfürleşme oldu. Sonra itişip kakışmaya başladılar. Benim arkamda oturan Yeliz de onları ayırmaya çalışıyordu. Ben köprünün üzerinde olduğumuzdan duramadım, müdahale de edemedim. Bu sırada araçta bulunanlardan biri bana çarptı ve kaza bu nedenle oldu'' dedi. 
     Bir taksiye çarptıklarını, ardından da aracın sol taraftaki bariyere sürttüğünü, kurtarmak için otomobili sağ tarafa yönlendirmeye çalışırken kontrolü tamamen kaybettiğini belirten Temur, hastanedeyken olayı hatırlamadığını söylemesine, kendinde olmamasına rağmen ifadesinin alındığını ve imzalatıldığını savundu. 
     
     MÜŞTEKİNİN İFADESİ... 
     Müşteki Süleyman Uçar da, Yeliz Telli ve Erman Ayan ile Bakırköy'de buluşarak Etiler'de bir bara gittiklerini, alkol aldıklarını, ancak Temur'un bir dublenin yarısını içtiğini söyledi. 
     Kazanın tam olarak nasıl meydana geldiğini fark edemediğini, taksiye çarpıp savrulduklarını, arkasından da gözünü hastanede açtığını anlatan Uçar, ''Ebubekir'in söylediği olaylar olmadı. İtişip kakışma yok. Çünkü 2 saat önce tanıştığım biriyle itişip kakışmam söz konusu olamaz. Ağız tartışması yapıp yapmadığımı hatırlamıyorum, ama kaza sırasında cep telefonumla oynuyordum'' dedi. 
     Şikayetçi olup olmadığı sorulan Uçar, ''Şikayetçi değilim. Olay bir kazaydı'' diye konuştu. 
     
     MÜŞTEKİ VE AVUKATI 
     Müşteki Nermin Karaman ise sanıktan şikayetçi olduğunu ifade ederek, ''Hepsini yalan söylüyor'' dedi. 
     Yeliz Telli'nin babası Nuri Telli ile annesi Nermin Karaman'ın avukatı Kenan Aşık da, ''sanığın anlatımlarının her aşamada farklı olduğunu, yani gerçeğin saklanmasının ve soruşturmanın başka tarafa yönlendirilmesinin söz konusu olduğunu'' öne sürdü. 
     Kazadan sonra Yeliz Telli'nin şahsi eşyasının sanığın görev yaptığı yerdeki dolabından çıktığını kaydeden avukat Aşık, ''delillerin karartılması ihtimali bulunduğundan sanığın tutukluluk halinin devamına karar verilmesini istediğini'' bildirdi. 
     Söz alan Temur'un avukatı Yüksel Alay ise müvekkilinden, ''Telli'nin çantasının görev yaptığı yere nasıl geldiğinin'' sorulmasını istedi. 
     Hakimin, avukatın sorularına cevap vermesini istediği Temur, şöyle konuştu 
     ''Başımı direksiyona ya da hava yastığına çarpmış olmalıyım. 3 gencin beni dürtmesi sonucu kendime geldim. Beni Şişli Etfal Hastanesi'ne götürdüler. Bir şeyim olmadığını düşünerek, bu gençlerden beni görev yaptığım yere götürmelerini istedim. Oraya vardığımızda bana aracın içinde buldukları çantayı teslim ettiler. Benden başka kimse olmadığından olay yerinde bırakmak istememişler.'' Tekrar söz alan avukat Alay, müvekkilinin emniyet mensubu olduğunu ve bu nedenle delilleri karartmasının söz konusu olmadığını savundu. 
     Avukat Alay, cezanın kusur oranına göre verileceği de göz önünde tutularak, müvekkilinin tahliyesine karar verilmesini istedi. 
     Sanığın tutukluluk halinin devamına karar veren hakim, Erman Ayan ve taksi şoförü Cumhur Başaran'ın dinlenmesi amacıyla duruşmayı erteledi. 
     
     İDDİANAMEDEN... 
     İstanbul Cumhuriyet Başsavcılığı'nca hazırlanan iddianamede, Temur'un kullandığı 34 UF 5975 plakalı otomobilin, aşırı hız ve havanın yağışlı olması nedeniyle Boğaziçi Köprüsü üzerinde Cumhur Başaran idaresindeki taksiye arkadan çarptığı belirtiliyor. 
     Otomobilin sol arka koltuğunda oturan Yeliz Telli'nin çarpma nedeniyle kapının açılması sonucu araçtan düştüğü ve öldüğü, aynı araçta bulunan Erman Ayan ile Süleyman Uçar'ın da yaralandığı anlatılan iddianamede, Ebubekir Temur'un ''tedbirsizlik ve dikkatsizlik sonucu ölüme ve yaralanmaya neden olmak'' suçundan 4 ile 10 yıl arasında hapis cezasına çarptırılması talep ediliyor. 
     Güngören İlçe Emniyet Müdürlüğü Asayiş Büro Amiri olan Başkomiser Ebubekir Temur, kazanın ardından 24 Ocak 2005 tarihinde çıkarıldığı mahkemece tutuklanmış ve İstanbul Emniyet Müdürlüğü tarafından hakkında idari soruşturma başlatılmıştı. 
     
</TEXT>
</DOC>
