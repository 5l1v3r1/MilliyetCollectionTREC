<DOC>
<DOCNO> 330234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/guncel/gun06.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayrağa bu kez bıçakla saldırdılar 
</HEADLINE>
<TEXT>


Erzurum'da bayrağı indirip yırttıkları öne sürülen 7 öğrenci gözaltına alındı 

ERZURUM ADANA DHA 

Erzurum'daki bir ilköğretim okulunun gönderindeki Türk bayrağını indirip yırtarak yere attıkları ve Atatürk büstüne zarar verdikleri iddia edilen 7 lise öğrencisi gözaltına alındı. Bu öğrencilerin, Abdurrahman Gazi İlköğretim Okulu bahçesinde önceki gün bayrak direğinin ipini kestiği, bayrağı bıçakla yırttıkları, Atatürk'e ait maskı da ateşle yakmak istedikleri öne sürüldü. 
Polis, 15 yaşındaki A.Y. ile S.A., 16 yaşındaki A.Ç., S.B., M.K., S.Y. ve 19 yaşındaki S.D.'yi gözaltına aldı. Emniyet Müdürü Tahsin Demir, yakalanan 7 lise öğrencisinin Terörle Mücadele Şubesi'nde sorgulandığını, başsavcılığın da konuyla ilgili soruşturma başlattığını kaydetti. 

Adana'da da makas 
Adana'da da Milli Mensucat İlköğretim Okulu'nun gönderindeki Türk bayrağı, makasla kesilerek parçalandı. Okul Müdürü Suzan Dal, Milli Eğitim Müdürlüğü, Terörle Mücadele Şubesi ile Şakirpaşa Karakolu'na olayı bildirdi. Kesilen bayrak, üzerinde parmak izi araması yapılmak üzere Emniyet Müdürlüğü'ne götürüldü. 


</TEXT>
</DOC>
