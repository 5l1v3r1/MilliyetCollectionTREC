<DOC>
<DOCNO> 344141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/spor/spo04.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Aklın yolu bir 
</HEADLINE>
<TEXT>


Trabzonspor Teknik Direktörü Şenol Güneş, "Fenerbahçe'nin derbide Galatasaray'ı yenmesini istiyoruz. Çünkü bu sonuç Şampiyonlar Ligi için bizim lehimizedir" dedi 


Sezonu 2. bitirerek Şampiyonlar Ligi biletini kapmayı planlayan Bordo - Mavililer, Fenerbahçe'nin derbi maçtan istediğini alarak ayrılmasını beklerken, Teknik Direktör Şenol Güneş bu konudaki düşüncelerini sıraladı. Tecrübeli hoca, Sarı - Lacivertli takımın, Galatasaray'ı yenmesini istediklerini vurguladı. Güneş, "Maçın sonucu bizim için çok önemli. İstediğimiz sonuç Fenerbahçe'nin lehine olan sonuçtur. Böyle bir sonuç da Şampiyonlar Ligi için bizim lehimize. Beraberlik de bize yarayacak fakat iki maçı da kazanmamız lazım" ifadesini kullandı. 

Fatih ameliyat olacak 
Şenol Güneş, transfer konusundaki çalışmaların sürdüğünü söyledi. Yurt dışına giderek 5 kamp yeri baktığını ve 1 maç izlediğini kaydeden tecrübeli teknik adam, "Oyuncu izlemeye devam edeceğiz. 3-5 transfer yapmak istiyoruz" dedi. Güneş, Fatih Tekke'nin ameliyat olacağını da açıkladı. Bordo - Mavili takımın hocası, "Fatih'in kasıklarında ciddi ağrılar var. Özveriyle oynuyor, ancak ameliyat olması lazım" diye konuştu. 

Süper Gençler el üstünde 

Eskişehir'deki Türkiye Şampiyonası'nın finalinde Çorumspor'u 4-0 yenerek zirveye çıkan Trabzonspor Süper Genç Takımı üst üste 2. sezonda şampiyon olmanın gururunu yaşıyor. Bordo - Mavili Gençler, Altyapı Sorumlusu Yönetici Nejdet Birinci başkanlığındaki kafile ile dün Trabzon'a döndü. Genç oyuncuları, aralarında Şenol Güneş'in de yer aldığı çok sayıda taraftar çiçeklerle karşılarken, Başkan Atay Aktuğ, antrenörler Ahmet Özen ve Turgut Kural'ı tebrik etti. 

Tolga'ya yeni teklif 

Shakhtar Donetsk ile Trabzonspor arasında yapılan Tolga pazarlığı devam ediyor. Ukrayna ekibi ısrarla kadrosuna katmak istediği milli savunmacı için daha önce yaptığı teklifte artırıma gitti. Başarılı oyuncuya karşılık daha önce 2.5 milyon dolar ve Paraguaylı Petre Benitez'i öneren, Shakhtar Donetsk yönetimi, para miktarını 3 milyon dolara çıkardı. Bordo - Mavililer'in 4 milyon dolar istediği öğrenildi. 

Marquez Pinto takibi 

Trabzonspor'da stoper adayları arasına Brezilya'nın Botafago takımında top koşturan 22 yaşındaki Rafael Marquez Pinto da girdi. Bordo - Mavili kulüp adına Brezilya'da daha önce oyuncu izleyen İhsan Derelioğlu ve Lemi Çelik'in çok beğendikleri Pinto için Teknik Direktör Şenol Güneş'e rapor verdikleri öğrenildi. Öte yandan Polonyalı savunmacı Glawaski'den vazgeçildi. 

Samsun'a tam kadro 

Trabzonspor kendi sahasında hafta sonu Samsunspor'la oynayacağı kritik maça uzun süre sonra tam kadro halinde çıkacak. Teknik Direktör Şenol Güneş yönetiminde yaptığı idmanla karşılaşmanın hazırlıklarını sürdüren Bordo - Mavililer, Celalettin ve Lee Yong'un sakatlıktan kurtulması, kaleci Petkoviç'in de cezasının bitmesiyle rahat bir nefes aldı. Fatih Tekke'ye ise tedavi uygulandığı belirtildi. 


</TEXT>
</DOC>
