<DOC>
<DOCNO> 346871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/spor/spo19.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldo'ya tehdit 
</HEADLINE>
<TEXT>


Brezilya Milli Takımı'nda Konfederasyon Kupası öncesi büyük kriz var. Teknik Direktör Parreira, tatile gitmek için affını isteyen yıldız oyuncuyu turnuvaya gelmezse bir daha kadroya almayacağını açıkladı 


Almanya'da haziran ayında düzenlenecek Konfederasyon Kupası öncesi Brezilya Milli Takımı karıştı. Teknik Direktör Carlos Alberto Parreira, yorgunluk nedeniyle milli takımdan affını isteyen Ronaldo'ya sert ultimatom gönderdi... Deneyimli çalıştırıcı, 2006 Dünya Kupası'nda oynamak isteyen futbolcuların bazı fedek rlıklar yapması gerektiğini vurgulayıp, "Aksi taktirde yerlerine başkasını bulurum" dedi. 

'Ya oynar ya da...' 
Ronaldo'yu hedef alarak hiç kimseninin vazgeçilmez olmadığını belirten başarılı teknik adam, "Dinlenmek için bir özrü kabul edemem. Eğer Dünya şampiyonu olmak istiyorsanız bunun tüm zorluklarına katlanmalısınız. Ronaldo'nun gerek fiziksel gerekse duygusal açıdan sıkıntılı bir dönem geçirdiğini biliyorum. Oynamak istemiyorsa bundan sonra evinde oturur" diye konuştu. 

R.Carlos'tan destek 
Real Madridli yıldız, Folha de Sao Paulo gazetesine verdiği röportajda "Gelecek yıl Dünya Kupası var. Bu sezon sonunda da dinlenemezsem iki yıl boyunca hiç tatil yapmayacağım anlamına geliyor" ifadesini kullanmıştı. Roberto Carlos da konuyla ilgili yaptığı açıklamada, "Ronaldo yoğun bir sezon geçirdi. Dinlenmeye ihtiyacı var. Parreira'yla konuşup onun için izin istiyeceğim" diyerek, takım arkadaşına destek verdi. 



</TEXT>
</DOC>
