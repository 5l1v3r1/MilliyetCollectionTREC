<DOC>
<DOCNO> 331953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/soneko09.html </URL>
<DATE> 2005/04/10/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Türkiye, yabancıya sudan ucuz... 
</HEADLINE>
<TEXT>

     Türkiye, 30 OECD ülkesi içinde Çek Cumhuriyeti, Slovakya, Polonya ve Meksika'nın ardından Macaristan'la birlikte en ucuz 5'inci ülke oldu. Türkiye'ye gelen yabancılar kendi ülkelerinde aldıkları bir mal ve hizmeti Türkiye'de daha ucuza mal edebiliyorlar. Türkler ise bu ülkelere gittiklerinde aynı mal ve hizmeti Türkiye'dekine göre daha pahalıya alıyorlar. 
     OECD tarafından tüketici fiyatları baz alınarak hesaplanan "karşılaştırmalı fiyat düzeyi" çalışmasının Şubat 2005 sonuçları açıklandı. Buna göre OECD'nin en pahalı ülkesinin İzlanda, en ucuz ülkesinin de Çek Cumhuriyeti olduğu belirlendi. Türkiye ise Macaristan'la birlikte en ucuz beşinci ülke konumunda bulunuyor. 
     Karşılaştırmalı fiyat seviyelerine göre, Türkiye'nin yabancılar açısından "sudan ucuz" olduğu belirlendi. Buna göre, bir İzlandalı kendi ülkesinde 100 İzlanda Kronu ödeyerek aldığı bir mal ve hizmeti Türkiye'de 42 krona elde edebiliyor. İsviçreli bir turist kendi ülkesinde 100 İsviçre Frangına aldığı bir mal ve hizmeti Türkiye'de 45 Franga, Norveçli ve Danimarkalı ise 46 krona alabiliyor. 
     Türkiye özellikle Akdeniz çanağında turizmde rakibi olan Yunanistan, İtalya, İspanya gibi ülkelere göre turustler açısından önemli bir fiyat avantajı taşıyor. 
     Örneğin bir Alman turist Türkiye'de 100 euroya alabileceği bir mal ve hizmet sepetine Yunanistan'da 137, İtalya'da 161, İspanya'da 141 euro ödemesi gerekiyor. 
     İrlanda, Japonya, Finlandiya, İsveç, Almanya, Fransa, Avusturya İngiltere, Hollanda, Lüksemburg, Belçika, İtalya, Avustralya ve Yeni Zellanda vatandaşları kendi ülkelerinde 100 birim ödeyerek aldıkları bir mal ve hizmeti Türkiye'de neredeyse bunun yarısını vererek alabiliyorlar. 
     Türkiye'nin Çek Cumhuriyeti, Slovenya ve Polonyalılar için ise kendi ülkelerine göre pahalı olduğu belirlendi. 
     
     YABANCIYA UCUZ TÜRK'E PAHALI 

     Türkiye ile en büyük fiyat farkının, OECD'nin en pahalı ülkesi olan İzlanda arasında olduğu belirlendi. Buna göre, Türkiye'de 100 YTL ödenerek alınabilen bir mal ve hizmet sepeti için, İzlanda'da 238 YTL, İsviçre'de 220 YTL, Danimarka'da 218 YTL, Norveç'de 216 YTL, Japonya'da 204 YTL ve İrlanda'da 203 YTL ödemek gerekiyor. 

     
</TEXT>
</DOC>
