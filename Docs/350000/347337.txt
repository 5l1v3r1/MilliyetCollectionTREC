<DOC>
<DOCNO> 347337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/siyaset/asiy.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mülkiye, ODTÜ, İTÜ'de teröristler yetişti' 
</HEADLINE>
<TEXT>


İzinsiz Kuran kursu açma cezasına indirimi savunan AKP Grup Başkan Vekili, "Terörist yetiştiren eğitim kurumları kapatılacaksa, Ankara Üniversitesi SBF, İTÜ, ODTÜ'nün de kapatılması gerekirdi" dedi 

ANKARA Milliyet 


AKP Grup Başkan Vekili İrfan Gündüz, izinsiz Kuran kursu açanlara verilecek cezanın üst sınırını bir yıla indiren düzenlemeyi, "Eğitim kurumları terörist yetiştirmez. Terörist yetiştiren eğitim kurumları kapatılacaksa, Ankara Üniversitesi Siyasal Bilgiler Fakültesi, İstanbul Teknik Üniversitesi, Ortadoğu Teknik Üniversitesi'nin de kapatılması gerekirdi" sözleriyle savundu. 
TBMM'de düzenlediği basın toplantısında suçların şahsiliğinin esas olduğunu belirten Gündüz, "Bazı üniversitelerden münferit suçlular çıktı diye kapatılacak mıydı Eğitim kurumlarının kapatılması yanlış" dedi. 
CHP lideri Deniz Baykal, geçen hafta izinsiz Kuran kursu açanlara ceza indirimi getiren düzenlemeyi ve AKP'yi eleştirirken, "Cemaat okulları içinde terör eğitimi, şiddet eğitimi çok rahatlıkla yapılır. Bir süre önce Türkiye, Hizbullah tablosunun içinden kendisini güç çıkardı" demişti. 

Yasadışılık söz konusu değil 
Cezaların indirilmesinin yasadışılığı teşvikle ilgisinin olmadığını kaydeden AKP Grup Başkan Vekili İrfan Gündüz, "Yasadışı bir kurum, ceza verildikten sonra kapatılmadan çalışmaya devam edecek. Ülkede isteyen istediğini, istediği gibi öğretsin mi diyorsunuz " sorusu üzerine, kurumların sınırlarının yasalarla belirlendiğini, yasadışılığın sözkonusu olmadığını anlattı. 

Sürücü kursu da aynı 
Üniversite öğrencilerinin verdiği dil dersleri ya da sürücü kurslarının da aynı statüde olduğunu, bu nedende yasadışı eğitim kurumu denince sadece Kuran kurslarının algılanmaması gerektiğini belirten Gündüz, aslında yasayı değil, yasakçı anlayışı yadırgamak gerektiğini savundu. 
İzinsiz Kuran kurslarına Atatürk'ün döneminde hapis cezası öngörülmediğini belirten Gündüz, hapis cezasının 12 Mart muhtırasıyla birlikte getirildiğini kaydetti. Gündüz, AKP olarak yolsuzluk, yoksulluk ve yasaklara karşı iktidara geldiklerini söyledi. 
Cumhurbaşkanı Ahmet Necdet Sezer'in iade etmesi halinde yasayı aynen TBMM'den geçireceklerini de söyleyen Gündüz, "Henüz veto etmedi, o nedenle dereyi görmeden paçayı sıvamayalım" diye konuştu. 

Ankara Üniversitesi Rektörü 
Şiddetle kınıyorum, Gündüz özür dilesin 

Prof. Dr. Nusret Aras Üniversiteler hiçbir zaman terörist yetiştirmez, bunu da hoş görmez. Türk üniversiteleri ülkesine yararlı insanlar yetiştirmiştir. Bir sayın milletvekilinin bu kurumların böyle insanlar yetiştiriliyor gibi kanı ortaya koyması, son derece talihsiz. Ancak, bireylerin üniversite dışındaki hayatları üniversite kontrolü altında değildir. Şiddetle kınıyor ve özür dilemesini istiyorum. Cumhuriyetin kuruluşundan beri konularında başarılı insanlar yetiştirmişlerdir. Sayın milletvekili de eğitim hayatında bu üniversitelerden izler bulabilir. 

İTÜ Rektörü 
İTÜ'den, Türkiye için çırpınan insanlar çıktı 

Prof. Dr. H. Faruk Karadoğan Bu çok talihsiz bir açıklama. İstanbul Teknik Üniversitesi vatanını, milletini seven, ülkesi için yararlı olmaya çırpınan, gerek mühendislik uygulamalarında gerekse araştırmalarda çok başarılı olmuş insanlar yetiştiren 232 yıllık bir kurumdur. Yetiştirmiş olduğu insanlar arasında cumhurbaşkanı, başbakanlar ve bilim adamları yer almaktadır. Bu insanları yetiştiren, gecesini gündüzüne katıp kendi kabuğu içerisinde sorunları çözmeye çalışan bir üniversite için yapılabilecek en son tanımlamadır. Esefle karşılıyoruz. 

ODTÜ Rektörü 
Tüzmen ve Babacan, ODTÜ'den mezun 

Prof. Dr. Ural Akbulut Türkiye Cumhuriyeti Devleti'nin en önemli eserlerinden biri olarak nitelendirilen ODTÜ, Atatürk'ün kurduğu Ankara Üniversitesi ve İTÜ için kaçak Kuran kurslarıyla paralellik kurulmasını yadırgadım. 
Değerli insanlar yetiştiren üniversiteleri böyle tarif etmek haksızlık. Cumhurbaşkanı Ahmet Necdet Sezer Ankara Üniversitesi, 9. Cumhurbaşkanı Süleyman Demirel İTÜ mezunudur. Devlet bakanları Kürşad Tüzmen, Ali Babacan ile Enerji ve Tabii Kaynaklar Bakanı Hilmi Güler ODTÜ mezunudur. 

Rahşan Ecevit'ten 'kurs' tepkisi 
'Kaçak kurs, insanı misyonere yem eder' 

ANKARA Milliyet 

Eski DSP Genel Başkan Yardımcısı Rahşan Ecevit, Türk Ceza Kanunu'nun TCK kanuna aykırı eğitim yapanlara verilecek cezaları indiren maddesine, "Kaçak Kuran kurslarının önü açılıyor. Yani artık kaçak olmaktan çıkıyor" diye tepki gösterdi. 
Ecevit, dün yaptığı yazılı açıklamada, düzenlemeyle, dinle ilgili kimin, nerede, ne öğrettiğinin artık belli olmayacağını ve denetlenemeyeceğini savunarak, şunları kaydetti 
"İnsanlarımızın önüne yalan yanlış bilgiler konulacak. Bu onları dinimizden soğutacak. Başka arayışlara yöneltecek. Sonunda misyonerlere yem edecek. Kuran kursları sadece Arapça bir metni ezberletmek için açılmaz. Bu kurslar, yüce Allahımız'ın ve Hazreti Peygamberimiz'in varlığını anlatmak ve onların yolunu göstermek için vardır ve hükümetin değil, devletin gözetiminde faaliyet gösterir." 


</TEXT>
</DOC>
