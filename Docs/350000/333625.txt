<DOC>
<DOCNO> 333625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun29.html </URL>
<DATE> 2005/04/15/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Bağdat'ın kuzeyinde 6 kişi öldürüldü... 
</HEADLINE>
<TEXT>

     Irak'ın başkenti Bağdat'ın kuzey bölgelerinde dün akşam ve bu sabah meydana gelen saldırılarda 6 kişinin öldüğü bildirildi. 
     Irak ordusundan yapılan açıklamada, bu sabah Balad yakınlarında yola yerleştirilen bir bombanın patlaması sonucu 3 Iraklı askerin öldüğü, olayla ilgili 3 şüphelinin gözaltına alındığı belirtildi. 
     Açıklamada, Dujail bölgesinde de yola yerleştirilen bir bombanın infilak etmesi sonucu yabancı uyruklu bir kamyon şoförünün öldüğü kaydedildi. Şoförün kimliği hakkında bilgi verilmedi. 
     Irak polisinden yapılan açıklamada ise dün gece Tikrit'in doğusundaki Amer Li bölgesinde düzenlenen bombalı saldırıda 2 polis görevlisinin öldüğü belirtildi. 
     Bu arada, Irak'ın güneyindeki Amerikan gözaltı merkezi Bucca kampında bir mahkumun öldürülmesinin ardından şiddet olaylarının çıktığı bildirildi. 
     Amerikan ordusundan yapılan açıklamada, bir mahkumun diğer mahkumlar tarafından öldürülmesinden sonra çıkan olaylarda 12 kişinin yaralandığı belirtildi. 
     Açıklamada, gardiyanların durumu kontrol altına aldığı ve yaralanan 12 mahkumun tedavi edildiği kaydedildi. Şiddet olaylarının mahkumlar arasında olduğu, Amerikan askerlerini hedef almadığı ifade edildi. 
     Bucca kampında 2 hafta önce de olaylar çıkmış, 12 mahkumla 4 Amerikan askeri yaralanmıştı. 
     
</TEXT>
</DOC>
