<DOC>
<DOCNO> 310846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/ekonomi/eko02.html </URL>
<DATE> 2005/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
FED, Irak seçimleri, cari açık üçgeninde piyasa zorlanacak 
</HEADLINE>
<TEXT>


Yabancı girişinin sürmesi FED'in faizi çeyrek puan artırmasına bağlı. Bunun üstündeki bir artış veya aralık ayı cari açığının 2 milyar doların üzerinde gelmesi durumunda piyasadaki olumlu hava dağılabilir 

SONGÜL HATISARU Finans atölyesi 

Yılbaşından bu yana yabancıların 1.5 milyar dolar civarında pozisyon açtıkları yani döviz satıp borsa ve bono aldıkları tahmin ediliyor. Piyasa profesyonelleri yine Merkez Bankası'nın perşembe günkü 1.2 milyar dolarlık alım yaptığı müdahalesinde yabancıların 800 milyon dolar satış yaptığı kanaatinde. Bu iki rakam toplandığında yabancıların yılbaşından bu yana 2.3 milyar dolar pozisyon açtıkları ve Merkez'in müdahalesini yeni pozisyonlar açmak için fırsat olarak kullandığı söylenebilir. IMF ile yeni bir anlaşmanın arefesinde bulunulmasının etkisiyle yabancılar yüksek faizden faydalanmak için pozisyon açıyor. 
Yabancıların dün yapılan Irak seçim sonuçlarının riskini bugüne kadar fiyatlamadıkları bir ortamda yerli profesyonellerde alıma sürükleyen rüzgarın hızına kapılıyor. Bize göre Irak seçimlerinin sonuçları piyasadaki uzun vadeli trendi değiştirici bir etki yaratmayacak. Piyasa iyimser havada Irak riskini vakit alacak bir konu olarak görüyor. Ancak yine de Kuzey Irak'taki seçim sonuçlarına yönelik olarak, bölgedeki gelişmelere karşı Türkiye'nin tutumu piyasa üzerinde belirleyici olacak. 
Ancak piyasada öyle bir rüzgar var ki, satış yapanlarda piyasadaki momentum nedeniyle dönüp tekrar alım yapıyor. Öte yandan çarşamba günü yapılacak FED toplantısında kısa vadeli faizlerin çeyrek puan artırılmasına kesin gözüyle bakılıyor. Bu orandaki bir artırım fiyatların içinde olduğundan piyasanın tepkisi büyük çaplı olmayacaktır. 

Kötüleşme adım adım olmaz 
Ancak FED'in toplantı sonrasında yapacağı açıklama faiz artırımı miktarından daha önemli olacak. FED ilerleyen dönemde de ölçülü faiz artırımı sürecine devam edeceğini söyler veya 25 baz puandan fazla artırım yapar ise Türkiye'nin de dahil olduğu gelişmekte olan piyasalarda bir çalkalanma yaşanacaktır. Bu noktada, piyasada kötüleşme adım adım değil bir anda olur. Tıpkı geçen yıl nisan ve mayıs aylarında olduğu gibi. Ama biz gelen son verilere bakarak bu ihtimali düşük buluyoruz. Cuma günü açıklanan ABD'nin son çeyrek GSYİH yüzde 3.1'lik bir artışa işaret ediyordu. Fakat büyüme yavaşlamasına karşın GSYİH detaylarında bulunan enflasyona ilişkin göstergelerin h l canlı bulunuyor olması FED'in gelecekteki faiz politikasına ilişkin olarak akıllarda soru işareti bıraktı. 

Perdeyi cari açık açabilir 
Biz piyasanın tepe noktalara yakın olduğunu düşünüyoruz. Olumsuz olabilecek unsurlara piyasa bir perde çekmiş gibi. Piyasa bu perdeyi cari açık nedeniyle açıp önündeki sokağa bakmak zorunda kalabilir. Bu kapsamda bugün açıklanacak 2004 aralık ayı dış ticaret rakamı önemli olacak. 
Aralık ayı için ihracatın 6.4 milyar dolar, ithalatında 9.4 milyar düzeyinde olması bekleniyor. Fakat ithalatın aylık bazda 10 milyar dolara yaklaşması veya geçmesi durumunda özellikle döviz piyasasının bu gelişmeye yukarı yönde bir tepki vermesi mümkün. Bu hafta aralık ayı cari işlemler dengesi verilerinin de açıklanması bekleniyor. Beklentilerin üzerinde çıkacak bir ithalat rakamının aylık cari açığı 2 milyar doların üzerine taşıyabilme ihtimali piyasada moralleri bozabilir. Perşembe günü ise ocak ayı enflasyonu açıklanacak. 
Veri bombardımanının olduğu bu hafta aralık ayı bütçe sonuçlarını da görmemiz mümkün olacak. 2004 aralık ayı bütçe sonuçlarının Başbakan Erdoğan'ın salı günü yapması beklenen basın toplantısında açıklanması bekleniyor. 

Borsada yönü YKB'den gelecek sinyal belirleyecek Yapı Kredi Bankası'nın YKB adeta piyasanın barometresi olduğu geçen hafta cuma günü endeks günü kayıpla kapattı. Borsadaki düşüşte cuma günü YKB'nin satışına ilişkin olarak BDDK ve Çukuroava Grubu'ndan herhangi bir sinyal gelmemesi etkili oldu. Bugün Çukurova'nın bankadaki hisselerini tek başına satma ve aynı zamanda YKB'nin elindeki yüzde 13.1'lik Turkcell hisselerini alması için son gün. Son gün olması nedeniyle bugün gelecek açıklama borsanın yönü üzerinde etkili olacak. Bankada satış işleminin gerçekleştirildiğine yönelik haber borsayı sürükler. Bu olmaz ancak yine de satışın gerçekleştirileceğine yönelik güçlü bir sinyal alınır yani açıklamalar bu yönde olursa borsada mevcut seviyelerin korunacağını söyleyebiliriz. Bugün seans açılışına kadar satış sürecine ilişkin herhangi bir açıklama gelmez ise borsada gevşek bir açılışla karşılaşmamız mümkün. Öte yandan borsada k r satışlarının daha çok seans içinde olduğu gözlemleniyor. 


</TEXT>
</DOC>
