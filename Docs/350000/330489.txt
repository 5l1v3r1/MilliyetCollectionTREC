<DOC>
<DOCNO> 330489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sontur10.html </URL>
<DATE> 2005/04/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Müşterilere az patates kızartması veriyor diye aşçısını bıçakladı 
</HEADLINE>
<TEXT>

     İsmail AKDUMAN DHA 

      SAMSUN'da lokanta sahibi 23 yaşındaki Yunus Emre Katırcı, müşterilere döner ekmeğin arasında verdikleri patates kızartmasından az koymakla suçladığı 38 yaşındaki aşçı Kadir Akpınar ile kavgayı ayırmaya çalışan ağabeyi 37 yaşındaki Erol Katırcı'yı bıçakla yaraladığı iddiasıyla 24 yıl hapis istemiyle yargılandığı davada 13.5 yıl hapse mahkum edildi. 
     Kale mahallesinde lokanta işleten Yunus Emre Katırcı, 6 ay önce müşterilere döner ekmeğin arasında verdikleri patates kızartmasını az koymakla suçladığı aşçısı Kadir Akpınar'la tartıştı. "Benim işime karışma'' diyen aşçısını çıkan kavga sonucu karnından bıçaklayan Yunus Emre Katırcı, kavgayı ayırmaya çalışan ağabeyi Erol Katırcı'yı da bıçakladı. 
     Polis tarafından yakalanan Yunus Emre Katırcı, tutuklanırken, Samsun 1'inci Ağır Ceza Mahkemesi'nde adam öldürmeye teşebbüs suçundan 24 yıl hapis istemiyle yargılanmaya başladı. Karar duruşmasında pişman olduğunu söyleyen Yunus Emre Katırcı, "Aşçıma müşterilere niye az patates kızartması veriyorsun diye sordum. Kendisi bana karışma deyip küfür etti. Bir anda sinirlendim ve onu bıçakladım. Araya giren ağabeyimi de yanlışlıkla bıçaklamış oldum'' dedi. 
     Aşçı Kadir Akpınar davacı olurken, ağabey Katırcı davacı olmadığını söyledi. Mahkeme, sanığı adam öldürmeye tam teşebbüs suçundan 13.5 yıl hapis cezasına çarptırdı. 
     
</TEXT>
</DOC>
