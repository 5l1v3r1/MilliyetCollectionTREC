<DOC>
<DOCNO> 308982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur49.html </URL>
<DATE> 2005/01/24/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Mide kanaması geçirdi, kar nedeniyle 6 saat mahsur kaldı 
</HEADLINE>
<TEXT>

     Van'da mide kanaması geçiren kadın, tipi nedeniyle hastane yolunda 6 saat mahsur kaldı. 
     AA muhabirinin aldığı bilgiye göre, Van'ın Edremit İlçesi Doğanlar Köyü'nde yaşayan Mehmet Adaş, mide kanaması geçiren eşi Hazal Adaş'ı hastaneye götürmek üzere sabah saatlerinde yola çıktı. 
     Mehmet Adaş'ın otomobili, köy yolunun 7. kilometresinde, tipi nedeniyle mahsur kaldı. Hasta eşi ile kız kardeşini otomobilde bırakan Adaş, yardım istemek için yürüyerek köye geri döndü. 
     Adaş'ın Köy Hizmetleri İl Müdürlüğü'ne ailesinin otomobilde mahsur kaldığını bildirmesi üzerine, karla mücadele ekipleri, olay yerine hareket etti. Ekipler, uzun süren çalışma sonucu, mahsur kalan otomobile ulaştı. 
     Otomobille şehir merkezine gelen Hazal Adaş, Devlet Hastanesi'nde tedavi altına alındı. 
     Köy Hizmetleri yetkilileri, kapalı köy yollarının kısa sürede ulaşıma açıldığını, ancak tipi nedeniyle tekrar kapandığını bildirdi. 
     
</TEXT>
</DOC>
