<DOC>
<DOCNO> 334024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonspo17.html </URL>
<DATE> 2005/04/16/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Şahin Gerilim oyun kalitesini etkiledi... 
</HEADLINE>
<TEXT>

     Birinci Süper Futbol Ligi'nde dün deplasmanda Diyarbakırspor'u 1-0 yenen Trabzonspor'da, kulüp basın sözcüsü İbrahim Şahin, maçın gerilimli bir biçimde yapıldığı ve bunun da oyun kalitesini düşürdüğünü söyledi. 
     İbrahim Şahin, A.A muhabirine yaptığı açıklamada, Diyarbakırspor maçının çok zorlu geçtiğini belirterek, ''Gerilim, oyun kalitesini etkiledi. İyi bir takıma karşı oynadık. Böyle maçlarda futboldan çok 3 puan önemliydi. Biz de 3 puanı alarak yolumuza devam ettik'' dedi. 
     Diyarbakırspor'un bordo-mavili kulübün dost kulüplerinden biri olduğunu ifade eden Şahin, ''Bu olayların Diyarbakırspor Kulübü ile bir ilgisi yok. Emniyetin bir araştırma yaparak gerilimin nedenlerini ortaya çıkarması lazım'' diye konuştu. 
     Ligin son 2 haftasında yaptıkları maçların son anlarında 2 oyuncu yitirdiklerini hatırlatan Şahin, şöyle konuştu 
     ''Bu 2 maçın galibiyetlerinin sevincini yaşarken, diğer taraftan da oyuncularımızın kırmızı kart görmelerine üzülüyoruz. Gökdeniz için hakemin verdiği ceza doğru bir karardı. Ancak çifte standartlarla karşılaşıyoruz. Diğer takım futbolcularına da aynı yaptıkları hatalar sonucu maalesef aynı kararlar verilmiyor. Biz bir yarışın içindeyiz ve hakemlerin herkese adil davranmasını istiyoruz.'' 
     
     İSTANBUL'A GEÇTİLER 
     Trabzonspor, Diyarbakırspor maçının ardından geceyi Diyarbakır'da geçirdikten sonra bu sabah İstanbul'a gitti. 
     Bordo-mavililer, 20 Nisan Çarşamba günü Türkiye Kupası yarı finalinde Galatasaray ile yapacağı maçın hazırlıklarını Silivri'de gerçekleştirecek. 
     
</TEXT>
</DOC>
