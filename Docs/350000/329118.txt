<DOC>
<DOCNO> 329118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/guncel/axgun01.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li saymana baskın 
</HEADLINE>
<TEXT>


CHP'li Mahmut Yıldız'ın ofisine düzenlenen baskında, yolsuzluk yapıldığı iddia edilen Batman Barajı evrakına el konuldu 

Tolga Şardan - Ankara 

Diyarbakır Cumhuriyet Başsavcılığı'nın talimatıyla harekete geçen Organize Suçlar Şubesi ekipleri, CHP Şanlıurfa Milletvekili ve Genel Saymanı Mahmut Yıldız'ın Ankara Gaziosmanpaşa'daki ofisine baskın düzenledi. Baskında, yolsuzluk yapıldığı iddia edilen Batman Barajı ihale evrakına el konulurken, aynı saatlerde Diyarbakır'daki DSİ 10. Bölge Müdürlüğü'ne baskın düzenlendi. 
Geçen yıl Başbakan Erdoğan'ın katıldığı bir törenle açılan Batman Barajı ve hidroelektrik santralının yapımında yolsuzluk yapıldığı gerekçesiyle işadamı Sait Bilmez Silvan, Cumhuriyet Başsavcılığı'na suç duyurusunda bulundu. Bilmez, taşeron olarak baraj inşaatında görev yaptığını, ancak anlaşma yaptığı Yıldız'ın 1990'da temeli atılan baraj inşasında trilyonlarca liralık yolsuzluğa neden olduğunu öne sürdü. Yıldız'a ait Günsayıl firmasının kazandığı ihalede yolsuzluk yapıldığı iddialarını resmi belgelerle ortaya koyan Bilmez, yolsuzluk yapılan kalemleri de tek tek açıkladı. 
Bilmez, kendisi tarafından Yıldız aleyhine açılan davanın bilirkişisi Cengiz Sait Güngen'in Yıldız tarafından tehdit edildiğini ve savcılığa şik yet dilekçesi verdiğini de kaydetti. 

"Çifte" operasyon 
Ankara Gaziosmanpaşa'daki ofise dün öğlen gelen ekipler arama yaptı. Polis, Batman Barajı ile ilgili dosyalara el koydu. Diyarbakır'daki DSİ 10. Bölge Müdürlüğü'ne yapılan baskında da aynı konudaki dosyalar alındı. 


</TEXT>
</DOC>
