<DOC>
<DOCNO> 335603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonspo28.html </URL>
<DATE> 2005/04/21/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Hakeme tüküren Barthez, 1 yıl ceza alabilir 
</HEADLINE>
<TEXT>

     Fransa Birinci Futbol Ligi takımlarından Olympique Marsilya'da forma giyen Fransa Milli Takımı kalecisi Fabien Barthez, hakeme tükürdüğü gerekçesiyle 1 yıl sahalardan uzaklaştırma cezası alabilir. 
     Takımının 12 Şubat'ta Fas'ın Wydad Kazablanka takımıyla yaptığı dostluk maçında maçın Faslı orta hakemi Abdullah El-Açiri'ye tükürdüğü belirlenen Fabien Barthez'in 1 yıl ceza alabileceği kaydedildi. 
     Barthez'in, maçın 80. dakikasında futbolcular arasında çıkan kavgada hakeme yöneldiği, küfür ettikten sonra orta hakem Abdullah El-Açiri'ye tükürdüğünün maç sonrasında yapılan video kasetlerinin incelenmesinde de görüldüğü bildirildi. 
     Fransız kalecinin futbol disiplin kurallarına göre en az 6 ay ceza alacağı ve bu cezanın 1 yıla dek yükseltilebileceği belirtildi. 
     33 yaşındaki kaleci, 6 ay ceza alması durumunda Fransa Milli Takımı'nın Dünya Kupası Avrupa elemelerinde yapacağı 4 maçta forma giyemeyecek. 
     
</TEXT>
</DOC>
