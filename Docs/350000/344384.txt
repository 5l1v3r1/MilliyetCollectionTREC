<DOC>
<DOCNO> 344384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sontur40.html </URL>
<DATE> 2005/05/20/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Polise rüşvet veren gece bekçisi yakalandı... 
</HEADLINE>
<TEXT>

     Adapazarı’nda, gece bekçisi olarak çalıştığı kurumun deposundan hırsızlık yaptıktan sonra kaçarken kendisini yakalayan polise rüşvet teklif eden kişi, tutuklandı. 
     AA muhabirinin aldığı bilgiye göre, Güneşler Beldesi Zirai Aletler Sanayi Sitesi’nde, polis durumundan şüphelendiği 54 DA 960 plakalı otomobile "Dur" ihtarında bulundu. İhtara uymayan otomobil, bir süre sonra durduruldu. 
     Otomobil sürücüsü Tacettin Sevilmiş 40 , kendisini yakalayan polise "olayı görmemiş gibi yapması için" 100 dolar rüşvet teklif etti. 
     Bunun üzerine gözaltına alınan sürücü, Dumlupınar Polis Merkezi’ne götürüldü. Tacettin Sevilmiş’in aracında yapılan aramada, Köy Hizmetleri İl Müdürlüğü’nün Kaynarca Yolu üzerindeki deposundan alındığı belirlenen su tesisatı malzemeleri bulundu. 
     Sorgulama sonunda Sevilmiş’in Köy Hizmetlerinde bekçi olarak çalıştığı, bekçiliğini yaptığı kurumun deposundan hırsızlık yaptıktan sonra kaçarken polise yakalandığı ve rüşvet teklifinde bulunduğu belirlendi. 
     Sevilmiş, sorgusunun ardından sevk edildiği mahkemece tutuklandı. 
     
</TEXT>
</DOC>
