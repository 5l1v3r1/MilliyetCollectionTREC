<DOC>
<DOCNO> 330729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko28.html </URL>
<DATE> 2005/04/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Türkiye'de Visa ile 28 milyar YTL harcandı... 
</HEADLINE>
<TEXT>

     Visa Türkiye Genel Müdürü Berna Ülman, 2004 yılında satış noktalarında Visa kartlarıyla gerçekleşen harcamaların, bir önceki yıla göre yüzde 52'lik artış göstererek, 28 milyar YTL'ye yükseldiğini bildirdi. 
     Visa Avrupa ve Visa Türkiye'nin 2004 yılı sonuçları düzenlenen bir basın toplantısıyla duyuruldu. Visa Türkiye Genel Müdürü Berna Ülman, toplantıda yaptığı konuşmada, Türkiye'de 2004 yılında Visa kart sayısının yüzde 28'lik artışla 28.7 milyon adete ulaştığını belirterek, kredi kartı adedinin 13.6 milyon, banka kartı adedinin 15.1 milyon ve ticari kart adedinin ise 80 bin olduğunu söyledi. 
     Türkiye'de kart başına yıllık ortalama alışveriş harcama tutarının 1,051 YTL olduğunu işaret eden Ülman, Visa kartları ile gerçekleşen toplam işlem adedinin ise bir önceki yıla göre yüzde 27 oranında artışla 724 milyona çıktığını kaydetti. 
     Ülman, Türkiye'de 2004 yılında gerçekleşen toplam kullanım hacminin yüzde 43 artışla 61 milyar YTL'ye ulaştığı belirterek, ''Aynı dönemde satış noktalarında Visa kartları ile gerçekleşen harcamalar yüzde 52 artarak 28 milyar YTL'ye yükseldi'' dedi. 
     Geçen yıl hem Avrupa'da hem de Türkiye'de sağlıklı ve başarılı bir büyüme gösterdiklerini anlatan Ülman, şöyle konuştu 
     ''Geçtiğimiz yıl ülkemizde Visa'nın kişisel tüketici harcamalarındaki payı yüzde 9.8 olarak gerçekleşti. 2007 yılı itibariyle Türkiye'de kişisel tüketici harcamalarındaki payımızı yüzde 12'ye çıkarmayı hedeflemiştik. 2004 yılı sonunda elde ettiğimiz rakamlar gösteriyor ki, bu hedefimize daha önce ulaşacağız ve böylece bugün itibariyla Visa kartları aracılığıyla kayıt altında olan 28 milyar YTL'lik kullanımı daha da artırarak, ülkemizin öncelikli sorunlarından biri olan kayıt dışı ekonominin azalmasına önemli bir katkı sağlayacağız.'' Ülman, Banka Kartları ve Kredi Kartları Kanunu Tasarısı Taslağı'na ilişkin bir soru üzerine, Visa olarak sektörün güvenli ve sağlıklı yürümesini sağlayacak her türlü düzenlemenin arkasında olduklarını söyledi. 
     Kartlı sistemlerin, bir ülkenin makroekonomik büyümesine, kayıt dışının azalmasına ve sermaye birikiminin artmasına büyük katkıda bulunduğunu dile getiren Ülman, şu andaki mevcut limitlerinin zaten düşük oranlarda kullanıldığını ifade etti. 
     Ülman, ''Öngörülen sınır da ilk yıla odaklandırılmış bir sınır. Bunun harcamalara büyük bir etkisi olacağını düşünmüyorum'' dedi. 
     
     VISA AVRUPA KART ADEDİ 276.3 MİLYONA ULAŞTI 
     Berna Ülman, Visa Avrupa'nın 2004 yılı sonuçlarını aktarırken de, gerçekleşen toplam kullanımın yüzde 16 oranında bir artışla 963 milyar avroya ulaştığı kaydetti. 
     Aynı dönemde, satış noktalarında Visa kartları ile gerçekleşen harcamaların yüzde 15'lik bir artış ile 617 milyar avroya çıktığını belirten Ülman, Visa Avrupa toplam kart adedinin 2003'e göre yüzde 20 artışla 276.3 milyona ulaştığını söyledi. 
     Ülman, bu rakamın 162.7 milyonunun banka kartlarına, 107.2 milyonunun kredi kartlarına ve 6.3 milyonunun da ticari kartlara ait olduğunu ifade etti. 
     2004'te Avrupa'da Visa kartlarıyla gerçekleşen toplam işlem sayısının 14 milyara ulaştığını belirten Ülman, kart başına yıllık ortalama alışveriş harcamasının ise 2,528 avro olarak gerçekleştiğini kaydetti. 
     
     VISA ELECTRON BANKA KARTI HARCAMASI 286 MİLYON YTL 
     Visa Türkiye Genel Müdür Yardımcısı Nur Öztin Kurak, 2004 yılında gerçekleştirdikleri çalışmalar hakkında bilgi vererek, EMV Europay-MasterCard-Visa sertifikasyonuna geçiş, Olimpiyat sponsorluğu, kart tasarım yarışması, ticari kart çözümleri ve gençlik ürünleri konularına değindi. 
     Sahteciliği önlemek için EMV chip ve PIN teknolojisine yatırım yapmaya devam edeceklerini belirten Kurak, Türkiye'nin Avrupa'daki en gelişmiş EMV altyapısına sahip pazar olduğunu vurguladı. 
     Kurak, her zaman olduğu gibi 2004 yılında da gençliğin en önemli hedef gruplarının başında geldiğini ve gençlerin beklenti ve istekleri doğrultusunda ürün ve programlar geliştirdiklerini söyledi. 
     2004 yılında satış noktasındaki Visa Electron banka kartı harcamalarının yüzde 102'lik artışla 286 milyon YTL'ye ulaştığını bildiren Kurak, Türkiye'de banka kartı ile yapılan alışverişlerin yüzde 70'inin Visa Electron banka kartları ile gerçekleştiğine dikkat çekti. 
     
</TEXT>
</DOC>
