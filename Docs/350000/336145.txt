<DOC>
<DOCNO> 336145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/yazar/guclu.html </URL>
<DATE> 2005/04/23/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eğer onları gerçekten seviyorsak... 
</HEADLINE>
<TEXT>


Çocuklara en büyük kötülüğü, genelde onları en çok sevenler yapıyor. Tıpkı anne babalar gibi... 
Aile büyükleri için çocuklardan daha önemli bir şey yok. Tüm anketler bunu gösteriyor. "Sizin için en önemli şey nedir " sorusuna verilen cevaplar arasında ilk sırayı hep çocuklar alıyor. 
Uluslar içerisinde de çocuğa en fazla değer veren ülkelerden biriyiz. Hangi ülkenin çocuk bayramı var ki Hangi ülkenin insanları, çocuklarının geleceği için kendi geleceklerini feda eder ki .. 
Siz bakmayın öyle aşağılandıklarına, horlandıklarına. Çocukları çok seviyoruz. Evin reisi artık onlar. Televizyon kumandası onlarda. Yemek mönüsü onların damak tadına göre yapılıyor. Tatiller, onların tercihine göre şekilleniyor. 
Ama mutsuzlar. Ama gelecek kaygıları var. En önemlisi de üyesi olmaya çalıştığımız AB ülkelerindeki yaşıtlarının hemen her açıdan çok gerisindeler. 
Sevenleri çok ama hepsi o kadar. 
Bugün bol bol hamaset nutukları atılacak. Onları ne kadar çok sevdiğimiz üstüne basa basa vurgulanacak. Yani madalyonun sadece bir yüzü gösterilecek. Öteki yüzü ise hiç gündeme gelmeyecek. 
Çocukların en mutlu gününde, şimdi bunları hatırlatıp morallerini bozmanın ne gereği var diyenler elbette çıkacak. Sanki yılın 364 günü onların diğer sorunları gündeme geliyormuş gibi... 

Neden mutsuzlar 
Çocukluk, insan yaşamının en keyifli dönemi. Ama bizde tam tersi. Eğitimlisi de eğitimsizi de, varlıklısı da fukarası da, kentlisi de köylüsü de hemen hepsi çok mutsuz. Çünkü kimse onlara pedagojik açıdan yaklaşmıyor. 
Bırakın başka unsurları, çocuklarımızın yaşamını karabasana çevirmek için eğitim sistemimiz yeter de artar. 
Daha en başından yüz binlercesine eşit eğitim koşulları sağlayamayarak, karanlığın içerisine sürüklüyoruz. Okul ve öğretmen bulma şansına sahip olanları ise ağır müfredat ve sınav baskısıyla maymuna çeviriyoruz. Ağır ödev yükünden, oyun oynanacak mek nlardan ve zaman darlığından ve hangi yaşta neyin önemli, neyin önemsiz olduğundan bihaber olan biz büyüklerin dayatmacılığı yüzünden hayatları cehenneme dönüşüyor. 
Anayasa emrine rağmen tüm çocuklarımıza eğitim olanağı sağlayamıyoruz. Özellikle de kızlarımıza. İstedikleri alanlarda değil, hiç istemedikleri alanlarda eğitim görmeye zorluyoruz. Neyi bildiklerini değil, neyi bilmediklerini ölçüyoruz. 
En acımasız olanı da LGS ve ÖSS gibi deli saçması giriş sınavlarıyla yüzde 5'i memnun edeceğiz derken yüzde 95'ine başarısız damgası vurup hayata küstürüyoruz. 
Sanki çok daha fazlası, 100 üzerinden 100 puan alsa, okutacak anadolu liselerimiz, kolejlerimiz, üniversitelerimiz varmış gibi .. 
Hemen her konuda olduğu gibi çocuklar konusunda da herhangi bir politikamız yok. Hızlı nüfus artışı, en önemli handikapımız ama ona rağmen yine de çok daha iyi koşullarda olabilirler. Batık bankalara ve hortumculara giden paraların onda biri onlara harcansaydı, bugün hepsi en iyi okullarda okuyor olabilirdi. İthalata harcadığımız kaynakların üçte biri onlar için yatırıma dönüşse, bugün çok daha farklı konuları konuşuyor, onlar için çok daha farklı kampanyalar düzenliyor olurduk. 
"Baba Beni Okula Gönder" diyoruz. Çünkü onlar bizden farklı olsunlar. Eğitimin önemini, gücünü bilen nesiller olarak, çocuklarının eğitimini ve geleceğini her şeyin üzerinde tutsunlar. 
Yaşam hakkından sonra en önemli hakkın eğitim hakkı olduğunu hiç olmazsa bugün hiç aklımızdan çıkarmayalım. Çocuklarımıza bırakacağımız en iyi mirasın da eğitim olduğunu sakın unutmayalım. 
Özetin özeti Sadece bayramı olan değil, okulu da olan çocuklar ülkesi istiyoruz 



</TEXT>
</DOC>
