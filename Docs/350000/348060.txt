<DOC>
<DOCNO> 348060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/guncel/gun13.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'lı Karayılan tehdit etti 
</HEADLINE>
<TEXT>


FERİT ASLAN Diyarbakır DHA 

PKK yöneticilerinden Murat Karayılan, sınır ötesi operasyon yapması halinde Türkiye'de kanlı eylemler yapacakları tehdidinde bulundu. Karayılan'ın Kuzey Irak'taki Kandil Dağı'nda yaptığı basın toplantısı, PKK'nın yayın organı konumundaki "Roj TV"den canlı yayınlandı. Toplantıya, eski DEP'li milletvekili Remzi Kartal da katıldı. Karayılan konuşmasında, "Öcalan ve PKK'sız çözüm olmaz. Sınır ötesi operasyon, ABD ve Irak'ın izni olmadan gerçekleşemez. Militanlar, Bingöl, Diyarbakır ve Tunceli'de üslenmişler. Ancak Türk ordusu ısrarla Irak sınırında hareket içindedir. Türkiye Irak'ta sınır ötesi operasyon yaparsa, biz de savaşı Türkiye geneline yayarız" dedi. 


</TEXT>
</DOC>
