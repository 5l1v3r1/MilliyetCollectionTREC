<DOC>
<DOCNO> 329506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/ekonomi/eko04.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Koreli 25 CEO Türkiye'ye geliyor 
</HEADLINE>
<TEXT>


Güney Kore'nin en büyük firmalarını yöneten 25 CEO, 14 Nisan'da Türkiye'yi ziyaret edecek 

EKONOMİ SERVİSİ 

Başbakan Erdoğan'ın ziyaretinin ardından ivme kazanan Türkiye - Güney Kore ilişkilerinin, şimdi de G. Kore Cumhurbaşkanı Moo - Hyun Roh başkanlığındaki işadamları heyetinin 14 Nisan'da gerçekleştireceği ziyaretle iyice hareketlenmesi bekleniyor. Hyundai Assan Yönetim Kurulu Başkanı ve Güney Kore'nin İstanbul Fahri Başkonsolosu Ali Kibar, her biri sektörlerinde söz sahibi şirketlerin CEO ve başkanı olan 25 kişilik heyetin, Türkiye'de yatırım için çok kısa sürede sonuç verebilecek kararlar alabileceklerine dikkat çekti. 

En üst düzey ziyaret 
Ziyaretin, G.Kore'den Türkiye'ye Cumhurbaşkanı düzeyinde yapılan ilk resmi ziyaret olduğunu vurgulayan Kibar, heyette ağır sanayi, gemicilik, otomotiv ve yan sanayi, kimya, havacılık alanında faaliyet gösteren firma temsilcilerinin bulunacağını kaydetti. Heyette, Hyundi - Kia Motor Company Başkanı Han - Young Choi, Hyundai Motor Company Başkanı Mong - Koo Chung, Korean Air Başkanı Yang - Ho Cho da bulunuyor. 

'Devlet ne derse o olur' 
G. Kore'de Cumhurbaşkanı ve hükümet yönlendirmelerinin büyük rol oynadığını ifade eden Kibar, "Dolayısıyla Cumhurbaşkanı'nın Türkiye'yi desteklemesi kafi. İşadamları Kore'de genellikle hükümetin yönlendirmesiyle hareket ediyor" diye konuştu. Kibar, Hyundai'nin Türkiye'de gerçekleştirmeyi planladığı yatırımla birlikte yan sanayiye de 11 firmanın daha geleceğini söyledi. 
Hyundai'nin Türkiye'deki yatırım tutarının 240 milyon dolar olduğuna işaret eden Kibar, yeni yatırım için hükümetle teşvikler konusundaki müzakerelerin sürdüğünü hatırlattı. Kibar, TMSF'nin satmayı düşündüğü şirket ve Türk Telekom'la ilgilenen Koreli firmaların da bulunduğunu söyledi. 


</TEXT>
</DOC>
