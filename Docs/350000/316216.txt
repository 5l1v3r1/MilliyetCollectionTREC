<DOC>
<DOCNO> 316216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur52.html </URL>
<DATE> 2005/02/17/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
TRT "Bütçe onaylanmadı ama reddedilmiş değildir" 
</HEADLINE>
<TEXT>

     Türkiye Radyo Televizyon Kurumu TRT Genel Müdürlüğü, TRT bütçesinin henüz onaylanmamış olmasının, reddedildiği anlamına gelmeyeceğini, çalışmaların sürdürüldüğünü bildirdi. 
     Genel Müdürlük'ten yapılan açıklamada, bazı basın yayın organlarında, TRT Genel Müdürü Şenol Demiröz'ün TRT Yönetim Kurulu üyeleriyle problem yaşadığı ve ''TRT bütçesinin onaylanmadığı'' yönünde haberler yer aldığı anımsatıldı. 
     Açıklamada, bütçenin henüz onaylanmamış olmasının, bütçenin reddedildiği anlamına gelmeyeceği kaydedilerek, Maliye Bakanlığı'nca denk bütçe talep edilmesi nedeniyle çalışmaların devam ettiği belirtildi. 
     TRT Genel Müdürü Demiröz'ün, Yönetim Kurulu Başkanı sıfatıyla yönetim kurulu üyeleriyle uyum içinde çalışmalarını sürdürdüğü vurgulanan açıklamada, şunları kaydedildi 
     ''TRT bütçesi ile ilgili Maliye Bakanlığı tarafından bütçelerin denk olması istenmektedir. TRT Kurumu'nun ana gelir kaynağı olan enerji gelirlerinin yüzde 3.5'tan 2'ye indirilmiş olması, ana gelir kaynağının yüzde 43 oranında azalması anlamına gelmektedir. Bu nedenle TRT yönetimi tarafından 2005 Mali Yılı Bütçe çalışmaları, gereken bütün tasarruf tedbirleri ve işletme teknikleri de devreye alınarak, Yönetim Kurulu ile birlikte hassasiyetle sürdürülmektedir.'' 
     
</TEXT>
</DOC>
