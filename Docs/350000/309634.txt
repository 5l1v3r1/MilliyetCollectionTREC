<DOC>
<DOCNO> 309634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur08.html </URL>
<DATE> 2005/01/26/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
TDK, "Ekoloji" kelimesini yeniden tanımladı 
</HEADLINE>
<TEXT>

     Türk Dil Kurumu TDK , Türkçe Sözlük'te ''çevre bilimi'' olarak geçen ''ekoloji'' kelimesini yeniden tanımladı. 
     Türkçe Sözlük'ün yeni baskılarında ''çevre bilimleri'' ve ''ekoloji'' sözcükleri ayrı ayrı yer alacak. 
     Gazi Üniversitesi Mühendislik Mimarlık Fakültesi öğretim elemanı Tahir Çalgüner, A.A muhabirine yaptığı açıklamada, TDK'dan ''ekoloji'' ve ''çevrebilim'' sözcüklerinin ne anlama geldiğini sorduğunu ve ''Yunanca kökenli ekoloji sözcüğünün, Türkçe'de çevre bilimi olarak tanımlandığı'' yanıtını aldığını belirtti. 
     Bunun üzerine ''ekoloji'' sözcüğünün ''çevre bilimi'' anlamına gelmediğine ilişkin çalışma yaparak kitap haline getirdiğini ifade eden Çalgüner, yeniden TDK'ya başvurduğunu anlattı. 
     
     ''PEK ÇOK BAŞVURU GELDİ'' 
     A.A muhabirinin sorularını yanıtlayan TDK Başkanı Prof. Dr. Şükrü Haluk Akalın, Güncel Türkçe Sözlük'ü internette kullanıma açtıktan sonra sözlük kullanıcılarının, kelimelerinin anlamları konusunda pek çok öneri ve görüşlerini kendilerine iletiklerini belirterek, ''Adeta imece usulü Türkçe sözlüğü geliştiriyoruz'' dedi. 
     ''Ekoloji'' kelimesiyle ilgili olarak da çok sayıda başvuru aldıklarını anlatan Akalın, bunların, ''ekoloji kelimesine karşılık gösterilen çevre biliminin bu kelimeyi tam olarak olarak karşılamadığı, çevre biliminin daha alt bir dal'' olduğunu kaydetti. Akalın, bu görüşleri Güncel Türkçe Sözlük Çalışma Grubu'nda değerlendirerek üniversitelerden görüş alınmasına karar verdiklerini söyledi. 
     Üniversitelerden gelen görüşler doğrultusunda ''ekoloji'' kelimesinin tanımını değiştirdiklerini belirten Akalın, internetteki sözlükte değişiklik yaptıklarını, Türkçe Sözlük'ün yeni baskılarında da ekolojinin yeni tanımına yer vereceklerini bildirdi. 
     TDK'nın kararına göre, ekoloji kelimesi, ''canlıların hem kendi aralarındaki, hem de çevreleriyle olan ilişkilerini tek tek veya birlikte inceleyen bilim dalı'' olarak tanımlanırken, sözlüğe, ''ekolojist, ekolog, ekolojizm'' gibi terimler de ilave edildi ve bunların tanımları yapıldı. 
     TDK, ''Çevre bilimleri''ni ise çeşitli bilim dallarını içerisinde toplayan, insan-doğa ilişkilerini ve çevre sorunlarını inceleyen, uygulamalı ve disiplinler arası bilimler olarak tanımladı. 
     
</TEXT>
</DOC>
