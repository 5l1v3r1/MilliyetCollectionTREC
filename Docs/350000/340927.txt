<DOC>
<DOCNO> 340927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonsiy09.html </URL>
<DATE> 2005/05/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bahçeli İktidar bölücü talepleri sineye çekiyor 
</HEADLINE>
<TEXT>

     MHP Genel Başkanı Devlet Bahçeli, "Türkiye’ye yakışan duyarlılığı sergileyemeyen AK Parti iktidarı, bugün iç ve dış odaklı bölücü talepleri sineye çekmek zorunda kalmakta, bütünlüğümüzü tehdit eden hareketlere ses çıkaramamaktadır" dedi. 
     Bahçeli, partisinin, Manisa Anemon Otel’de düzenlenen Ege Bölge İstişare toplantısına katıldı. 
     AK Parti Hükümeti’nin göreve geldiği günden bu yana "dış odaklarda meşguliyet aramasının", yaşanan sorunların temeli ve kaynağı olduğunu ileri süren Bahçeli, şöyle konuştu 
     "Kendisini iktidara getiren vatandaşını hiçe sayarak dış odakların taleplerini, politikasının merkezine alan AK Parti, bu odakların kabul edilemez dayatmaları karşısında bocalamaya başlamıştır. Zamanında gerekli tavırları gösteremeyen, Türkiye’ye yakışan duyarlılığı sergileyemeyen AK Parti iktidarı, bugün iç ve dış odaklı bölücü talepleri sineye çekmek zorunda kalmakta, bütünlüğümüzü tehdit eden hareketlere ses çıkaramamaktadır." 
     
     TERÖR ÖRGÜTÜ BAŞININ YENİDEN YARGILANMASI... 
     Türkiye üzerinde oynanan oyunları büyük Türk Milleti’nin engin sağ duygusu, milli birlik, dayanışma ruhu ve ortak geleceğine sahip çıkma azmiyle bozacağına olan inançlarının tam olduğunu kaydeden Bahçeli, şöyle devam etti 
     "Avrupa İnsan Hakları Mahkemesi’nin terör örgütü elebaşıyla ilgili nihai kararını önümüzdeki günlerde açıklaması beklenmektedir. 
     Bildiğimiz kadarıyla mahkeme, terör örgütü elebaşını yeniden yargılamamızı isteyecektir. AK Parti hükümetinin de yeniden yargılanma için hazırlık yaptığı ve bunu milletimize kabul ettirebilmek için zemin aradığı görülmektedir. 
     Yeniden yargılamanın amacı, bu konuyu sürekli gündemde tutarak, terör örgütü elebaşının ileride dış baskılar ve iç gerginliklerden hareketle çıkarılacak bir afla serbest bırakılması ve siyaset yapmasının sağlanmasıdır. Bilinmelidir ki bu durum Türkiye’deki gerginliği had safhaya taşıyacak bir durum olacaktır. AK Parti hükümeti bu konudaki tavrını net bir şekilde ortaya koymalıdır." 
     
     AVRUPA BİRLİĞİ 
     Son birkaç yıldır Türkiye’nin uluslararası alanda çok ciddi itibar kayıpları yaşadığını, uygulanan "teslimiyetçi politikaların" bunda etkili olduğunu savunan Bahçeli, "AK Parti’nin uğruna onca tavizler verdiği AB, Türkiye’ye sadece ucu açık ve şüphe uyandırıcı müzakere tarihi sunmuştur. Türkiye’yi birliğe almakta referandum şartını koymuş, diğer aday ülkelere uygulanmayan şartları sunmuştur. Bunlar ülkemizin hak etmediği davranışlardır" dedi. 
     
     EKONOMİ 
     Ülkede yaşanan ekonomik gelişmelere de değinen Devlet Bahçeli, dış ticaret ve cari işlemler açıklarının tehlikeli boyutlara ulaştığını, hayat pahalılığının arttığını, çiftçinin ve esnafın çok zor günler geçirdiğini söyledi. 
     Bahçeli, "Bazı çevrelerce ekonomide pembe tablolar çizilmekle birlikte maalesef vatandaşın refahına yansıyan bir gelişme bulunmamaktadır. Bir ülkenin başbakanı bile aldığı maaşla geçinemediğini söylüyorsa asgari ücretli nasıl geçinebilir, siz düşünün. Artık gerçekçi olmanın zamanı gelmiştir" diye konuştu. 
     
</TEXT>
</DOC>
