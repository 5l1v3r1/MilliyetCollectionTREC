<DOC>
<DOCNO> 340274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sontur24.html </URL>
<DATE> 2005/05/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Deniz Gezmiş ve arkadaşlarının ölümünden bu yana tam 33 yıl geçti... 
</HEADLINE>
<TEXT>

     Deniz Gezmiş, Yusuf Aslan ve Hüseyin İnan, çeşitli siyasi parti ve demokratik kitle örgütleri tarafından düzenlenen etkinlikle mezarları başında anıldı. 
     Gezmiş ve arkadaşları için, 33. ölüm yıldönümlerinde, aralarında CHP, EMEP, HAK-PAR, SHP, DEHAP’ın bulunduğu partilerin yanı sıra, 68’liler Dayanışma Derneği, 78’liler Derneği, Kızılırmak Köy Dernekleri, Pir Sultan Abdal Kültür Derneği, İHD, TMMOB, Ezilenlerin Sosyalist Platformu ve DİSK, KESK’in aralarında bulunduğu bazı sendikaların üye ve yöneticilerinin geniş katılımıyla bir anma töreni düzenlendi. 
     Törene katılanlar, Karşıyaka Mezarlığı’nın 2 numaralı kapısında toplanarak, alkışlarla Gezmiş, İnan ve Aslan’ın mezarlarının başına kadar yürüdüler. Gruptakiler, "Devrim şehitleri ölümsüzdür", "Gün gelecek, devran dönecek, Türkiye bizimle özgürleşecek" şeklinde sloganlar attılar. 
     Saygı duruşunda bulunulmasıyla başlayan törende katılımcı kuruluşlar adına hazırlanan bildiri, 68’liler Dayanışma Derneği Başkanı Tuncay Çelen tarafından okundu. 
     Çelen, "Egemenler ve onların iktidarları Denizleri asarak emperyalizme ve işbirliklerine karşı verilen mücadeleyi bastırmayı hedefliyorlardı. Ancak bunu başaramadılar. Denizlerin, Mahirlerin, Kaypakkayaların dalgalandırdıkları mücadele bayrağını devralan Türk, Kürt ve bütün milliyetlerden işçiler, emekçiler, gençler bu bayrağı yere düşürmediler" diye konuştu. 
     Törende, Gezmiş, İnan ve Aslan’ın avukatı Halit Çelenk de bir konuşma yaptı. Dünya halkları ve emekçi sınıflarının ABD emperyalizmine ve ortak askeri saldırılara hedef olduğu bir dönemden geçtiğini dile getiren Çelenk, "Türkiye’nin de kısa ya da uzun vadede bu saldırılardan payını alacak gibi göründüğünü" savundu. 
     Konuşmaların ardından mezarlara karanfiller bırakıldı. 
     Daha sonra Mahir Çayan ile Sivas Madımak Oteli’ne yaşamlarını yitirenlerin mezarları da ziyaret edildi. 
     Bu arada, tören sırasında bir grup, terör örgütü elebaşı Abdullah Öcalan lehine sloganlar attı. Bu arada, mezarlıkta bulunan bir kadın, astsubay olan eşinin 1991 yılında Şemdinli’de şehit olduğunu ifade ederek, "Apo’yu savunacağınıza askeri savunun, yaşasın Atatürk" diye bağırdı. 
     
     İSTANBUL'DA DA ANMA 

     Sultanahmet’te toplanan bir grup, Deniz Gezmiş, Yusuf Aslan ve Hüseyin İnan’ın idam edilişlerinin yıldönümü nedeniyle basın açıklaması yaptı. 
     Mehmet Akif Ersoy Parkı’nda toplanan grup adına basın açıklamasını okuyan İnsan Hakları Derneği İHD Genel Başkan Yardımcısı Kiraz Biçici, Deniz Gezmiş, Yusuf Aslan ve Hüseyin İnan’ın idamlarının hafızalarda "insanlık için yara olmaya devam ettiğini" söyledi. 
     Biçici, "Onların idamına karar verip uygulayanlar hala eleştirilmektedir. Evet, idam tasarlanarak işlenen bir cinayettir. 
     Bizler insan hakları savunucuları olarak, hangi nedenle ve kime karşı olursa olsun idam cezasına karşıyız" diye konuştu. 
     Öldürerek cezalandırmanın bugün hala varlığını koruduğunu ifade eden Biçici, "Bizler insan hakları savunucuları olarak, vicdanlarda derin yaralar bırakan 6 Mayıs idamlarının yıldönümünde idam cezası nedeniyle yaşamını yitirenleri anıyor, sistemleri yaşama hakkına saygı göstermeye çağırıyoruz" dedi. 
     
</TEXT>
</DOC>
