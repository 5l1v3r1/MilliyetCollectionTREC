<DOC>
<DOCNO> 327538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sondun05.html </URL>
<DATE> 2005/03/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Kadın 'imam' En büyük hayalim Sultanahmet'te namaz kıldırmak 
</HEADLINE>
<TEXT>

     Nafiz ALBAYRAK BOSTON, DHA 

İSLAM'da kadın haklarının geliştirilmesine yönelik faaliyetleri ile adından söz ettiren ve çarşamba günü ABD'nin Massachusetts eyaletinde kadınlı erkekli gruba akşam namazı kıldıran Esra Numani, en büyük hayalinin Sultanahmet Camii'nde namaz kıldırmak olduğunu söyledi. Wall Street Journal gazetesinin eski muhabirlerinden Numani ve dün cuma namazı kıldıran Berkeley Üniversitesi Müzik Öğretmenliği Bölümü öğrencisi Nakia Jackson namazının ardından DHA'nın sorularını yanıtladı. 
     Virginia Üniversitesi öğretim üyesi Prof. Dr. Amina Vadud'un New York'ta kadınlı erkekli cemaate cuma namazı kıldırmasıyla başlayan 'Müslüman Kadınların Özgürlük Turu' ABD'de dalga dalga yayılmaya başladı. Vadud'un ardından, 'Mekke'de Tek Başına' Standing Alone in Macca adlı kitabın yazarı, gazeteci Esra Q. Numani de, Massachusetts eyaletine bağlı Waltham kentindeki Brandies Üniversitesi'nde akşam namazı kıldırmasından sonra, dün de üniversite öğrencisi Nakia Jackson, Newton'da kadınlı erkekli gruba cuma namazı kıldırdı. 
     
     'İSLAM DÜNYASINDAN DESTEK MESAJLARI GELİYOR' 

     Kaldığı Marriott Oteli'nin, medyanın çekim yapmasına izin vermemesi üzerine, Charles Irmağı kenarındaki açık bir alanda kılınan cuma namazı sonrası DHA'nın sorularını yanıtlayan Nomani, hayallerini birgün Türkiye'ye giderek Sultanahmet Camii'nde namaz kıldırmanın süslediğini söyledi. Nomani, "İslam dünyasına açıldığımızı görüyorum ve bundan mutluluk duyuyorum. Olumsuz tepkilerin yanısıra, Türkiye'deki Müslüman kardeşlerimizden, hem erkeklerden hem de kadınlardan girişimimizi destekeyen mesajlar alıyorum. Türkiye'de kadınların cenaze namazında erkeklerle yanyana saf tutması, Türkiye'nin İslam'a çağdaş bakışının bir yansıması. ABD'de bile Müslüman kadınlara bu hak tanınmıyor. Ülkeniz gerçekleştirdiği reformlarla, kadın haklarını inkar eden çağdışı anlayışla mücadelede İslam ülkeleri içinde lider durumda. Birgün, Sultanahmet Camii'nde, bir kadının imamlık yaptığını, cemaatin de kadın erkek ayırımı yapılmaksızın yanyana saf tutabildiğini hayal etmek ne güzel. Sultanahmet Camii'nde namaz kıldırmak benim hayallerimi süslüyor" diye konuştu. 
     
     'TEHDİTLER DE ALIYORUZ TEBRİK DE' 

     Çabalarının, İslam'da kadının hakettiği yerde bulunmasını sağlamaya yönelik olduğunu belirten Nomani, süreç içinde büyük zorluklarla ve köktendinci çevrelerden gelecek tepkilerle karşılaşacaklarının farkında olduklarını söyledi. Değişimin kolay olmayacağını vurgulayan Nomani, zaman zaman şiddet içerikli e-postalar da aldıklarını belirtti. Köktendinci çevrelerin, New York'ta geçen hafta cuma namazı kıldıran Prof. Dr. Amina Vadud için, Usame Bin Ladin'den fetva istediklerini hatırlatan Nomani, "Herkes herşeye ilişkin birilerinden fetva isteyemez. Hazreti Muhammed'in dediği gibi fetva arayacağımız tek yer kendi yüreğimiz. Benim yüreğim de, dünyamızı aydınlatmak ve genişletmek için birşeylerin değişmesi gerektiğini söylüyor" dedi. 
     
     KADDAFİ'DEN TEPKİ GELDİ 

     İslam dini içinde kadın hak ve özgürlüklerini artırmak için girişimlerde bulunup, kadınların da imamlık yapabilmesi gerektiğini savunan Asra Nomani'ye, Libya lideri Muhammed Kaddafi'den de sert tepki geldi. Nomani, konuşmasında kendi adını vererek "Kadınların öne çıkıp cemaate namaz kıldırması milyonlarca Usame Bin Ladin ortaya çıkmasına yol açar" şeklindeki tepkisine, "Bu sözler hali hazırdaki erkek egemenliğini ve statükoyu korumaya vekadını ezik bırakmaya çalışan bir düşüncenin ürünü. Biz , beslenmesini kadını hep alçaltıp erkeği yüceltmekten sağlayan bir bir imparatorluğa meydan okuyoruz. Keşke Kaddafi yüreğini açıp bizim ne istediğimizi anlamaya, duymaya çalışsa" diye karşılık verdi. Nomani, İslami gelenek adına sakal bırakarak ortalıkta dolaşan kişilerin, çevrelerine sevgi saygı yaymak yerine korku saldıklarını, kadınların ise İslamı daha dogru uyguladıklarını ve İslam dinini sevdirdiklerini savundu. 
     
     JACKSON KADINLARIN İMAMLIK HAKKI OLMALI 

     Newton'da cuma namazına katılan az sayıdaki kadınlı erkekli gruba önce cuma hutbesi okuyan, daha sonra da namaz kıldıran Berkeley Üniversitesi Müzik Öretmenliği Bölümü öğrencisi Nakia Jackson da, kadınların imamlık yapması girişiminin hem tepki hem de destek gördüğünü söyledi. Amerikan medyasının da yoğun ilgi gösterdiği cuma namazı sonrası DHA'nın sorularını yanıtlayan Jackson, "Bu benim imam olarak ilk deneyimimdi. Bugüne kadar yapılan uygulamalara ters gibi görünse de, kadınların imamlık hakları oldugunu savunuyorum. Buna karşı olumlu ve olumsuz tepkiler aldık. Ancak herkes saygı gösterdi" diye konuştu. 
     Jackson, Prof.Dr. Amina Vadud hakkında fetva verileceği söylentilerine ilişkin olarak da ,"Bin Ladin'in kendisi hepimize karşı bir tehdit. Böyle kişilerin doğru bildiklerimizi yapmamızı engellemesine izin veremeyiz" dedi. Jackson, aşırı dinci çevrelerden gelecek tepkilerden korkup korkmadığı sorusunu da "Hiç korkmuyorum dersem yalan olur. Ama cesaret hiç korkmamak değil, korkuya karşın doğru bildiğini yapmaktır" diye yanıtladı. 
     
</TEXT>
</DOC>
