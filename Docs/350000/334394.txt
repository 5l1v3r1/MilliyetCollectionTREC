<DOC>
<DOCNO> 334394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun19.html </URL>
<DATE> 2005/04/18/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Sırp askerler, Bosna-Hersek'e bağlılık yemini etmedi 
</HEADLINE>
<TEXT>

     Bosna Sırp Cumhuriyeti ordusuna alınan yeni askerler, Bosna-Hersek'e bağlılık yemini etmedi ve ulusal marşı yuhaladı. 
     Sırp Cumhuriyeti'nde, 500'den fazla yeni askerden, ülkenin sadece Sırp kesimine değil, tamamına bağlılık yemini etmelerinin istendiği, ancak ordunun yeni üyelerinin, andın son cümlesindeki Bosna-Hersek ibaresini değiştirerek, Sırp Cumhuriyeti'ne bağlılık yemini ettiği belirtildi. 
     Banya Luka yakınlarındaki askeri kışlada önceki gün düzenlenen törende, askerlerle yakınlarının Bosna ulusal marşını yuhaladığı da bildirildi. 
     
     ULUSLARARASI TOPLUMDAN KINAMA 
     AB, ülkedeki Amerikan Büyükelçiliği, NATO ve BM'nin Bosna Yüksek Temsicisi Paddy Ashdown, olayı bir açıklamayla kınadı. 
     Açıklamada, bu tür olayların, daha derin sorunların işareti olarak çok ciddiye alınması gerektiği belirtilerek, ''Sırp Cumhuriyeti, ayrı bir devlet olmadığını ve sadece Bosna'nın içinde, Bosna'nın bir parçası olarak var olabileceğini anlamalı'' denildi. 
     Üçlü Başkanlık sistemiyle idare edilen Bosna-Hersek'te geçen yıl oluşturulan ortak Savunma Bakanlığı, yenilenen orduya kaydolan tüm yeni askerlerin, yemin törenlerinde Bosna devletine bağlılığını bildirmesi talimatını vermişti. 
     
</TEXT>
</DOC>
