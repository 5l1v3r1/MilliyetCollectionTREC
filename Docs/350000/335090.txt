<DOC>
<DOCNO> 335090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun24.html </URL>
<DATE> 2005/04/20/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Almanya'da 61 bin Türk şirketi var 
</HEADLINE>
<TEXT>

     Merkezi Almanya'nın Essen kentinde bulunan Türkiye Araştırmalar Merkezi TAM Vakfı Direktörü Faruk Şen, Almanya'daki ekonomik durgunluğa rağmen Türk şirketlerinin sayısının gittikçe arttığını söyledi. 
     Şen, düzenlediği basın toplantısında, ''Almanya'daki Türk şirketlerinin sayısı 2003'te bir önceki yıla göre 4 bin 500 artarak yaklaşık 61 bin 300'e yükseldi. Bu şirketler arasında perakendecilerin oranı yüzde 34,1. Gastronomi sektöründe faaliyet gösteren şirketlerin oranı da yüzde 23'' dedi. 
     Bu sektörlerde faaliyet gösteren şirketlerin sayısının azalmaya ve özellikle hizmet sektöründeki şirketlerin sayısının artmaya başladığını belirten Şen, hizmet sektöründe faaliyet gösteren şirketlerin oranının 2003'te bir önceki yıla göre yüzde 3,6 oranında artarak yüzde 22,8'e yükseldiğini kaydetti. 
     Hizmet sektöründeki şirketler arasında dedektiflik bürolarıyla danışmanlık bürolarının da bulunduğuna işaret eden Şen, Türk şirketlerin ortalama olarak 5 kişi çalıştırdıklarını, bu şirketlerde çalışanların sayısının da aynı dönem içinde 290 binden 319 bine yükseldiğini söyledi. Şen, Türk şirketlerinin bazı sorunlarının da bulunduğunu, Türk şirketlerinin en büyük rakiplerinin yine Türk şirketleri olduğunu belirtti. 
     Federal Ekonomi ve Çalışma Bakanlığı Müsteşarı Rezzo Schlauch da, başkent Berlin'de ''Almanya'daki Etnik Ekonominin Önemi'' adlı bir araştırmanın sonuçlarını açıkladığı basın toplantısında, ülkedeki yabancı şirketlerin yaklaşık 1 milyon kişiye işyeri sağladıklarını söyledi. Schlauch, ülkedeki yabancı şirketlerin sayısının 1990'dan bu yana yaklaşık yüzde 60 oranında artarak 290 bine ulaştığını bildirdi. 
     Yabancı şirketlerin faaliyet gösterdiği sektörlerin sadece döner büfeleri, terzihane ya da lokallerle sınırlı olmadığını, hemen hemen her sektörde faaliyet gösterdiklerini ifade eden Schlauch, ''Maallesef göçmenlerin toplumsal ve ekonomik önemleri Almanya'da hala küçümseniyor, hatta dikkate bile alınmıyor'' dedi. 
     
</TEXT>
</DOC>
