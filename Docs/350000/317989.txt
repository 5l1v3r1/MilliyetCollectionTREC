<DOC>
<DOCNO> 317989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur10.html </URL>
<DATE> 2005/02/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Amele öğrenciler... Okul inşaatında çalıştırılıyorlar .. 
</HEADLINE>
<TEXT>

     Hakan TURHAN ADAPAZARI Sakarya , DHA 
     

      SAKARYA'nın Akyazı İlçesi'nde Şehit Yüzbaşı Halil İbrahim Sert Lisesi'nin bahçe duvarı inşaatında, dersleri boş geçen öğrenciler amele gibi çalıştırılıyor. 
     Okul yönetimi, bahçe duvarı yapılması için iki inşaat ustasıyla anlaşma yaptı. Duvar için satın alınan tuğlalar kamyonlarla okul bahçesine boşaltıldı. İnşaatın başlamasıyla birlikte öğrenciler de boş geçen derslerinde okul kıyafetleriyle amele gibi çalıştırılmaya başlandı. El arabasıyla kum, çimento ve tuğla taşıyan, duvarın örülmesine yardım eden öğrenciler, soruları yanıtsız bıraktı. 
     Okul Müdürü Baki Fırıncıoğlu ise önce inşaatta çalışanların anlaştıkları ustaların çocukları olduğunu ve okulun öğrencisi olmadıklarını iddia etti. 
     Fırıncıoğlu, daha sonra da öğrencilerin Beden Eğitimi dersinde kendi istekleri ile çalıştıklarını öne sürdü. Çalışan öğrencilerin fotoğrafının çekilmesinden rahatsız olan Fırıncıoğlu, "Siz benim bu okulu nasıl idare ettiğimi biliyor musunuz Çocukların dersleri Beden Eğitimi. Burada ufak tefek işlerde kendi istekleri ile zorlamadan çalışıyorlar'' diyerek savunmada bulundu. 
     Akyazı Kaymakamlığı ise öğrencilerinin inşaatta çalıştırılması ile ilgili soruşturma başlattı. 
     
</TEXT>
</DOC>
