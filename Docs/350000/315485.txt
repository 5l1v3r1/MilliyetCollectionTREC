<DOC>
<DOCNO> 315485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonspo27.html </URL>
<DATE> 2005/02/15/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Çaykur Rizespor Samsunspor maçıyla yeniden çıkışa geçmek istiyoruz 
</HEADLINE>
<TEXT>

     Birinci Süper Futbol Ligi'nde hafta sonu deplasmanda Samsunspor'la karşılaşacak Çaykur Rizespor'un teknik direktörü Erdoğan Arıca, rakiplerini yenerek yeniden çıkışa geçmek istediklerini söyledi. 
     Arıca, yeşil-mavili takımın idmanı öncesinde yaptığı açıklamada, Galatasaray maçının ikinci yarısında basit hatalar yaptıklarını ve sahadan yenik ayrıldıklarını anımsatarak, ''Bu hafta yapacağımız çalışmalarda hatalarımızı gözden geçireceğiz. Samsunspor maçıyla yeniden çıkışa geçmek istiyoruz'' dedi. 
     Galatasaray maçındaki hatalarından dersler çıkararak Samsunspor maçında kazanan taraf olmak istediklerini ifade eden Arıca, ''Bir maç kazanırsak futbolcuların yeniden kendine güveni gelir ve çıkış yakalarız. Samsunspor maçı ile bu seriye başlamayı hedefliyoruz. Yapacağımız çalışmalarda özellikle son haftalarda yaptığımız hatalar üzerinde çalışacağız. İkinci yarıda oyunda kalma direncimizi artırırsak kazanamayacağımız maç yok'' diye konuştu. 
     Yeşil-mavili takımın antrenmanına sakatlıkları bulunan Gürol ve Evren katılmadı. 
     
</TEXT>
</DOC>
