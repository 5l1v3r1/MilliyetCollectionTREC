<DOC>
<DOCNO> 329141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/siyaset/axsiy02.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargı olumlu buldu 
</HEADLINE>
<TEXT>


Yargıtay Başkanı Arslan, erteleme için 'Yüce Meclis'in takdiri' derken, Yargıtay 1. Başkan Vekili Şirin, 'Erteleme yararlı olacak' diye konuştu 

ANKARA Milliyet 


Yargıtay Başkanı Osman Arslan, yeni TCK'nin yürürlüğe girmesinin ertelenmesini "Yasama organının kararıdır. Yüce Meclis'in takdiridir" diye değerlendirdi. Arslan, yorum yapmazken daha önce Yargıtay adına açıklama yapmaması konusunda uyardığı Yargıtay 1. Başkan Vekili ve Ceza Genel Kurulu Başkanı Osman Şirin, ertelemenin yararlı olacağını ifade etti. Yargıtay Başsavcısı Nuri Ok da erteleme süresini isabetli buldu. 

Bizi dikkate alsınlar 
Şirin de, yeni TCK'de kuşkusuz önemli eksikler ve uyum zıtlıkları olduğunu belirterek şunları kaydetti 
"Ertelemenin eğer eksiklerin düzeltilmesinde düşüncelerimiz nazara alınırsa, son derece yararlı olacağını düşünüyorum. Bu sürenin çok güzel kullanılması lazım. Basınla ilgili düzenlemelerde basına hak verdiğim normlar var, onların da yeniden düzenlenmesi gerekli. Yalnız 1.5 - 2 ay yeterli değil, en doğru olanı yeni adli yıla başlanacağı eylüle kadardı. Fakat 2 aylık zaman zarfında bizim önerilerimiz de dikkate alınıp uygulayıcıların sesi ve teklifleri dinlenirse yararlı neticeler alınır." 
Başsavcı Ok da ertelemenin siyasi iktidarın kararı olduğunu belirterek, "Herhalde basının kaygıları karşısında erteleme yoluna başvuruldu. Ertelemenin uzun tutulmaması yargının işlerliği bakımından iyi oldu. Daha uzun sürede dosyalar birikirdi" dedi. 

TBMM'de dün ne oldu 

TCK'de bazı değişiklikler öngören yasa teklifine eklenen madde ile TCK ve ilgili 10 yasanın yürürlük tarihi 1 Nisan'dan 1 Haziran'a ertelendi.Aynı teklifle "ihaleye fesat karıştırma" başlıklı 235. maddede yer alan ihalelerle ilgili suçları düzenleyen hükümlere "yapım ihaleleri" de eklendi. Yasa ile TCK'nin 85. maddesinde düzenlenen trafik kazaları dahil olmak üzere taksirle ölüm ve yaralamaya neden olma suçunun alt cezası, 3 yıldan 2 yıla indirildi.Çocuklar üzerinde bilimsel deney yapılabilmesinin yolu açıldı.Başta belediye başkanları olmak üzere yapı kullanma izni alınmamış binalarda herhangi bir sınai faaliyetin yürütülmesine müsaade eden kişiye, 2 - 5 yıl hapis cezası öngören hüküm de metinden çıkarıldı.TCK'nin "cezaların ertelenmesi ve zamanaşımı" hükümlerinin, Askeri Ceza Kanunu'ndaki yer alan "yoklama kaçağı, bakaya, saklı ve firar" gibi fiillerde uygulanmamasının önü açıldı. 

</TEXT>
</DOC>
