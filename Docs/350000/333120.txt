<DOC>
<DOCNO> 333120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonyas12.html </URL>
<DATE> 2005/04/13/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Çocuklarda oyuncak seçimine dikkat .. 
</HEADLINE>
<TEXT>

     Çocukların kişiliklerinin gelişiminde çok önemli olan oyuncakların, onların yaşlarına göre seçilmesi gerektiği bildirildi. 
     Merkezi İstanbul'da bulunan Oyuncakçılar Derneği OYDER Başkanı Siruz Leki, AA muhabirine yaptığı açıklamada, oyuncakların, çocukların dış dünya ile irtibatlarını, öğrenmeyi, paylaşmayı, eğlenmeyi, mutlu olmayı, beceri ve kişiliğinin gelişmesini sağlayan en önemli unsurlardan biri olduğunu söyledi. 
     Ebeveynlerin çocukları için doğru oyuncak seçmelerinin, onların kişilik gelişimleri açısından çok önemli olduğunu ifade eden Leki, anne ve babaların çocukları için yararlı olacağını düşünerek, kendilerinin hoşuna giden, cazibesine kapıldıkları birçok oyuncak aldıklarına dikkati çekti. 
     Leki, oyuncak alırken en önemli unsurun, çocuğun yaşı, gelişimi ve ona sağlayacağı fayda olması gerektiğini ifade ederek, şöyle konuştu 
     ''Oyuncak kırılır, çocuk öğrenir. Çocuklar için büyük öneme sahip olan oyun malzemeleri, çocukların oynarken hem eğlenmesine hem de renk, boyut, biçim, şekil gibi kavramları öğrenmelerine yardımcı olur. Çocuklar arkadaşlarıyla birlikte oyun oynarken paylaşmayı, beklemeyi, işbirliği yapmayı da öğrenirler. Ayrıca çocuklar, ellerine geçen oyuncakları bozarak, kırarak, parçaları ayırıp birleştirerek hem meraklarını giderirler hem de objelerin özelliklerini inceleyerek dünyayı keşfederler.'' 
     
     YAŞA GÖRE OYUNCAK SEÇİMİ 
     Okul öncesi çocukların oyuncaklara ve oyun materyallerine karşı büyük ilgilerinin bulunduğunu, ayrıca bu dönemde artan bir yaratıcılık, yetişkine benzeme ve taklit çabalarının da olduğuna işaret eden Siruz Leki, bu noktada anne ve babaya düşen en büyük görevin, alıcı ve öğrenmeye hazır olan çocuğa uygun oyuncaklar kazandırmak olduğunu bildirdi. 
     Leki, anne ve babaların, bu çağdaki çocuklara gelişim özelliklerine uygun, ihtiyaç duyduğu ortamı ve materyalleri sağlamaktan sorumlu olduğunu belirterek, şunları kaydetti 
     ''Bu dönemde, anne ve babalar tarafından üzerinde önemle durulması gereken bir başka konu da çocukların gelişimlerine katkısı olmayan pahalı ve süslü oyuncakların yerine, yaşlarına ve gelişim düzeylerine uygun, uyarıcı ve düşündürücü oyuncakların tercih edilmesidir. Yetişkinler çocuklarına gereğinden fazla oyuncak alarak, onların tüm gereksinimlerine cevap vereceklerine inanırlar. Önemli olan, oyuncağın çokluğu değil, nitelikli olmasıdır.'' Çocuğun yaşına göre oyun ve oyuncak seçiminin oldukça zor olduğunu vurgulayan Leki, anne ve babaların oyuncak seçerken kendi istek ve beğenileri yerine, çocuğun yaşını ve gereksinimlerini göz önünde bulundurmaları, oyuncak hakkında onun da fikrini almalarının önemli olduğunu sözlerine ekledi. 
     
</TEXT>
</DOC>
