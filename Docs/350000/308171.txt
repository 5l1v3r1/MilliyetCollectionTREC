<DOC>
<DOCNO> 308171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/yasam/axyas01.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başörtüsü için ihtiyaç dediler' 
</HEADLINE>
<TEXT>


Tsunami felaketzedelerine gönderilen 5 bin başörtüsü için Kızılay Genel Başkanı, 'Bunlar psikolojik yardım. Halk ruj isterse ruj göndeririz' dedi 

AYDIN HASAN Ankara 

Kızılay Genel Başkanı Talat Yılmaz, tsunami felaketiyle sarsılan Güney Asya'ya yardım paketi içinde başörtüsü gönderilmesine yönelik eleştirileri yanıtladı. 
Kızılay, Güney Asya'daki deprem bölgesine, 2 askeri uçakla tıbbi yardım paketi ve Altınokta Körler Derneği'nin bağışladığı görme engellilere özel bastonlar ile 5 bin adet de başörtüsü gönderdi. Yardımı götüren heyette, AKP Sakarya Milletvekili Süleyman Gündüz de yer aldı. Yılmaz, bölgeye başörtüsü göndermelerine yönelik eleştirilere tepki göstererek, "Başörtüsü göndermemizin arka planında siyasi bir amaç yok. Bu nedenle bunu kendimiz açıkladık" dedi. 

'Siyasi niyet yok' 
Kızılay ekiplerinin bölgede halkın içinde olup ihtiyaçları doğrudan tespit ettiğini anlatan Yılmaz, Milliyet'e şu açıklamayı yaptı 
"Bölgeye 2 kargo uçağıyla sahra tipi poliklinik, klor tabletleri, emzik, kadın bağı, ilaç ve aşı gitti. Bölgedeki arkadaşlarımız, 'Müslüman kadınlar başörtüsü istiyor' dedi. İstanbul'da bir arkadaşıma telefon açtım, o da başörtüsü bağışladı. Uçaklar giderken, giysiler, bastonlar ve başörtülerini de yükledik. Bu başka yere taşınmamalı. Halk ruj istiyorsa ruj göndeririz. Psikologlar, bölgedeki erkeklerin iyi hissetmeleri için tıraş olmaya yönlendirilmeleri gerektiğini söylüyor. Yardımlarda psikolojik boyuta da önem veriyoruz." 

'Öncelik türban değil' 
Kızılay'ın daha önce hiçbir yere başörtüsü göndermediğini belirten eski Kızılay Genel Başkanı Ertan Gönen ise, her felaketin niteliğine göre yapılacak yardımların ayrı öncelikleri olduğunu dile getirdi. 
Kızılay'ın da birinci derece yardımları esas alması gerektiğini söyleyen Gönen, şöyle konuştu 
"Bu felakette su, gıda, ilaç, tıbbi sarf ve hijyeni sağlayacak malzemeler birinci derecede önem taşımaktadır. Havaların sıcak olması nedeniyle barınma gibi önemli bir sorun bile geri planda kalmıştır. Giyim kuşam burada en son gelir. Giyim yardımının bile gereği yokken, oraya başörtüsü gönderiliyor. Bunun birinci derece yardımla ilgisi yok. Bu sırf türban sembolü olsun diye gönderilmiş olabilir. Ya böyle bir mesaj verme niyeti var veya yardım etmeyi bilmiyorlar. Dini motifler yardımlarda öne çıkarılmamalı." 

Phuket adası 15 santim kaydı 

DIŞ HABERLER SERVİSİ 
Güney Asya'yı 26 Aralık 2004'te vuran tsunami öncesi meydana gelen şiddetli depremin, Hint Okyanusu'ndaki Tayland'a bağlı Phuket adasının 15 santimetre kadar yer değiştirmesine yol açtığı bildirildi. Fransa, Endonezya, Malezya, Hollanda ve Tayland'dan gelen uzmanlar, depremin aynı zamanda denizdeki fay hattını yeniden harekete geçirdiğini de söyledi. 


</TEXT>
</DOC>
