<DOC>
<DOCNO> 312802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/spor/spo05.html </URL>
<DATE> 2005/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Solakoğlu'nu kaybettik 
</HEADLINE>
<TEXT>


Türk sporunun ve basketbol camiasının önde gelen isimlerinden Osman Solakoğlu 78 yaşında hayata veda etti 


BASKETBOL Federasyonu'nun eski başkanlarından Osman Solakoğlu dün vefat etti. Türk sporunun ve basketbol ailesinin önemli isimlerinden biri olan Solakoğlu, kalp rahatsızlığı yüzünden bir süredir İstanbul Memorial Hastanesi'nde tedavi görüyordu. 78 yaşında hayata veda eden Osman Solakoğlu'nun cenazesi yarın Levent Camii'nde kılınacak öğle namazından sonra defnedilecek. 
OSMAN Solakoğlu, Basketbol Federasyonu başkanlığını, iki ayrı dönemde toplam 23 yıl yapmıştı. Solakoğlu, FIBA Gençler Komitesi Üyeliği ve Milli Takım menajerliği görevlerini de üstlenmiş, Federasyon Başkanı olarak Deplasmanlı Bayanlar 1. Ligi ve Erkekler 2. Ligi'nin kuruluşuna, Yıldız ve Ümit Milli Takımları'nın yeniden oluşturulmasına katkıda bulunmuştu. 

Şeker gibiydi 

CEM ŞENGÜL 

Bizim gibi yaşı 40 ile 50 arasında gezinen, basketbolla ilgili ilgisiz, herkesin beyninde yer etmiştir Osman ağabey... Hele, Lütfi Kırdar Kongre Sarayı'nın üzerine karabasan gibi çöktüğü "basketbolun unutulmaz kabesi" Spor Sergi'nin "anı kalıntılarında" biraz gezindiğiniz zaman, hep Osman ağabeyi hatırlarsınız. Sahada oyuncular, tribündeki biletli seyirci sayısını alt eden, yani üç - beşi geçmeyen biz gazeteciler "tir tir" titrerken, şimdi üst düzey bürokratların "getir götürcüleri" bile oturtmaya utandığı odasından basketbol ailesini sımsıcak kollarıyla sarıp sarmalardı. O odaya giren herkese sunduğu "şeker" kadar tatlı kişiliğiyle, çocuğunun günden güne serpilişini gururla izlerdi. Osman ağabeyi hiç unutmayacağız. Hele aile reisliğine terfi edenlerin, birazcık ağabeylerinden ders almamış, kendileriyle bile kavga eder görüntülerine tanık olduktan sonra, yokluğunun açtığı yarayı çok daha derinden hissedeceğiz... 
Başımız sağolsun... 


</TEXT>
</DOC>
