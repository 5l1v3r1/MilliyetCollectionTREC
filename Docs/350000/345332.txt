<DOC>
<DOCNO> 345332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/soneko19.html </URL>
<DATE> 2005/05/24/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Buğday üreticisine kilo başına 30 bin lira prim 
</HEADLINE>
<TEXT>

     Başbakan Recep Tayyip Erdoğan, buğday üreticisine kilo başına 30 bin lira prim desteği verileceğini açıkladı. 
     Erdoğan, AK Parti Meclis grup toplantısında yaptığı konuşmada, Türk çiftçisinin beklediği tarım ve hububat konusuna dikkat çekmek istediğini söyledi. Artık kamunun piyasayı düzenleme görevinin yüklü görev zararları ve finansman maliyeti ile sürdürülmesi anlayışını kabul etmediklerini ifade eden Erdoğan, "Bu, toplumun bir kesiminden haksızca alıp diğer bir kesime farklı gerekçelerle verme mantığı geçmişte kalmıştır" dedi. 
     Bu yıl hububatta geçen yıl olduğu gibi verimde ve kalitede bereketli bir hasat sezonu beklediklerini kaydeden Başbakan Erdoğan, konuşmasını şöyle sürdürdü 
     "Çünkü hükümetiniz 3 yıldır, Cumhuriyet tarihinin en büyük sertifikalı tohumluk kullanımını 240 bin ton olarak gerçekleştirmiştir. Ayrıca bu süre içerisinde sürdürdüğümüz süne mücadelesinin sonucu olarak da yıllık bir milyon tonun üzerinde kaliteli buğday ithalatı yapan ülkemiz artık buğday ithal etmemektedir. Bu da yetmemiş, ülkemiz dünya un ihracatında ikinci sıraya oturmuştur. 
     Bundan sonra Türkiye buğday ithal eden değil, dünyaya kaliteli buğday ve ürünlerini ihracat eden bir ülke olacaktır. Hedefimiz, bulunduğumuz coğrafyayı dünyada hububat üssü konumuna getirmektir." -"10 TONU PEŞİN ÖDENECEK"- Başbakan Erdoğan, bu yıl, Toprak Mahsulleri Ofisi’nin oluşmuş piyasa normları üzerinden alım yapacağını ifade etti. 10 tona kadar olan alımlarda çiftçiye peşin ödeme yapılacağını belirten Erdoğan, "Her çiftçiden maksimum alım 30 tondur. 10 tonu peşin ödenecek, kalan kısmın bedeli ise 30 gün vadeli olacaktır" dedi. 
     Hükümet olarak her çiftçiye, kamu ve özel sektöre sattığı ürün için kilo başına 30 bin lira prim desteği verileceğini de açıklayan Erdoğan, "Böylece, diyelim ki çiftçimiz birinci sınıf ekmelik buğdayını 350 bin liraya sattıysa, bunu belgelemesi halinde 30 bin lira da prim alacaktır" diye konuştu. 
     Başbakan Erdoğan, bu uygulamayla tarımda kayıt dışılığın da önleneceğini belirtti. Erdoğan, özel sektöre satılan hububatın TMO’ya kaydının yapılması halinde prim desteği verileceğini, böylece hububattaki ticaretin tümüyle kayıt altına gireceğini söyledi. 
     
</TEXT>
</DOC>
