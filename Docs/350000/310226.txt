<DOC>
<DOCNO> 310226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/soneko11.html </URL>
<DATE> 2005/01/28/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
YTL, karizmayı kurtardı .. 
</HEADLINE>
<TEXT>

     2004 yılı sonuna kadar dünyanın en bol sıfırlı 
     parası olan ve bir biriminin değeri dünyadaki tüm ülkelerin bir biriminden daha düşük olan Türk Lirasının altı sıfırının atılarak YTL'ye geçilmesiyle birlikte, dünyada 1 birimi 1 YTL'den daha yüksek sadece 16 para kaldı. Diğer 84 ülkenin parasının bir biriminin YTL karşılığı artık kuruşla ifade edilmeye başlandı. Maliye Bakanlığı, senetli ve senetsiz alacak ve borçların değerlenmesinde kullanılacak olan yabancı paraların 2004 sonu itibariyle Türk Lirası karşılıklarını açıkladı. Söz konusu listede Merkez Bankası'nın her gün kurunu açıkladığı paralarla birlikte dünyadaki toplam 100 aynı para birimi yer alıyor. Maliye Bakanlığı'nın Türk Lirası cinsinden açıkladığı söz konusu kurlar YTL'ye dönüştürülerek yapılan belirlemeye göre, YTL'ye geçtikten sonra dünyada bir birimi 1 YTL'den daha yüksek sadece 16 para kaldı. Önceki yıllarda bir birimi 1 TL'den daha düşük ya da 1 TL'ye eşit herhangi bir para birimi bulunmuyordu. Değeri YTL'ye en yakın para birimi olan 1 Rumen Leyi ise 47 TL düzeyinde bulunuyordu. YTL'ye geçişle birlikte 1 Rumen Leyi 0.000074 YTL, başka bir ifadeyle 10 bin Rumen Leyi 47 Yeni Kuruş oldu. Bir birimi 1 YTL'den yüksek paralar arasında ABD Doları, Kanada Doları, İsviçre Frangı, Avustralya Doları, Euro, İngiliz Sterlini, Kuveyt Dinarı gibi çok bilinen paraların yanı sıra Libya Dinarı, Tunus dinarı, Bahama Doları, Panama Balboası, Ürdün Dinarı, Kıbrıs Lirası, Umman Riyali, Bahreyn Dinarı, gibi paralar bulunuyor. Maliye Bakanlığı'nın kurunu açıkladığı 100 para biriminin 84'ünün YTL karşılığı ise artık kuruşlarla ifade ediliyor. Bu paralar arasında Japon Yeni, İsveç Kronu, Norveç Kronu, Rus Rublesi, Suudi Arabistan Riyali gibi çok bilinen paralar da bulunuyor. YTL karşılığı en yüksek para 4.5164 YTL'lik değeriyle Kuveyt Dinarı olurken, YTL karşılığı en düşük para birimi ise Romen Leyi ve Ekvator Şukresi oldu. 
     
     TL 57 PARAYA KARŞI DEĞERLERLENDİ 
     Bu arada 2004 yılında Türk Lirası, aralarında ABD dolarının da bulunduğu toplam 57 paraya karşı değer kazandı. 
     Söz konusu paraların 2004 yılı sonundaki TL karşılığı, 2003 sonundaki karşılığının altında kaldı. 43 paranın TL karşılığı ise arttı. TL en fazla Irak Dinarı karşısında değerlendi. 2003 yılı sonunda 4 milyon 509 bin lira olan 1 Irak Dinarının değeri 2004 sonunda 922 liraya kadar düştü. 
     
</TEXT>
</DOC>
