<DOC>
<DOCNO> 326450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonyas27.html </URL>
<DATE> 2005/03/23/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İnsanlar kendine benzeyeni 'güvenilir' ancak 'cazibesiz' buluyor 
</HEADLINE>
<TEXT>

     LONDRA, DHA 

İSKOÇYALI bilim adamları tarafından yapılan bir araştırmada, insanların yüz olarak kendilerine benzeyen kişileri güvenilir bulduğu, ancak onlara karşı cinsel yakınlık duyamadığı ortaya çıktı. 
     Aberdeen Üniversitesi uzmanları, 150 öğrenci üzerinde yaptıkları deneylerde, katılımcılara ikişerli gruplar halinde düzenlenmiş insan yüzleri gösterdi. Deneyin amacına uygun olarak, yan yana koyulan iki fotoğraftan biri katılımcıyı andırıyor, diğeri ise tamamen farklı biri gibi görünüyordu. Araştırmanın sonunda katılımcılara hangi yüzleri daha 'güvenilir' buldukları soruldu. Öğrencilerin büyük bölümü, kendilerine benzeyenleri diğerlerinden daha güvenilir bulduğunu açıkladı. İkinci aşamada ise hangi fotoğrafın cinsel yönden çekici geldiği soruldu. Bu kez öğrencilerin çoğu, kendilerine benzemeyen kişiyi işaret etti. 
     

     
</TEXT>
</DOC>
