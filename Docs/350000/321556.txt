<DOC>
<DOCNO> 321556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonspo27.html </URL>
<DATE> 2005/03/07/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Çaykur Rizespor İyi oynadığımız maçı kaybettik... 
</HEADLINE>
<TEXT>

     Kayserispor'a deplasmanda 2-1 yenilen Çaykur Rizespor'da, genel kaptan Yılmaz Zehiroğlu, rakipleri karşısında iyi oynadıkları bir maçı kaybettiklerini söyledi. 
     Zehiroğlu, Kayserispor karşısında üstün bir futbol ortaya koyduklarını belirterek, ''Girdiğimiz birçok gol pozisyonunu gole çeviremedik. Savunmada yaptığımız bireysel hataları kalemizde gol olarak gördük. İyi oynadığımız bir maçı kaybettik'' dedi. 
     Bu sezonki en iyi futbollarını Kayserispor karşısında ortaya koyduklarını ifade eden Zehiroğlu, ''Böyle oynadığımız bir maçta aldığımız yenilginin üzüntüsü içindeyiz. Kayserispor kalecisi Metin Aktaş, iyi bir günündeydi. Çok net gollere izin vermedi. Futbolcularımız ellerinden gelen çabayı gösterdiler. Ancak istediğimiz sonuca ulaşamadık'' diye konuştu. 
     Hafta sonu sahalarında Akçaabat Sebatspor ile yapacakları maçın hazırlıklarına bugün başladıklarını bildiren Zehiroğlu, bu karşılaşmadan galibiyetle ayrılarak yenilgilerini telafi etmek istediklerini kaydetti. 
     
</TEXT>
</DOC>
