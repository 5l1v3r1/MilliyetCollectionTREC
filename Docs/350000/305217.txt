<DOC>
<DOCNO> 305217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur21.html </URL>
<DATE> 2005/01/10/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Doğu'da kutup manzaraları... 
</HEADLINE>
<TEXT>

     Doğu Anadolu Bölgesi'nde gece en düşük hava sıcaklığı sıfırın altında 32 dereceyle Erzurum'da yaşandı. Son yılların en soğuk kışının yaşandığı bölgede, adeta kutupları andıran manzaralar dikkat çekiyor. Yenimahalle semtinde, Büyükşehir Belediyesi'ne ait bahçedeki küçük bir su kaçağı, 3 ağacı kaplayan ve 4 metre boyunu aşan dev bir buzul kütlesinin oluşmasına neden oldu. 
     Aşırı soğuklar nedeniyle donan Ardahan'ın Çıldır İlçesi'ndeki Çıldır Gölü'nün üstüne ise araçlarla çıkabiliyor. 
     Çıldır Gölü ve Adalarını Güzelleştirme Geliştirme Derneği Başkanı Ümit Kılıç, göl üzerinde araç ile gezinti yapabildiğini belirterek, ''Buz kalınlığı zaman zaman bir metreyi aşıyor'' dedi. 
     
     HİSSEDİLEBİLİR SICAKLIK SIFIRIN ALTINDA 38 DERECE OLDU 
     Meteoroloji Bölge Müdürlüğü yetkilileri, gece en düşük hava sıcaklığının sıfırın altında 32 dereceyle Erzurum'da ölçüldüğünü belirterek, hissedilebilir sıcaklığının ise sıfırın altında 38 dereceye kadar düştüğünü bildirdiler. 
     Bölgede gece en düşük hava sıcaklıkları sıfırın altında olmak üzere Ağrı'da 30, Ardahan'da 25, Kars'ta 23, Erzincan'da 16, Iğdır'da 14 derece olarak ölçüldü. 
     Soğuk hava kütlesinin hafta sonuna kadar etkili olacağını kaydeden yetkililer, hafta sonundan itibaren 3-4 derecelik artış beklendiğini ifade ettiler. 
     
     KAPALI KÖY YOLLARI 
     Köy Hizmetleri yetkilileri de yaptıkları açıklamada Bingöl'de 173, Tunceli'de 29, Muş'ta 8, Erzurum'da 38, Ağrı'da 55, Ardahan'da 7, Erzincan'da 169, Iğdır'da 36 olmak üzere bölgede toplam 515 köy yolunun kardan dolayı ulaşıma kapalı olduğu kaydettiler. 
     
</TEXT>
</DOC>
