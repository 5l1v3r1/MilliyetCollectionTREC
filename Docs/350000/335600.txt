<DOC>
<DOCNO> 335600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonspo25.html </URL>
<DATE> 2005/04/21/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
UEFA, altyapıdan yetişen futbolcu zorunluluğunu onayladı... 
</HEADLINE>
<TEXT>

     Avrupa Futbol Federasyonları Birliği UEFA , gelecek yıldan itibaren Avrupa Şampiyonlar Ligi ve UEFA Kupası'nda mücadele edecek takımların kadrolarında altyapıdan yetişmiş futbolcu bulundurma zorunluluğunu onayladı. 
     Estonya'nın başkenti Tallinn'de yapılan ve UEFA'ya üye 52 ülke futbol federasyonundan temsilcilerin katıldığı toplantıda, gelecek yıldan itibaren Avrupa Şampiyonlar Ligi ve UEFA Kupası'nda mücadele edecek takımların 25 kişilik kadrolarında altyapıdan yetişmiş en az 2 futbolcu bulundurma zorunluluğu oy çokluğuyla kabul edildi. 
     Toplantıda ayrıca, gelecek yıldan itibaren yalnızca Avrupa kupalarında geçerli olacak yeni kuralın UEFA'ya üye tüm ülke federasyonlarının kendi liglerinde de uygulaması için çağrıda bulunuldu. 
     UEFA tarafından kabul edilen yeni kurallara göre, gelecek yıldan itibaren Avrupa kupalarında mücadele edecek takımların, 25 kişilik takım kadrolarında kulübün kendi altyapısı ve ülkedeki başka bir kulübün altyapısından yetişmiş en az 2'şer futbolcu bulundurması zorunlu hale geldi. Yeni kurallar çerçevesinde 2008 yılına kadar kulüpler kendi altyapılarında yetişmiş ve ülkenin başka bir kulübünün altyapısından yetişmiş 4'er futbolcu bulunduracak. 
     UEFA Üst Yöneticisi CEO Lars-Christer Olsson yaptığı açıklamada, Avrupa'daki bazı zengin kulüplerin yeni uygulamaya karşı çıktığını belirterek, yeni kuralların FC Chelsea ve FC Barcelona gibi kulüplerin transferler yoluyla en iyi takımı kurmalarının önüne geçtiğini söyledi. 
     UEFA Yönetim Kurulu'nun görev süresinin 1 yıl uzatılması için oylamanın da yapıldığı genel kurulda, mevcut yönetimin 1 yıl daha görevinin başında kalması oy çokluğuyla kabul edildi. 
     
</TEXT>
</DOC>
