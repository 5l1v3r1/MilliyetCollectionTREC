<DOC>
<DOCNO> 303090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonsiy19.html </URL>
<DATE> 2005/01/03/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Sarıgül YDK üyeleri bu kararla CHP'nin iktidar yolunu açtı 
</HEADLINE>
<TEXT>

     Şişli Belediye Başkan Mustafa Sarıgül, CHP'den ihraç isteminin reddedilmesini, ''demokrasinin zaferi'' şeklinde nitelendirerek, Yüksek Disiplin Kurulu YDK üyelerinin bu kararla CHP'nin iktidar yolunu açtıklarını söyledi. 
     Sarıgül, beraberinde CHP milletvekilleri Sefa Sirmen, Züher Amber, Erdoğan Kaplan, Muzaffer Kurtulmuşoğlu, Hüseyin Özcan, Hasan Aydın, Ahmet Güryüz Ketenci, Muharrem Toprak, Mehmet Tomanbay, Turan Tüysüz, Ersoy Bulut ve bağımsız milletvekili Muharrem Doğan ile Royal Otel'de basın toplantısı düzenledi. 
     Mustafa Sarıgül, CHP YDK'nın, bugün hakkında verdiği partiden ihraç isteminin ret kararını değerlendirmek üzere eşi Aylin Sarıgül ile geldiği basın toplantısında, ''Başbakan Sarıgül'' sloganları ile karşılandı. 
     Sarıgül, bugün Türkiye'de CHP'nin kurum ve kurallarıyla var olduğunu, YDK üyelerinin, çok önemli ve tarihi bir karar verdiklerini ve YDK üyelerinin verdikleri bu kararla CHP'nin iktidar yolunu açtıklarını söyledi. 
     Emekli, memur, çiftçi, köylü, hastane kapılarında bekleyen vatandaşlar ve çocuklarını özel okullar yerine 70-80 kişilik okullarda okutan yurttaşların bu kararı beklediğini ifade eden Sarıgül, bu kararın parti ve ülkeye hayırlı olmasını diledi. 
     
     ''CHP'NİN ÖNÜNÜ AÇAN KARAR'' 
     Mustafa Sarıgül kararı, ''demokrasinin zaferi'' olarak nitelendirerek, şunları söyledi 
     ''Bu karar, ulusumuzun, laik, çağdaş Türkiye'nin ulusal birliği ve CHP'nin önünü açan bir karar olmuştur. Bu kararı, tarih önümüzdeki yıllarda en iyi şekilde yazacaktır. Bu tarihi yazan YDK üyelerine bir kez daha çok teşekkür ediyorum. Milletvekili arkadaşlarımıza verdikleri destekten dolayı çok teşekkür ediyorum. 
     Bir insan onuru, şerefi için yaşar. Ben ailemin ve çocuklarımın huzurunda ulusuma şu sözü vermek istiyorum Benim iki tane gücüm var. Haktan ve halkımızdan ayrılmadan, CHP gençlik kollarının bir talebesi olarak, CHP'nin her kademesinde görev alan arkadaşınız olarak, ulusal bayrağımızı ve CHP bayrağını en yükseğe çekmektir.'' CHP'li il, ilçe, belde ve belediye başkanlarının ve kurultay delegelerinin huzurlu ve mutlu olmasını isteyen Sarıgül, gelecek ilk kurultayda CHP'lilerin sadece genel başkan değil, ulusun yeni Başbakanı'nı çıkaracağını savundu. 
     Sarıgül, bugünün kendisi için ayrı bir doğum günü olduğunu dile getirerek, bir süre altı oktan ayrı kaldığını söyledi. Ancak bugün, YDK üyelerinin kendisine tekrar emanet ettikleri Atatürk'ün altı okunu iktidar yapmak için mücadele edeceğini vurguladı. 
     Yaklaşık 2 aydır kamuoyunun, CHP'nin iç sorunlarıyla meşgul edildiğini söyleyen Sarıgül, bundan sonra milletvekilleriyle projeler aracılığıyla vatandaşlara ulaşacaklarını kaydetti. 
     Önümüzdeki günlerde daha kapsamlı bir basın toplantısı düzenleyeceğini belirten Sarıgül, sözlerini, ''Allahıma dua ediyorum. Allah hiç kimseyi çocuklarının ve ailesinin yanında güç duruma düşürmesin'' diyerek tamamladı. 
     
</TEXT>
</DOC>
