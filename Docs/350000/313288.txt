<DOC>
<DOCNO> 313288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/dunya/axdun02.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Göring'e siyanürü ben verdim' 
</HEADLINE>
<TEXT>


Herbert Lee Stivers adlı 78 yaşındaki eski asker, Nazi lideri Göring'e intihar etmesi için siyanür kapsülünü kendisinin verdiğini itiraf etti 

DIŞ HABERLER SERVİSİ 


Amerikalı emekli bir asker, 2. Dünya Savaşı sırasında Alman Hava Kuvvetleri'nin Luftwaffe Komutanlığı'nı yapan ve Propaganda Bakanı Göbbels ile birlikte Hitler'in en güvendiği isim olan Hermann Göring'e, Nürnberg Mahkemeleri sırasında intihar etmesi için siyanür kapsülünü bilmeden kendisinin verdiğini açıkladı. 
Göring, idam edilmesine 2 saat kala, 15 Ekim 1946'da arkasında "mahkemenin devam ettiği 11 ay boyunca bir siyanür kapsülünü yanında taşıdığına" dair bir not bırakarak intihar etmişti. 
Ancak "Los Angeles Times" gazetesinin haberine göre, 19 yaşında askerken Nürnberg'de görevli olan Amerikalı Herbert Lee Stivers 78 , yolda tanıştığı bir Alman kızının kendisiyle dostluk kurarak kandırdığını anlattı. Genç kızın tanıştırdığı bir başka kişinin kendisine Göring'e iletmesi için kalem içine gizlenmiş ilaç verdiğini ve kendisinin de sonradan zehir olduğu anlaşılan ilaç kapsülü bulunan kalemi Nazi liderine verdiğini söyledi. Stivers, "Sanıyorum o kız beni kullandı" dedi. 
Soruşturma açılır korkusuyla 59 yıl sustuğunu belirten Stivers, sırrını açıklaması için kızı tarafından ikna edildiğini kaydetti. 


</TEXT>
</DOC>
