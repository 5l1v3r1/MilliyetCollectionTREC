<DOC>
<DOCNO> 332000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonspo26.html </URL>
<DATE> 2005/04/10/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Şenol Güneş "Galibiyeti hak eden biziz" 
</HEADLINE>
<TEXT>

     Trabzonspor Teknik Direktörü Şenol Güneş, bu akşam iki iyi futbol oynayan ekibin karşı karşıya geldiğini ifade ederek, galibiyeti kendilerinin hakettiğini söyledi. 
     Güneş, Galatasaray maçının ardından düzenlediği basın toplantısında, futbol anlayışı olarak rakibe göre oyun tarzlarının olumlu olduğunu bildirdi. Şenol Güneş, ''Beklediğimiz oyunun altındayız, ama kazanmayı hakeden takım bizdik. Fenerbahçe kazandıktan sonra zor bir maçtan yüzümüzün akıyla çıkmak güzel'' dedi. 
     Sahada her zaman iyi oynayan bir takım olmayı arzuladıklarını kaydeden Şenol Güneş, ''Bir maçı kaybedebiliriz, ama iyi oyunumuzu göstermeliyiz. Bu karşılaşmada daha fazla pozisyon üretebilirdik. Bu eksikliğimizi düzeltmeliyiz'' diye konuştu. 
     Güneş, hedeflerinin Şampiyonlar Ligi'nde oynamak olduğunu vurgulayarak, şöyle devam etti 
     ''Ben 20 yıldır şampiyonluk bekleyen taraftarlarımıza şampiyonluk sözü vermek istemiyorum, gereğini yapmak istiyorum. Maçlar büyük konuşarak kazanılmıyor, büyük oynayarak kazanılıyor. Şampiyonlukta yokuz demek istemiyorum. Oyuncularımın önünü tıkamak istemiyorum. Şampiyonlar Ligi'nde mücadele eden iyi bir takım olmak istiyorum. Avrupa'da olmak, büyük olmak, sadece takımla değil, seyirci ile camia ile büyük olmamız gerekiyor. Biz bu yarışta her takımı yenmek istiyoruz, oyunumuzla rakibimize üstünlük sağlamak istiyoruz. Şu ana kadar bizden üstün olan takım yok, bu kaybettiğimiz maçlarda da görüldü. Bu takım dört maçta 8 puan kaybını haketmedi. Yarışta ne olup, ne olacağı belli olmaz. Fenerbahçe de dün gol atamayabilirdi, ama beceriyor, onları da kutlarım.'' Şampiyonluk yarışının sürdüğünü bildiren Şenol Güneş, lider Fenerbahçe'nin avantajlı olduğunu, kendilerinin arkadan gelenlere yakalanmamak ve önlerinde olan takımları yakalamak için çaba harcayacaklarını söyledi. 
     Galatasaray yönetimini ve seyircisini kutlayan Güneş, karşılaşmanın fair-play içinde geçtiğini, Erdinç'in gereksiz yere kırmızı kartla dışarı atılmasının takımı adına olumsuzluk olduğunu, zaman zaman yaptıkları bu hareketleri düzeltmelerinin gerektiğini sözlerine ekledi. 
     
</TEXT>
</DOC>
