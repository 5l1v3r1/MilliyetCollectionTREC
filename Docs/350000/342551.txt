<DOC>
<DOCNO> 342551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonspo09.html </URL>
<DATE> 2005/05/14/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Beşiktaş ile İstanbulspor yarın 131. randevuda... 
</HEADLINE>
<TEXT>

     Beşiktaş ile İstanbulspor, sarı-siyahlı takımın cezası nedeniyle İzmit’te yarın yapılacak maçla birlikte 131. kez karşı karşıya gelecek. 
     30 Temmuz 1926’da Mithatpaşa Stadı’nda yapılan ve Beşiktaş’ın 
     6-2’lik galibiyetiyle başlayan rekabette, bugüne kadar oynanan 130 
     maçın 93’ünü "Kara Kartallar", 10’unu ise "İstanbul Boğaları" kazandı. 27 karşılaşmada ise taraflar birbirlerine üstünlük sağlayamadı. 79 yıllık rekabette, siyah-beyazlıların attığı toplam 312 gole karşılık, sarı-siyahlılar 97 golde kaldı. 
     
     BEŞİKTAŞ LİGDE DE ÜSTÜN 
     Genel toplamda İstanbulspor’a büyük bir üstünlük kuran Beşiktaş, bu durumu lig maçlarına da yansıttı. 
     Ligde rakibiyle bugüne kadar 47 kez karşı karşıya gelen siyah-beyazlılar 34 galibiyet alırken, 5 kez sahadan yenik ayrıldı. 8 karşılaşma ise berabere sonuçlandı. 
     Ligde Beşiktaş 95, İstanbulspor ise 41 gol kaydetti. 
     
     MAÇLARI CEZAYA RASTLIYOR 
     Beşiktaş ile İstanbulspor arasındaki yarınki karşılaşma, ligde son 2 randevularında olduğu gibi, yine taraflardan birisinin cezasına denk 
     geldi. 
     İki takım arasında sezonun ilk yarısında, Beşiktaş’ın cezası nedeniyle seyircisiz yapılan maçta siyah-beyazlılar 2-1 galip gelmişti. 
     Geçen sezon Beşiktaş’ın cezası nedeniyle İzmit İsmetpaşa Stadı’nda yapılan karşılaşmayı ise İstanbulspor 2-1 kazanmıştı. 
     
     FARKLI SKORLU GALİBİYETLER 
     Beşiktaş, İstanbulspor karşısında en farklı sonuçlu galibiyetini 12-1’lik skorla, 26 Eylül 1943 tarihinde yapılan özel maçta elde etti. 
     Siyah-beyazlılar ayrıca, 21 Ocak 1945’de 9-0, 8 Ocak 1932 tarihinde 7-1, 22 Kasım 1929, 20 Ocak 1938, 25 Şubat 1940 ve 23 Eylül 1951 tarihlerinde 6-0’lık skorlarla sahadan galip ayrılarak, 
     İstanbulspor’a en ağır yenilgilerini tattırdı. 
     İstanbulspor ise 24 Nisan 1948’deki özel maçta sahadan 3-0 üstün ayrılarak, Beşiktaş karşısındaki en farklı skorlu galibiyetini aldı. 
     
</TEXT>
</DOC>
