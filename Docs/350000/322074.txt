<DOC>
<DOCNO> 322074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/spor/spo15.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Baliç çark etti 

FUTBOLU bıraktığını açıklayan Elvir Baliç geri adım attı. Konyasporlu yöneticiler uzun süren görüşmeler sonrası Boşnak yıldızı ikna ettiler. Baliç sezon sonuna kadar takımda kalacağını belirtirken, bugünden itibaren antrenmanlara başlayacağını söyledi. 

Şahin'e suç duyurusu 

GAZİANTEP Barosu'na bağlı avukat Metin Kınacılar, Gaziantep - Trabzon maçı sonrası tartışmalara neden olan açıklamalarda bulunan Trabzonspor Basın Sözcüsü İbrahim Şahin hakkında suç duyurusunda bulundu. Kınacılar, Cumhuriyet Savcılığı'na verdiği dilekçesinde, Gaziantepspor'a iftira atıldığını belirtti. 

'Kanaate göre karar olmaz' 

FUTBOL Federasyonu Yönetim Kurulu Üyesi Mahmut Özgener, kanaate dayanarak, bir karşılaşmada şike yapıldığı yönünde karar verilmesi halinde bunun yargıdan döneceğini söyledi. İstanbul - Altay maçında İstanbulsporlu futbolcuların teşvik primi aldıklarına ilişkin iddiaları değerlendiren Özgener, "Hukuki süreç bitmiştir. Yapılacak birşey yok" dedi. 

Bulak'a ceza 

PFDK, Konyaspor kupa maçında centilmenliğe aykırı hareketlerde bulunan Denizlispor Teknik Direktörü Giray Bulak'ı 15 gün hak mahrumiyetiyle cezalandırdı. Kurul, aynı maçta kırmızı kart gören Konyasporlu Tayfun'a da iki maç ceza verdi. 

Moldovan'dan U dönüşü 

BİR dönem F.Bahçe forması da giyen Viorel Moldovan'ın futboldan ayrı kalma kararı bir ay sürdü. Son olarak top koşturduğu İsviçre'nin Servette kulübünün iflas etmesinin ardından yeşil sahalardan koptuğunu açıklayan 32 yaşındaki Rumen golcü, kendi ülkesinden Politechnica Temeşvar ile sözleşme imzaladı. 

Şike tartışması 

ÖZELLİKLE Alman futbolunu saran bahis ve şike skandalı Yunanistan'a da sıçradı. Yunan Bahis Şirketleri Birliği Başkanı Anestis Filipidis, bazı maçlarda şike yapıldığına inandığını söyledi. Filipidis, "Deneyimlerime ve yaşadıklarıma dayanarak konuşuyorum. Şikeyi ispat edemem. Zaten bunu ispat etmek imkansız ama önlemek mümkün" dedi. 

Filede bugün 

Burhan Felek S.S. 
15.00 Arçelik - Hatay Polisgücü 
17.00 Galatasaray - Fenerbahçe 
Akatlar S.S. 
13.00 Beşiktaş - Çankaya Bld. 
Selim Sırrı S.S. 
13.00 SSK - TKİ Gelispor 
15.00 Halk Bankası - S.Joseph 
17.00 P.Akademisi - T.Belediye 
Manavgat 100. Yıl S.S. 
16.00 Manavgat - İstanbul Bld. 
E.Ereğli S.S. 
19.00 Erdemirspor - Z.Bankası 
D.Bakır D.Ü.S.S. 
13.00 Dicle Üni. - Numunespor 

Filede dün 

Ankara Numune - Beşiktaş 0 - 3 


</TEXT>
</DOC>
