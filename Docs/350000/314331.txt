<DOC>
<DOCNO> 314331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/yasam/yas00.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bırakmadan nefret edin 
</HEADLINE>
<TEXT>


Sigarayı bırakma konusunda en önemli sorun psikolojik bağımlılık. Yapmanız gereken, bırakmadan önce sigara içmeyi sevimsiz bir aktivite haline getirmek 

Sigaradan nasıl kurtulursunuz - 3 
Ayşegül Aydoğan 

İstanbul Tıp Fakültesi Psikiyatri Anabilim Dalı Bağımlılık Programı Sorumlusu Doç. Dr. İlhan Yargıç, psikolojik bağımlılıkla başa çıkma konusundaki sorularımızı yanıtladı. 

Bırakmayı zorlaştıran psikolojik etkenler neler 
Araştırmalar, sigara içen ergenlerin benlik saygısının daha düşük olduğunu göstermektedir. Sigara içen bir gencin yaşadığı ortamda sigara kullanılıyorsa, o gencin sigarayı bırakması çok zordur. Çünkü genç bir insanı ileride olabilecek sağlık sorunları pek endişelendirmez. Çevreden kabul görmek onun için daha önceliklidir. Depresyon yaşamak da sigaraya yöneltir. Psikolojik sorun yaşayan kişinin tedavi görmeden sigarayı bırakması zordur. 

Pavlov'un köpeği 
Psikolojik bağımlılığı yenmek nasıl mümkün 
Fiziksel yoksunluk belirtileri sigarayı bıraktıktan sonraki birkaç gün ya da hafta içinde kaybolur. Psikolojik bağımlılık belirtileri ise ömür boyu bile devam edebilir. Psikolojik bağımlılık, sigarayı bıraktıktan haftalar sonra bile sigarayı çağrıştıran şeylerle kahve, çay, yemek sonrası, stresli durumlar vs. kişinin şiddetli sigara içme arzusu duyması ile ortaya çıkar. Pavlov'un et verdiği sırada zil çalarak şartlandırdığı kobayların bir süre sonra sadece zil çalındığında da salyalarının akması gibi, sigara tiryakileri de pek çok şeyle sigara arasında bir bağlantıya şartlanırlar. 

Duvara karşı için 
Davranış tedavisi kime uygulanmalı 
Psikolojik bağımlılığın aşılması için davranış tedavileri önerilmektedir. Davranış tedavilerinin amacı, sigara kullanmaya neden olan şartlanma ve otomatik sigara kullanımı gibi davranışları yenmektir. Bunun için duyarsızlaştırma egzersizleri yapılır. 

Duyarsızlaştırma egzersizleri nedir 
Örneğin sigarayı bıraktıktan sonra ona özlem duymamak için, sigarayı bırakmadan önceki dönemde sigara içmeyi hoş olmayan bir hale getirmek gerekir. Bunun için sigarayı zevk verici olmayan şartlarda için. Örneğin başkalarıyla birlikte içmekten hoşlanıyorsanız, bunu yalnız yapın. Sandalyenizi boş bir köşeye doğru çevirin ve sadece içtiğiniz sigarayla onun olumsuz etkilerine konsantre olun. 

Abur cubur yiyip hasta olmayın.... 

Sigarayı bırakınca boşluğa düşen tiryakiler, abur cubura yöneliyor. Oysa kontrolsüz atıştırmak, hasta ediyor 

Sigarayı bırakmak isteyenlerin genellikle en büyük korkusu kilo almak. Aslında bu artık anlamsız bir korku. Çünkü beslenme ve diyet uzmanları gözetiminde sigaraya veda edenler bu sorunu yaşamıyor. Alman Hastanesi Beslenme ve Diyet Uzmanı Seren Aksüs, "Bir boşluk içinde olan birey, o zamana dek sürdürdüğü davranışın yerine bir şeyler koymak istiyor. Bu yöntemlerin en başında aşırı yağlı ve kalorili yiyecekleri atıştırmak geliyor" diyor. 

El boş kalınca... 
Aksüs, atıştırmaya sürükleyen ana nedenleri şöyle sıralıyor 
Var olan el alışkanlığı,Sigarasız sürelerde bir şeyler yapma isteği,Sigarayı bırakmış olmanın verdiği stres,Ağzın boş kalmış olmasına bağlı yeme isteği,Konsantrasyon güçlüğüyle mücadele,Çevreden gelen soruların yarattığı baskı. 

Kalbi zorluyor 
Gün içi sıkça tekrarlanan atıştırmanın sonucunda sağlıksız beslenme alışkanlığının geliştiğini anlatan Aksüs, "Aynı sigarada olduğu gibi, sağlıksız beslenme alışkanlıklarının da olumsuz etkileri 2 - 3 gün gibi kısa bir dönemde oluşmamaktadır" diyor. Alışkanlık haline gelen atıştırmanın öncelikle kilo aldırdığını hatırlatan Aksüs, daha sonra da kalp hastalıkları, kolesterol, damar sertliği, hipertansiyon, diyabet, gut, kanser, ülser, nefes darlığı ve eklemlerde zorlanma gibi sorunlar yaşanabileceğini söylüyor. 

KİLO SORUNUNA KARŞI 10 TAVSİYE 

Sigara isteyince biraz su için 
1. Abur cubur yerine meyveyi tercih edin. 
2. Canınız sigara istediğinde birkaç yudum su için. 
3. Beslenmenizde posalı ürünlere, salata, meyve, sebze ve çorbalara ağırlık verin. 
4. Kremalı bisküvi yerine kepekli, yulaflı olanları, tatlı olarak da sütlü tatlıları tüketin. 
5. Kuruyemişlerden fındık ve ceviz tüketin. Ancak haftada iki gün, bir avuçtan fazla yememeye dikkat edin. 
6. Şekersiz sakızı tercih edin. 
7. Yeme hızınızı düşürün. 
8. Genellikle boş kalınan zamanlarda artacak atıştırma isteğinizi hobiler edinerek bastırın. 
9. Gün içinde sık sık ve az beslenin. Böylelikle atıştırma ihtiyacı duyduğunuzda gün içi enerji tüketiminiz çok artmamış olur. 
10. Ana yemeklerde ve ara öğünlerde süt ve yoğurt tüketimini ihmal etmeyin. 

'Günde 6 paket içerken bıraktım' 

Eski MÜ. İletişim Fakültesi eski Dekanı Prof. Dr. Ateş Vuran anlatıyor 29 yıl boyunca günde 5 - 6 paket içtim. Evden çıkarken yakardım sigarayı, eve girerken söndürürdüm. Bazılarına 15 - 20 gün dayanan çakmaklar bana 1.5 yıl giderdi. Çünkü günde bir kez sigara yakardım. Ucu ucuna içiyordum. Sonra birden bıraktım. İlk 3 ay zorlandım. Tansiyonum düştü. Tekrar başlasam mı dedim ama direndim. 

PSİKOLOJİK BAĞIMLILIĞI YENMEK İÇİN 

Her içişinizde aynaya bakın 
Bir paket bitmeden diğerini almayın,Sadece gerçekten istediğiniz zaman sigara için,Sigarayı diğer elinizle için,Sigara paketini farklı bir cebinize ya da her zaman koyduğunuzdan başka bir yere koyun. Bu, otomatik olarak sigaraya uzanma davranışını kırar,Gün boyu birçok kez hiç düşünmeden sigara içiyorsanız, her sigara yaktığınızda aynaya bakmaya çalışın. 

Bırakmak için 5 neden... 

1-Yaklaşık 30 hastalıktan korunmak 
2-Kötü kokmamak 
3-Gereksiz para harcamamak 
4-Olmadık zamanlarda sigarasız kalma yüzünden huzursuz olmamak 
5-Daha özgür olmak 



</TEXT>
</DOC>
