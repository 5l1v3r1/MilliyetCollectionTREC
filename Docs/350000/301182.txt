<DOC>
<DOCNO> 301182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/yasam/ayas.html </URL>
<DATE> 2004/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Röportaj vermek isteyince yakalandı 
</HEADLINE>
<TEXT>


Duruşma günü kaçan Ali Balkaner, röportaj için gittiği Hürriyet gazetesinin önünde gözaltına alındı. Avukatı, tutuklanan Balkaner'in 'intihar etmek üzereyken' tanıştığı taksicinin evinde kaldığını açıkladı 

ERDAL KILINÇ OSMAN KARA İstanbul 

Sahibi olduğu Yurtbank'la ilgili dava sonucu 34 yıl 7 ay ağır hapis ve 69 trilyon 307 milyar 925 milyon lira para cezasına çarptırılınca kayıplara karışan Ali Avni Balkaner, röportaj için Hürriyet gazetesine giderken yakalandı. İstanbul 8. Ağır Ceza Mahkemesi'nde 17 Aralık'ta yapılan duruşma sırasında fenalaşarak adliyeden ayrılan Balkaner, kararın açıklanması üzerine hastaneden kaçtı. "Verilmemesi gereken kredileri açarak dolandırıcılık yapmak", "zimmet" ve "off - shore hesapları üzerinden bankanın vasıta kılınması suretiyle dolandırıcılık yapmaktan" suçlu bulunan Balkaner hakkında, gıyabi tutuklama kararı çıkarıldı. 

'Her şeyi açıklayacağım' 
Balkaner dün, röportaj için gittiğini söylediği Hürriyet gazetesi önünde Mali Şube Müdürlüğü ekiplerince gözaltına alındı. Haseki Hastanesi'nde sağlık kontrolünden geçirilen ve Emniyet Müdürlüğü'ne saat 14.00 sıralarında getirilen Balkaner'in elleri kelepçesizdi. İstanbul Adliyesi'nde hakkındaki gıyabi tutuklama kararı vicahiye çevrilen Balkaner, saat 16.45'te Bayrampaşa Cezaevi'ne gönderildi. İlaçları da teslim edildi. 

'Hırsız değilim' 
Balkaner'in avukatı Deniz Ketenci de müvekkilinin kendi el yazısıyla yazdığı 8 sayfalık basın açıklamasını gazetecilere dağıttı. Balkaner, suç oluşturduğu belirtilen Yurtbank'taki işlemlere ilişkin bilgi de verdiği açıklamasının sonuç bölümünde, şunları kaydetti 
"Ben hiçbir şey çalmadım. Sadece dürüst bir işadamı, bankacı olarak riskli kredilerin kapatılmasını istediklerinde aynen kabul ettim ve bankayı almadan çok önce sahip olduğum malvarlığını hemen devrettim. Şimdi bana kim hırsız diyebilir Yargının haklılığımı tespit edeceğine inanıyorum. Kaçmak için uzaklaşmadım. TMSF ile yapılacak anlaşma için ortaya çıktım. Malvarlığım talep edilen borcu rahatlıkla karşılayacak düzeydedir. Katil, gaspçı olmadığım gibi hırsız hiç değilim. Hep dürüst ve basiretli bir işadamı oldum." 

"Balkaner'i taksici sakladı" 

LUBE AYAR İstanbul 
Ali Avni Balkaner'in 9 gün boyunca taksisine bindiği kişinin evinde saklandığı öğrenildi. Balkaner'in avukatı Deniz Ketenci'nin verdiği bilgiye göre, Balkaner, kaldırıldığı İnternational Hospital'den ayrıldıktan sonra bir restoranda yemek yedi. Balkaner'in intihar etme düşüncesiyle son duasını ettikten sonra restorandan çıktığını savunan Ketenci, şunları söyledi "Taksiye binmiş ve intiharı düşünürken duygulanmış ve ağlamaya başlamış. Şoför Ali Bey'e neden ağladığını sormuş. O da başına gelenleri anlatmış. Şoför, onu alıp Avcılar'daki evine götürmüş ve yakalanana kadar da orada kalmış." 

'Beni bugün aradı' 
Balkaner'in dün kendisini aradığını belirten Ketenci, "Teslim olacağını ama önce Hürriyet Gazetesi Genel Yayın Yönetmeni Ertuğrul Özkök'le görüşmek istediğini ve bunun için kendisine yardımcı olmamı istedi. Gerekli girişimlerde bulundum ve kendisine haber verdim. Ali Bey, görüşmeye gittiğinde polis orada bekleyip yakalamış. Sanırım polis telefonlarımız dinlendiği için bu görüşmeden haberdar oldu" dedi. 


</TEXT>
</DOC>
