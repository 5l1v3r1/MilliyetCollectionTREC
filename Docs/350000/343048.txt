<DOC>
<DOCNO> 343048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo47.html </URL>
<DATE> 2005/05/16/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Pınar Karşıyaka'da Kandemir'in ayrılması gündemde... 
</HEADLINE>
<TEXT>

     Türkiye Basketbol Ligi’nde play-off çeyrek final serisinde Beşiktaş’a 3-0 yenilerek lige havlu atan Pınar Karşıyaka’da antrenör Ahmet Kandemir ile yolların ayrılması gündemde. 
     Antrenör Ahmet Kandemir, AA muhabirine yaptığı açıklamada, kulüple olan sözleşmesinin devam ettiğini ve sözleşmeyi feshetme hakkı bulunmadığını söyledi. 
     Şube yönetimiyle gelecek sezona ilişkin görüşme yaptığını kaydeden Kandemir, "Ben gelecek sezona ilişkin düşüncelerimi şube yöneticilerine aktardım. Benim devam edip etmememle ilgili kararı yönetim verecek" diye konuştu. 
     Karşıyaka Kulübü Başkanı Levent Aziz Güngil ise yaptığı açıklamada, Kandemir ile yaptıkları sözleşmede kendilerinin 1-15 Haziran 2005 tarihleri arasında sözleşmeyi feshedebilecekleri yönünde madde bulunduğunu belirtti. 
     Kandemir’in şube yönetimine aktardığı, gelecek sezona ilişkin kararlarının kendilerine ulaşmadığını ifade eden Güngil, "Eğer ayrılmak gibi bir düşüncesi varsa konuyu değerlendiririz. Ancak bunun zamanı bugün değildi. Haziran ayının 1’iyle 15’i arasında bu konu görüşülecekti" dedi. 
     
</TEXT>
</DOC>
