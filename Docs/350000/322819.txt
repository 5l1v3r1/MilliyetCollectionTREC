<DOC>
<DOCNO> 322819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun41.html </URL>
<DATE> 2005/03/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Yunanistan Asla Kıbrıs'ı terk etmeyeceğiz 
</HEADLINE>
<TEXT>

     Yunanistan Savunma Bakanlığı Müsteşarı Yoannis Lambropulos, ''Yunanistan'ın asla Kıbrıs'ı terk etmeyeceğini'' ifade ederek, ''Bütün Elenizm 'Kıbrıs'ın arkasındadır ve Kıbrıs sorununun çözümü için hep birlikte mücadele edeceğiz'' dedi. 
     Rum basınına göre, 1974'te ölen 2 Yunan Alayı mensubunun kemiklerini teslim almak üzere Güney Kıbrıs'ta bulunan Lambropulos, burada yaptığı açıklamada, ''Kıbrıs'ın bağımsızlığı, birleşik Kıbrıs ve Kıbrıs sorununa adil çözüm için her şeyi yapacak ve her şeyi vereceğiz. Kıbrıs Elenizmi her ne karar alırsa alsın, anavatan yanınızda olacak, sizi destekleyecek ve sizi asla terk etmeyecek'' diye konuştu. 
     Lambropulos, ''Sevgili, çilekeş ve acılı kızımız Kıbrıs'ta bulunmaktan büyük bir mutluluk ve heyecan duyuyorum'' dedi. 
     Bu arada Lambropulos'a, Yunan askeri mezarlığında düzenlenen törenle, 1974'teki çarpışmalar sırasında ölen 2 Yunan komandonun kemikleri, Yunanistan'a götürülmek üzere teslim edildi. 
     Teslim edilen kemiklerin, kimlik tespitleri yakın geçmişte yapılan komando onbaşı Stefanos Kostopulos ve komando er Spiridonas Nobelis'e ait olduğu belirtildi. 
     
</TEXT>
</DOC>
