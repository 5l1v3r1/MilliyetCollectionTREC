<DOC>
<DOCNO> 323549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/spor/aspo.html </URL>
<DATE> 2005/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ALKIŞLADIK 3-2 
</HEADLINE>
<TEXT>


Gençlerbirliği, Yolula ile başladı. Alex ikinci penaltıyı yanıtladı. Youla yine sahne aldı. Alex, kartları, çekişmesi, heyecanı ile nefes kesen geceyi noktaladı 


90 dakika 

MEHMET DEMİRKOL 

DOĞRUSU ya, Chelsea - Barcelona maçından sonra umudumu iyice yitirmiştim. Ama dün akşam kalite düzeyi o kadar yüksek olmasa da yüksek mücadele seviyesi ve bitmez tükenmez heyecanı, üstüne bolca yaşanan dramatik anlarıyla harika bir maç seyredince içim yeniden umut doldu. Son saniyesine kadar insanın içini ısıtan olağanüstü bir oyun izledik. Gençlerbirliği'nde Ersun Yanal ruhu Ziya Doğan'la geri dönmüş, Fenerbahçe'nin karşısına ilk kez büyük rakip çıkmıştı. 
Şimdi başa dönelim. 25. dakikada Mehmet Yozgatlı çokça çalımlar atarak ceza sahası içine girdi, Uğur önündeki topa vurdu ve Yozgatlı yere düştü. Seyirci, oyuncusunu ıslıklamaya başlamışken, Cem Deda kimsenin beklemediği bir şekilde penaltı noktasını gösterdi. İtirazlar arasında Alex noktaya geldi ve hepimize birşeyi gösterdi. O hiçbir topa hesap kitap yapmadan vurmuyor. Ömer'i ölçtü, biçti ve ulaşamayacağı noktaya topu bıraktı. Aynı şeyi ilk yarının uzatma dakikalarında ikinci penaltıda da yapacaktı. Büyük konuşmamalı, ama bana öyle geliyor ki Alex ancak dışarı vurursa penaltı kaçırır. Maç işte böyle ilki tartışmalı, ikincisi Aymar'ın pozisyon bitmişken, Aurelio'ya yaptığı gereksiz penaltılarla bir süreliğine Fenerbahçe'ye döndü. Yoksa Gençler işi çözmüştü. Tuncay'sız Fenerbahçe'nin en etkili bölgesi olan sol kanadı iyi işlemiyordu. 10 numaranın olmayışı Ümit'in performansını da etkiliyordu. Nobre o bölgede hiç yoktu. Ender kanat bindirmelerinde ise kaptanın ortaları isabetsizdi. İşleyen sağ kanattı, ama iki başarılı orta dışında Yozgatlı genelde etkisizdi. Gençler, göbeği ise çok iyi kapıyordu. Dört oyuncu ile Fenerbahçe savunmasının oyun kurmasını da engelliyordu. Fenerbahçe, Alex'in mantık sınırlarını zorlayan serbest vuruşlarının Ömer'i zorlaması dışında organize akın geliştiremedi. 40'ta Serkan'ın ortasında Luciano'nun volesinin auta gidişi tek organize gol şansıydı. Gençler'in erken baskısı ve kontraları iki net pozisyon yarattı. İlkinde 13'te Luciano düşüp topu kaptırdı. Mustafa'nın vuruşu Rüştü'de kaldı. İkinci denemeleri gol oldu. Tartışmalı bir faulun sonrasında on sekizde Youla oyun karakterine uygun, sarsak bir şutla Rüştü'yü avladı ve Fenerbahçe'ye Kadıköy'de gol atan üçüncü Süper Lig oyuncusu oldu. Anelka'nın savunmasında iyi kademe yapıyorlar, Alex'i iyi tutuyorlar ve golü de buluyorlardı. Ama penaltılar iyi oyunlarına sekte vurdu. 
İkinci yarıya Ziya Doğan, Ali Tandoğan silahı, sert savunma ve kontrataklarla başladı. Fenerbahçe ise kalabalık yükleniyordu. 54'te Deniz'in kötü geri pasını Mustafa kaptı, o da Youla'ya golü attırdı. Sonrasında Daum bütün hücum silahlarını sahaya sürdü. Ama Alex'in durup durup bulduğu pozisyonlar dışında gole yaklaşamıyorlardı. 64'te süper Brezilyalı'nın içeri dalıp çektiği şutu Ömer harika çıkardı. Sonrasında sürekli baskı ve Gençler'in müthiş direnci vardı. Kontr silahlarıyla Fenerbahçe'yi tedirgin ediyorlardı. Van Hooijdonk oyuna girdikten sonra Anelka sağ kanada geçti. Baskı arttı, ama Fenerbahçe, kontr ihtimaline karşı her zaman tedirgindi. 83'te Alex, ikinci şut denemesi yaptı. Sonra Serkan oyundan atıldı ve 88'de Alex bir kez daha sahneye çıktı. Bitmiş bir maça bir büyük yıldız gibi imzasını attı. 

Daum'dan gönderme 

Alman hoca, "Gençlerbirliği, Beşiktaş ile sanki dostluk maçı oynar gibiydi. Sahadaki sertliği sanırım herkes gördü" dedi 

FENERBAHÇE Teknik Direktörü Christoph Daum, bu sezon kolay kolay unutulmayacak bir maç oynadıklarını söyledi. Alman hoca, "10 kişi kalmamıza rağmen, kazanan bu takımla gurur duyabiliriz. Sahadaki sertliği herkes gördü. Rakibimiz fizik gücünü ortaya koydu. Çok az maç hatırlıyorum ki, oyun bitiminde iki oyuncu direkt hastaneye gitsin. Gençlerbirliği, çarşamba günü Beşiktaş ile sanki dostluk maçı oynuyor gibiydi" ifadelerini kullandı. 
ŞAMPİYONLUK yolunda önemli bir adım attıklarını kaydeden Daum, "Alex için söylemeye gerek yok. Maçın kaderini bir kişi belirlese de bu kaderi hazırlayan bir takım vardı ortada" dedi. Alman hoca, "Hatalı pasları gidermek için teknik gelişim şart. Ben de yüksek tempoda daha iyi paslaşma istiyorum. Bizi bekleyen çok iş var. Yeni bir transferle Avrupa'da başarı beklenemez. Bunun için mevcut kadronun kalitesini yükseltmek gerekir" diye konuştu. 

'Alışık değiliz' 

GENÇLERBİRLİĞİ Teknik Direktörü Ziya Doğan iki tarafın da kasıtlı hareketleri olduğunu ileri sürdü. Doğan, "Ama futbolda sertlik vardır. Avrupa seviyesini yakalamak için mücadele gerekir. Türkiye bu mücadeleye alışık değil. Benim olduğum yerde herkesin ruhunda mücadele gücü olur" diye konuştu. 

Maçın hakemi 
Deda sınıfta kaldı 
HATALARI 
Dk.25 El Saka topa vuruyor, M.Yozgatlı takılıp düşüyor. Penaltı kararı yanlış 0-1 . 
Dk.35 Aurelio'nun, Skoko'ya yaptığı faul sarı değil kırmızı gerektirirdi. 1-1 
Erkan ile Ümit Bozkurt'a gösterilen, Kerem'e gösterilmeyen sarı kartlar yanlıştı. 

SEVAPLARI 
Dk.18 Gençlerbirliği'nin golü öncesi Aurelio'nun, M.Özkan'a yaptığı fauldü. 0-0 
Dk.45 1 Ayman'ın, kırmızı karttan kurtulan Aurelio'ya yaptığı hareket penaltılıktı. 1-1 
Dk.79 Serkan'ın yardımcıya tepkisi kırmızı kartı gerektirirdi. 

Maçtan notlar 
Pierre şaşkın 
HOLLANDALI yıldız, taktiksel çalışmalarda as takımda yer almasına karşın Gençlerbirliği maçında ilk on birde oynamamasını "sürpriz" olarak yorumladı. Taraftarların "Aziz Pierre, seni özleyeceğiz" pankartı açtığı Hooijdonk, "Açıkçası yedek kalmayı beklemiyordum. Denizli'de oynamak istiyorum" diye konuştu. 

Alex'ten mesaj 
BREZİLYALI yıldız, futbolun takım oyunu olduğunu hatırlattı, "Sadece benim iyi olmamla maç kazanamayız" dedi. Anelka'nın daha verimli olacağını vurgulayan Alex, Hooijdonk için de, "Geleceğini çizmek zorunda. Fenerbahçe de onun boşluğunu doldurabilecek güce sahip" yorumunu yaptı. 

Fener'de ağır hasar 
SAKATLANAN Nobre ve Servet hemen tedavi alınırken Servet'in sağ ayak bileğinde şişlik, Nobre'nin sol dizinde su toplanması olduğu belirtildi. Nobre'nin Denizli'ye karşı oynamayacağı, Servet'in ise Cuma günkü maça yetişmesinin zor olduğu açıklandı. 

Son kurban Deniz 
İKİNCİ yarıda Mustafa Özkan'a kaptırdığı topla Gençlerbirliği'nin ikinci golüne yol açan Deniz Barış, tribünlerin büyük tepkisini aldı. Daha önce Selçuk ve Tuncay'ı protesto eden taraftarlar, bu hatası sonrası hemen oyundan alınan Deniz'i ıslık yağmuruna tuttu. 

Serhat'a görücü 
ALMANYA 1.Ligi'nden Herha Berlin'in istatikçisi ve Futbolcu İzleme Komitesi üyesi Nudi Woykowitz maçı takibe aldı. Alman teknik adamın, Serhat'ı izleyip, rapor hazırladığı öğrenildi. 

Ve Rüştü düştü 
FENERBAHÇE, ligde sahasında on maç sonra kalesinde gol gördü. 18. dakikada Youla'nın sayısına engel olamayan Sarı - Lacivertliler, 1001 dakika sonra gol yedi. Rüştü en son 6. haftada Malatyaspor'a geçit vermişti. Ancak Fenerbahçe, seriyi bozmadı, evinde üst üste 13. maçından da üç puan çıkarmayı başardı. 

Serkan'dan özür 
79. dakikada kırmızı kartla oyun dışı kalan Serkan, hakem Cem Deda'ya sert tepki gösterdi. Yedek kulübesinde bulunanlar tarafından güçlükle sakinleştirilen genç oyuncu, maç sonrası ise hakem odasına inip, Cem Deda'dan özür diledi. Serkan, "Küfür etmedim" diye konuştu. 


</TEXT>
</DOC>
