<DOC>
<DOCNO> 302271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sontur13.html </URL>
<DATE> 2004/12/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kendi evi yerine yanlış eve girince... 
</HEADLINE>
<TEXT>

     Taner ORAL DHA 

KONYA'da, 29 yaşındaki Hasan Güngör, sabaha karşı alkollü olarak kendi evi diye başkasının evine girince, ev halkı ve mahalle sakinleri tarafından linç edilmek istendi. Kendisini yakalayan kalabalığın elinden güçlükle kurtulan Güngör, polis merkezine sığındı. Öfkeli kalabalığın karakola girmek istemesi üzerine, görevli polis memuru, "Karakola baskın var'' anonsunu yapınca Konya Polisi alarma geçti. Olay yerine gelen polis ekipleri öfkeli kalabalığı uzaklaştırırken, Güngör gözaltına alındı. 
     Merkez Karatay İlçesi Doğanlar Mahallesi'nde dün saat 05.00'e kadar alkol alan Hasan Güngör, daha sonra evine gitmek istedi. Kendi evi diye başka bir evin bahçesine giren Hasan Güngör, ev sahipleri tarafından fark edildi. Uykudan uyanan ev sakinleri karşılarında tanımadıkları bir adamı görünce bağırmaya başladı. Meydana gelen gürültü sonrası mahalle halkı da uyanırken, kaçmaya çalışan Hasan Güngör'ü yakaladı. Kendisini dövmek isteyen öfkeli kalabalığın elinden güçlükle kurtulan Hasan Güngör, 100 metre ileride bulunan Konya Asayiş Şube Müdürlüğü'ne bağlı Çocuk Şube Müdürlüğü Polis Merkezi'ne girdi. 
     Öfkeli kalabalık da kaçan şahsın arkasından polis merkezine girmek isteyince görevli memur, "Karakola baskın var'' anonsu yaptı. Yapılan anons üzerine Konya Polisi alarma geçerken, kısa süre içerisinde olay yerine, Asayiş Şube Ekipleri, bölgede görev yapan gezici polis ekipleri ile sivil ekipler geldi. 
     Yaklaşık 15 kişiden oluşan öfkeli kalabalığa müdahale eden polis, grubu bölgeden uzaklaştırdı. Polis Merkezi'ne sığınan Hasan Güngör ise gözaltına alındı. Aşırı alkollü olduğu belirlenen Hasan Güngör'ün yapılan sorgusunda yanlışlıkla kendi evi diye başkasının evine girdiği yönünde ifade verdiği öğrenildi. 
     Şahsın gözaltına alınmasından sonra, öfkeli kalabalık ise evlerine dağıldı. Olayla ilgili soruşturmanın sürdürüldüğü bildirildi. 

     
</TEXT>
</DOC>
