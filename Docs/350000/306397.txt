<DOC>
<DOCNO> 306397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun24.html </URL>
<DATE> 2005/01/14/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Papadopulos Güvenlik kaygısı hikaye 
</HEADLINE>
<TEXT>

     Güney Kıbrıs Rum yönetimi lideri Tasos Papadopulos, Rumların 24 Nisan referandumunda Annan planını ''kendilerini güvende hissetmemeleri nedeniyle reddettiği'' söylemlerinin ''hikaye'' olduğunu belirtti. 
     Papadopulos, ''Güvensizlikle ilgili söylenenler hikaye. Kıbrıslı Rumların Annan planını reddetmelerinin ana nedeni, devletin lağvedilmesine müsamaha göstermemesidir'' dedi. 
     Rum gazetelerine göre, Papadopulos, Panayotis Peristianis'in ''Kıbrıs Devletinin Yasallaşması'' adlı kitabının tanıtımı sırasında yaptığı konuşmada, şunları söyledi 
     ''Annan planının reddedilmesinin nedeninin, Kıbrıslı Rumlar arasındaki güvensizlik duygusu olduğu görüşü, Annan planına ret oyu veren Kıbrıslı Rumlara sorular yönelterek referandum sonuçlarını araştıran özel şirkete aittir.'' Papadopulos, ''ilk soru, 'hayır' yanıtının nedeninin, Kıbrıslı Türklerle birarada yaşamayı arzu etmemeleri olup olmadığı, ikinci soru, Kıbrıslı Rumların Annan planı temelinde bir çözüm bulunması halinde ekonomik geleceklerinden duydukları korkuyla ilgili mi olduğu ve üçüncü sorunun da, Annan planını reddetmelerinin nedeninin güvensizlik duygusunun bir sonucu mu olduğunu'' belirtti. 
     Papadopulos, ''Bu sorulardan ilk ikisine verilen yanıtlar doğal olarak olumsuzdu, ancak ankete katılanlar üçüncü soruya olumlu yanıt verdiler. Ancak güvensizlik duygusu anlamının analizi yapılmalıydı. Kıbrıslı Rumlara güvensizlik duygusunun, vücut bütünlüklerinin bozulacağından mı, fiziki varoluşlarından mı, çocuklarının geleceğinden mi, kendi geleceklerinden mi kaynaklandığı ve bu çözümün neler içerdiği ve sonuçlarının neler olacağı sorulmalıydı'' diye konuştu. 
     Tasos Papadopulos, şöyle devam etti 
     '' Kıbrıs Cumhuriyeti vatandaşları, 24 Nisan 2004 referandumunda Annan planını esasen, 'Kıbrıs' devletinin, milli davanın kabul edilemez ve tehlikeli bir şekilde halledilmesinin bir ürünü olarak gördüğü bir devlet şekline dönüştürülmesine karşı nefsi müdafaa nedeniyle ezici bir çoğunlukla reddetti.'' Güney Kıbrıs'ta en büyük parti olan ve tavrı referandum sonuçlarını etkileyen komünist AKEL partisi, ''Rum halkının Annan planını güvensizlik duygusu nedeniyle reddettiğini'' açıklamıştı. 
     
</TEXT>
</DOC>
