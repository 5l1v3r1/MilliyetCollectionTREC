<DOC>
<DOCNO> 324227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/guncel/gun05.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yakın tehlike'ye yeni yorum geldi 
</HEADLINE>
<TEXT>


Bazı Yargıtay üyeleri, "Terk edilmiş sistemler hakkında kıvılcım saçan düşüncelerle açık tehlike oluşur" dedi 

GÖKÇER TAHİNCİOĞLU Ankara 

Milli Gazete Yazarı Mehmet Şevket Eygi'nin yargılandığı davada önceki yorumunu değiştirerek, "laikliğin yasalarla korunması gerektiğine" karar veren Yargıtay Ceza Genel Kurulu'nun YCGK gerekçeli kararı, yeni TCK için de yol gösterici olacak. Gerekçeli karar, tartışmalara neden olan Milli Gazete yazarı Selahattin Aydar davasına bakacak yerel mahkemeyi de etkileyecek. 
Aydar'ın yargılandığı davada beraat kararı veren YCGK Başkanı Osman Şirin, gerekçeli kararda, laikliğin artık yasalarla korunmasına gerek kalmadığını belirtmişti. Kurul, Eygi'nin aynı suçtan yargılandığı davada da 4'e karşı 24 oyla "mahk miyet" kararı verdi. 

Şirin tek başına kaldı 
Şirin toplantıda ilk kararı tek başına savunmak zorunda kaldı. Şirin, ilk davada kendisi gibi oy veren 4 üyenin de bulunduğu toplantıda laikliğe sıkı sıkıya bağlı olduğunu ancak 312. maddeyle korunamayacağını, halkın korumasında olması gerektiğini söyledi. Buna rağmen daha önce kendisi gibi oy veren 4 üye aksi yönde oy kullandı. Toplantıda bazı üyeler, "terk edilmiş sistemler konusunda kıvılcım saçan düşünce açıklandığı anda, açık ve yakın tehlike oluşur" yorumunu yaptı ve bunu gerekçeli karara ekleyeceklerini bildirdi. 
Yargıtay Başkanı Osman Arslan, 2 farklı karar için, "Karar hukuk dünyasının malı olmuştur. Yorumlar hukuki olmak kaydıyla bizden saygı görür" dedi. 


</TEXT>
</DOC>
