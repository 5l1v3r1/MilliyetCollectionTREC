<DOC>
<DOCNO> 329488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonyas21.html </URL>
<DATE> 2005/04/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
'Seks ne işe yarar ' sorusu cevaplandı... 
</HEADLINE>
<TEXT>

     Der Spiegel 

'Seks ne işe yarar' sorusuna yanıt arayan bilim adamları, bir asırlık teoriyi kanıtladı Çiftleşerek üreyen canlılar daha dayanıklı oluyor ve evrim sürecinde avantaj sağlıyor... 

      Seks, canlıları dayanıklı kılıyormuş. Nesillerinin devamı sağlamak için birçok canlı çiftleşmeye gerek duymuyor. Ancak çiftleşen, yani seks yapan canlılar evrim sürecinde avantajlı çıkıyor. 100 yıl önce ortaya atılan bu teori Britanyalı bilim adamlarınca doğrulandı. 
     Londra'daki Imperial College'de görevli bilim adamları, 'Seks ne işe yarar' sorusunu araştırdı ve şu sonuca ulaştı 'Çiftleşen' canlılardan doğan yavrular, stresli yaşam koşullarına daha kolay ve hızlı uyum sağlıyor. 
     
     Mantarlar incelendi 

     Bilim adamları, araştırmalarını hem aseksüel yoldan, hem de 'çiftleşerek' üreyen mantarlar üzerinde gerçekleştirdi. Bir kısım mantarların genleriyle oynandı ve 'çiftleşerek' üremeleri engellendi. Daha sonra sadece aseksüel yoldan üreyebilen mantarlardan elde edilen 'yavru' mantar ile çiftleşerek üreyen mantarların 'yavru'ları karşılaştırıldı. Her iki grup mantar, çok yüksek ısılara, yani stresli çevre koşullarına maruz bırakıldı. Aseksüel yollardan türeyen mantarların, diğer mantarlara göre çok daha dayanıksız olduğu görüldü. 
     Bilim adamlarına göre çiftleşme, genetik varyasyonları çoğalttığı için, yani iki farklı canlının genlerinin bir araya gelmesiyle ortaya başka başka kombinasyonlar çıkabildiği için, çiftleşen canlılar zorlu koşullara daha kolay ve hızlı uyum sağlayabiliyor, bu da evrim sürecinde onlara önemli bir avantaj sağlıyor. 
     Alman biyolog August Weismann'ın 100 yıl önce ortaya attığı teorinin doğruluğunu 21. yüzyılda kanıtlayan uzmanlar, şimdi aynı teorinin insanlar gibi gelişmiş varlıklar için geçerli olup olmadığını tartışıyor. 
     
</TEXT>
</DOC>
