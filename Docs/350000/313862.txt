<DOC>
<DOCNO> 313862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonspo03.html </URL>
<DATE> 2005/02/09/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Galatasaray'da bıçak kemiğe dayandı 
</HEADLINE>
<TEXT>

     Galatasaray'da, yönetim kurulu gibi futbolcuların da banka banka dolaşarak kredi aradığı ortaya çıktı. 
     Uzun süredir para alamayan oyuncuların, bazı ödemelerini yapabilmek için nakit peşinde oldukları öğrenildi 
     
     Gençler zor durumda 

     Galatasaray’da yaşanan mali kriz, şiddetini artırmaya başladı. Yaklaşık 5.5 aydan bu yana transfer taksitleri ve maç başı paralarını alamayan oyuncuların, bankalara kredi başvurusu yaptıkları bildirildi. Başkan Özhan Canaydın ve ekibi gibi, Sarı-Kırmızılı oyuncuların da ev ve otomobil taksitlerini ödeyebilmek için bankalardan faizle para almak için çeşitli girişimlerde bulundukları ifade edildi. Özellikle düşük ücret alan genç futbolcuların zor durumda olduğu kaydedildi. 
     
     Protesto hazırlığı 

     Bu arada yönetimin ödeme sözü vermesine rağmen henüz paralarını alamayan futbolcuların, bir hafta daha bekleme kararı aldığı bildirildi. Sakaryaspor maçı öncesinde ödeme yapılmaması durumunda yönetime tavır almayı planlayan futbolcuların, kampa girmemeyi düşündüğü belirtildi. Konuyla ilgili olarak teknik direktör Gheorghe Hagi’yle bir görüşme yapan futbolcuların, hocaları aracılığıyla sıkıntılarını yönetim kuruluna ilettikleri ifade edildi. 

     
</TEXT>
</DOC>
