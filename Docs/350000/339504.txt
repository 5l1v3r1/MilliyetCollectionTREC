<DOC>
<DOCNO> 339504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun43.html </URL>
<DATE> 2005/05/04/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Almanya Dışişleri Bakanı Fischer'den Türkiye'ye AB yolunda destek... 
</HEADLINE>
<TEXT>

     Almanya Dışişleri Bakanı Joschka Fischer, Türkiye ile AB üyeliği müzakerelerine zamanında başlanmaması için şimdilik bir neden göremediğini söyledi. 
     Fischer, Almanya’daki yabancı gazeteciler için bugün başkent Berlin’de düzenlediği basın toplantısında, iç ve dış politikaya ilişkin soruları yanıtladı. 
     Fischer, Türkiye’nin AB üyeliği müzakerelerine başlanması için gerekli şartları yerine getirip getirmediği şeklindeki bir soruya karşılık, "AB Komisyonu ve Türkiye bu müzakerelerin öneminin bilincinde. Bu nedenle gerekli şartları yerine getirmek için her türlü çabayı harcayacaklarına eminim. Türkiye ile AB üyeliği müzakerelerine zamanında başlanmaması için şimdilik bir neden göremiyorum" dedi. 
     Başbakan Gerhard Schröder’in Türkiye ziyaretini nasıl değerlendirdiği şeklindeki soruyu da Fischer, "Ziyaret konusunda yorum yapmak istemiyorum. Schröder döndüğünde bana temaslarıyla ilgili izlenimlerini aktaracak. Ayrıca Türk tarafının, AB Komisyonu tarafından alınan kararları yerine getirmek için her türlü önlemi aldığına eminim" diye konuştu. 
     Fischer, federal meclise getirilen sözde Ermeni soykırımıyla ilgili tasarı hakkında ne düşündüğü şeklindeki bir soruya karşılık da, "Beklentilerin aksine düşündürücü bir toplantı. Trajik bir konu. Bu konuyu bence taraflar ele almalı. Yine de bu konuda tartışma başlatılması güzel" şeklinde cevap verdi. 
     Fischer, Almanya’da yabancı düşmanlığının artmasının sebeplerini neye bağladığı sorusuna da, "Yabancı düşmanlığının bizim iktidar dönemimizde arttığına inanmıyorum. Çok kültürlü bir topluma sahibiz. 
     Küçük yerlerde dolaşanlar bile bu çeşitliliği hissedebilir. Yabancılar ülkemize sadece kültürel değil, ekonomik açıdan da büyük katkı sağladılar. Ülkemizdeki 2. ve 3. kuşak Türkler çok başarılı. 
     Aralarından sanatçılar, avukatlar, işadamları çıkıyor" şeklinde cevapladı. 
     Ortadoğu sorunuyla ilgili sorulara da yanıt veren Fischer, bölgede "yol haritası" adı verilen barış planına alternatif olmadığını, İsrail’in mevcudiyetinin korunmasını ve komşularıyla barış içinde yaşamasını, Filistinlilerin de yaşam şartlarının düzeltilmesini istediklerini söyledi. 
     İran’ın nükleer silah programıyla ilgili bir soruya karşılık da Fischer, Ortadoğu’da sadece İsrail’in değil, diğer bazı ülkelerin de İran konusunda endişeli olduğunu, bu ülke ile yaptıkları müzakerelerde Paris’te varılan anlaşmanın temel alınmasını istediklerini belirtti. 
     Fischer, Avrupa anayasasının Fransa’da yapılan referandumda kabul edilmemesi durumunda ne olacağı konusunda ise "AB anayasası kabul edilmezse daha kötü bir Avrupa’ya sahip olacağız. Genişlemiş Avrupa böyle bir durumda daha da zayıflayacaktır. Fransızlar, Avrupa’nın geleceğini belirleyeceklerini bilmeliler. Bu nedenle Fransız halkının anayasaya "evet" demesini bekliyorum" ifadelerini kullandı. 
     Bazı Doğu Avrupa ülkelerindeki Alman büyükelçiliklerinde ortaya çıkan vize usülsüzlükleri ile ilgili olarak Araştırma Komisyonu’nda verdiği ifade ile ilgili bir soruya da Fischer, "Bu konuda söyleyeceklerimi bir kaç kez tekrarladım. Artık aklıma yeni bir şey gelmiyor. Bence yeteri kadar konuştum. Bildiğim her şeyi söyledim" şeklinde karşılık verdi. 
     Almanya’nın bazı sorunları bulunduğunu da ifade eden Fischer, Almanya’nın buna rağmen ihracatta birinci olduğunu ve eski Doğu Almanya’nın hala var olması yerine, bu tür sorunların bulunmasına razı olduğunu kaydetti. 
     
</TEXT>
</DOC>
