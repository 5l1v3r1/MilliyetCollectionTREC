<DOC>
<DOCNO> 341544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonsiy10.html </URL>
<DATE> 2005/05/11/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
TBMM KİT Komisyonu'nda RTÜK'ün hesap ve işlemleri görüşülüyor 
</HEADLINE>
<TEXT>

     Radyo ve Televizyon Üst Kurulu RTÜK 
     Başkanı Fatih Karaca, reyting sisteminin radyo-televizyon kuruluşları, reklam ajansları ve reklamverenler arasında bir saadet üçgeni şeklinde yürüdüğünden yakınarak, "Bütün programlar bu reyting sistemine göre yapılandırıldığı için özellikle toplumun istekleri ve beklentileri noktasında yayınlar yapılmamakta, yayıncı sorumluluğu ise göz ardı edilmektedir" dedi. 
     TBMM KİT Komisyonu, RTÜK’ün 2002 ve 2003 yıllarına ait hesap ve işlemlerini görüşmek üzere, AK Parti Giresun Milletvekili Nurettin Canikli başkanlığında toplandı. 
     Karaca, komisyon üyelerine kurumun çalışmaları ve sorunları hakkında bilgi verirken, yayıncılığın toplumsal boyutları bulunduğuna dikkati çekti ve var olan yayınlardan duyduğu rahatsızlığı dile getirdi. 
     Televizyon düzenine reyting sisteminin hakim olduğuna işaret eden Karaca, "Bu reyting sistemi, radyo-televizyon kuruluşları, reklam ajansları ve reklamverenler arasında bir saadet üçgeni şeklinde yürümektedir. Ve bütün programlar bu reyting sistemine göre yapılandırıldığı için özellikle toplumun istekleri ve beklentileri noktasında yayınlar yapılmamakta, yayıncı sorumluluğu ise göz ardı edilmektedir" dedi. 
     Cezaların caydırıcılığı açısından da üst kurulun elinin kolunun bağlı olduğunu belirten Karaca, sözlerini şöyle sürdürdü 
     "Çoğu zaman programlar bittikten sonra ancak üst kurulumuz müeyyideler uygulayabilmekte bu da çokça zaman aldığı için cezaların caydırıcı olmadığı görülmektedir. Bizim de temennimiz yeni düzenleme içinde bunun mutlaka ele alınması, hatta gerekli görülürse caydırıcı olmadığı anlaşılan program durdurma cezalarından da vazgeçilerek, kademeli ağırlaştırılmış para cezalarıyla bu meselenin çok daha caydırıcı olduğu düşünülmektedir." Reklam gelirlerinin denetim yetkisinin Maliye Bakanlığı’na ait olduğunu belirten Karaca, kurulun, yayıncı kuruluşların eksik beyanlarından dolayı kamuya aktarılması gereken kaynakların denetimi aşamasında doğrudan bir yetkisi bulunmadığını ifade etti. Karaca, reklam gelirlerinin takip, tahsil ve denetiminde daha etkili bir sistemin oluşturulması için üst kurul elemanlarının da inceleme yapabilmesine olanak sağlayıcı yönde yasa değişikliğine gidilmesini istedi. 
     RTÜK Başkanı Karaca konuşmasını, kurumun Kanlıca’da bulunan misafirhanelerinin satışı için karar aldıklarını bildirerek tamamladı. 
     KİT Komisyonu Başkanı Canikli de bazı yayınlara yönelik ciddi rahatsızlıklar bulunduğunu belirterek, "Bu eleştiriler, ideolojik ve önyargılı olmaktan çok, toplumun ve aile bireylerinin korunmasına yönelik. Bu nedenle dikkate alınması gerekiyor" dedi. 
     Komisyon, milletvekillerinin konuşmalarıyla çalışmalarını sürdürüyor. 
     
</TEXT>
</DOC>
