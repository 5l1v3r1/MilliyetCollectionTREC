<DOC>
<DOCNO> 324795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy19.html </URL>
<DATE> 2005/03/18/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Başesgioğlu Bağ-Kur ve SSK'da af çalışması olmayacak 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, muadil ilaç konusunda herhangi bir endişeye kapılınmaması gerektiğini söyledi. 
     Başesgioğlu, Çalışma Sosyal Güvenlik Bakanlığı'nda düzenlenen, ''Güvenlik Kültürü'' seminerlerinin tanıtım toplantısının ardından gazetecilerin sorularını yanıtladı. 
     Başesgioğlu, bir gazetecinin, muadil ilaç uygulaması konusunda bazı hastaların tedirginlikleri olduğunu belirterek, bu konuda bir çalışma yapılıp yapılmayacağını sorması üzerine, eczacıların muadil ilaç verme konusundaki yetkisini anımsattı. 
     Reçetede yazılan ilacın pahalı olması durumunda muadil olan, aynı etkinliğe sahip ilacın verilmesi gerektiğini dile getiren Başesgioğlu, bu konuda bir tereddüde düşülmemesi gerektiğini kaydetti. Başesgioğlu, muadil ilacın standartlara uygunluğu konusunda şikayeti olanların, bu konuda denetimle görevli Sağlık Bakanlığı'na rahatlıkla başvurabileceklerini bildirdi. 
     Başesgioğlu, eczacıların tıp içerisinden gelen ve hasta sağlığını öncelikli düşünen kişiler olduğunu vurgulayarak, ''Muadil ilaç konusunda herhangi bir endişeye kapılınmamalı'' diye konuştu. 
     Başesgioğlu, ilaç verilmesinde hekimlerin etkinliğinin artırılmasına yönelik görüşlerin hatırlatılması üzerine, serbest eczanelere çıkmadan önce geri ödeme ve ilaç yazma kurallarının nasıl olacağını sektör temsilcileriyle yaptıkları toplantılarda ele aldıklarını anlattı. 
     Bu toplantıların devam ettiğine değinen Başesgioğlu, ''Doktorlarımızın da içinde bulunduğu, hastaların en iyi şekilde tedavilerinin sağlanacağı süreçleri bulmaya çalışacağız'' diye konuştu. 
     Başesgioğlu, ''SSK, MR çekimlerinde hizmet alımı yoluna başvurabilir mi'' şeklindeki soruyu yanıtlarken de hizmet alma konusunda inisiyatifin SSK'dan tamamen çıktığını ve bunu devlet hastanelerinin yapmak durumunda olduğunu söyledi. Başesgioğlu, SSK'ların, geçmişte hizmet ve malzeme alımını diğer sosyal güvenlik kuruluşlarına nazaran en ucuz maliyetle temin eden kuruluşlar olduğunu da hatırlattı. 
     Bakanlığın, birikmiş Bağ-Kur ve SSK borçlarına yönelik çalışmasıyla ilgili de Başesgioğlu, şunları söyledi 
     ''Af niteliğinde olacak çalışmalar olmayacaktır. Bağ-Kur açısından çok uzun süreli prim borcu olan vatandaşların tasnifi, SSK açısından da çeşitli değerlendirmelerde yapılıyor. Vatandaşa her zaman bir kolaylık sağlamak bizim görevimiz ama bunun kurumun aktöriyel dengelerini bozmayacak, kuruma devamlı prim ödeyen vatandaşlar açısında adaletsizlik yaratmayacak bir uygulama olması lazım. Şimdi genel bir çalışmamız var. Hem Bağ-Kur hem SSK'da durumları değerlendiriyoruz.'' 
     
</TEXT>
</DOC>
