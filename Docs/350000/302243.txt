<DOC>
<DOCNO> 302243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonspo16.html </URL>
<DATE> 2004/12/30/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Kayserispor, Brezilyalı ve Portekizli futbolcularla görüşüyor... 
</HEADLINE>
<TEXT>

     Kayserispor Kulübü Başkanı Recep Mamur, Brezilyalı ve Portekizli birkaç futbolcuyla ön görüşme yaptıklarını söyledi. 
     Mamur, AA muhabirine yaptığı açıklamada, kaynaklarını akılcı kullanmak istediklerini, bu nedenle de transfer konusunda acele etmediklerini kaydetti. 
     Tunus'un Esperance takımında oynayan Ali Zitouni'nin kulübü ile bonservis bedeli konusunda anlaşma sağlayamadıklarını belirten Mamur, ''Teknik direktörümüzün isteği doğrultusunda en az 4 yabancı futbolcu almak istiyoruz. Ancak, şimdilik kimseyle anlaşmadık. Portekizli ve Brezilyalı birkaç futbolcu ile ön görüşme yapıyoruz. Malatyaspor'da oynayan eski futbolcumuz Yunus'u da transfer etmeyi düşünüyoruz'' diye konuştu. 
     Taraftarlardan sabırlı olmalarını isteyen Mamur, ''Boşa harcayacak paramız yok. Bunun için ince eleyip sıkı dokuyoruz. Taraftarlarımız biraz sabırlı olursa önümüzdeki günlerde somut gelişmeler olacak'' dedi. 
     
</TEXT>
</DOC>
