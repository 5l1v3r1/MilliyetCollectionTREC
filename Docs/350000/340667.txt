<DOC>
<DOCNO> 340667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/soneko04.html </URL>
<DATE> 2005/05/08/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Cari işlemler açığı 18 milyar dolara gidiyor... 
</HEADLINE>
<TEXT>

     Yılın ilk 3 ayında rekor düzeyde gerçekleşen cari işlemler açığı, bu yılki toplam cari işlemler açığının 18 milyar dolara ulaşabileceği sinyalini verdi. 
     ANKA’nın Merkez Bankası’nın önceki yıllara ilişkin ödemeler dengesi verilerinden yaptığı belirlemelere göre Türkiye ekonomisinde, cari işlemler açığı oluştuğu yıllarda yıllık toplam açığın yaklaşık üçte biri yılın ilk üç ayında veriliyor. Bu gelişme,bu yılın ilk 3 ayında gerçekleşen 6.3 milyar dolarlık cari işlemler açığı rakamının, eğer döviz kurlarında çok önemli bir sıçrama yaşanmaz ve Türkiye ekonomisi beklenmedik bir şekilde durgunluğa girmez ise yıl sonunda 18 milyar doların üzerinde bir açık verileceğinin habercisi olarak değerlendiriliyor. 
     Bu yılın ilk üç ayındaki açık üçer aylık dönemler itibariyle rekor bir düzeye işaret ediyor. 
     Türkiye yıllık bazda rekor düzeyde cari işlemler açığı verildiği 2004 yılının ilk çeyreğinde 5 milyar 377 milyon dolarlık cari işlemler açığı vermişti. Geçen yılın ilk çeyreğindeki bu açık yılın tamamındaki 15 milyar 543 milyon dolarlık açığın yüzde 34.6’sını oluşturmuştu. Bu durumda, bu yılın ilk çeyreğinde gerçekleşen 6 milyar 317 milyon dolarlık cari açığın yıl sonu cari açığın yüzde 34.6’sı olduğu dikkate alındığında, yılsonunda cari işlemler açığının 18 milyar 260 milyon dolara ulaşabileceği ortaya çıkıyor. 
     Cari işlemler dengesinin yılın ilk çeyreğinde fazla verip, yılsonunu açıkla tamamladığı ya da ilk çeyrekte açık verip, yıl sonunu fazla ile tamamladığı 5 yıl dikkate alınmazsa, 1992-2004 dönemindeki 8 yıl için basit ortalama hesaplandığında ilk çeyrek rakamının yıl sonu cari işlemler açığının yüzde 29.1’ini oluşturduğu görülüyor. Bu hesaba göre ise cari işlemler açığının yıl sonunda 21 milyar 700 milyon dolara ulaşabileceği ortaya çıkıyor. 
     Hükümetin yılsonu için öngördüğü 10.6 milyar dolarlık cari işlemler açığı hedefinin yüzde 60.4’ü yılın ilk 3 ayında tüketilmiş oldu. Ancak 11 Mayıs Çarşamba günü IMF İcra Direktörleri Kurulu’nun ele alacağı yeni stand-by anlaşması çerçevesinde cari işlemler açığı revize edilecek. 
     
     IMF 15.3 MİLYAR DOLAR TAHMİN EDİYOR 
     IMF ise bu yıl için 15.3 milyar dolarlık bir cari işlemler açığı tahmininde bulunuyor. Yılın ilk üç aylık döneminde verilen açık IMF tahmininin yüzde 41.3’üne şimdiden ulaşıldığını ortaya koyuyor. IMF’nin 15.3 milyar dolarlık tahmininin tutturulabilmesi için bile kalan 3 çeyreklik dönemin her birinde ortalama cari açığın 2.9 milyar dolarla geçen yılın altında tutulması tutulması gerekiyor. Geçen yıl ikinçi üç aylık dönemde 4 milyar 523 milyon, üçüncü çeyrekte 650 milyon ve son çeyrekte 4 milyar 523 milyon dolarlık açık verilmişti. 
     
     CARİ İŞLEMLER AÇIĞININ ULUSAL GELİRE ORANI YÜKSELECEK 
     Hükümetin 2004 yıl sonunda açıkladığı tahminlere göre cari işlemler açığının 2005 yıl sonunda ulusal gelirin yüzde 3.6’sı düzeyinde olması öngörülüyordu. IMF veri tabanına 
     göre ise 2005 yılı cari açığının ulusal gelirin yüzde 4.5’i düzeyinde gerçekleşeceği tahmin ediliyor. En iyimser hesaplamayla cari işlemler açığının yılsonunda 18 milyar dolar gerçekleşeceği varsayılırsa, yılsonu cari işlemler açığının ulusal gelire oranı geçen yılın üzerine çıkacak ve yüzde 6’ya yaklaşacak. 

ANKA 
     
</TEXT>
</DOC>
