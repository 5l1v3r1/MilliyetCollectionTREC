<DOC>
<DOCNO> 342137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sondun06.html </URL>
<DATE> 2005/05/13/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Almanya'da da Onur Air'e yasak .. Turistler havaalanında mahsur kaldı 
</HEADLINE>
<TEXT>

     Almanya’nın özel Türk havayolu şirketlerinden Onur Air’in ülke içi ve dışı uçuşlarına yasak getirmesinin ardından iptal edilen Düsseldorf-Antalya seferi nedeniyle yüzlerce Alman turistin havaalanında kalırken, diğer havaalanlarında da büyük aksamalar yaşandı. Onur Air havayolu şirketi, karara karşı yasal girişimde bulundu. 
     Onur Air ile Almanya’nın Düsseldorf havaalanından TSİ 21.30’da Antalya’ya gitmeyi bekleyen 240 turist Alman sivil havacılık yönetiminin Onur Air’e getirdiği yasak yüzünden havaalanında mahsur kaldı. 
     Ellerinde uçuş biletleriyle bekleyen Alman yolcular, kendilerine yardım edecek görevlinin bulunmadığından yakındılar. 
     Tur operatörü Kemal Kıran ise Onur Air’e getirilen uçuş yasağının küçük bir mesele olmadığını söyledi. Kıran, "Onur Air’e ilk uçuş yasağı Hollanda sivil havacılık dairesi tarafından konuldu. Bu sabah bir uçak Türkiye’ye uçtu. Kontrol edilen yolcular uçağa binmek üzereyken uçuş yasağı kondu. Bu Türk turizmine bir darbedir" dedi. 
     
     BÜYÜK SIKINTI YAŞANDI 

     Onur Air havayolu şirketinin seferlerinin durdurulması, Almanya’nın başkenti Berlin’deki Tegel havaalanında büyük aksamalara yol açtı. 
     Almanya’da 15 Mayıs Pazar günü başlayacak olan, "Pfingsten" adı verilen 2 günlük dini bayram nedeniyle Onur Air’den uçak bileti alan yolcular, kontuarların önünde uzun kuyruklar oluşturdu. 
     Onur Air’in özellikle bugün Antalya’ya yapması öngörülen düzenli seferine izin verilmemesi sonucu, çok sayıda yolcu havaalanında beklemek zorunda kaldı. 
     Onur Air’in seferleri, havacılık kurallarına uyulmadığı gerekçesiyle dün durdurulmuştu. Bu konuda Onur Air tarafından bugün basın açıklaması yapılması bekleniyor. 
     
     YASAL GİRİŞİM 

     Almanya ve Hollanda’dan Türkiye’ye yaptığı seferleri güvenlik gerekçesiyle durdurulan Onur Air havayolu şirketi, karara karşı yasal girişimde bulundu. 
     Onur Air’in bir sözcüsü, Düsseldorf kentinde yaptığı açıklamada, karara karşı hukuki adımlar attıklarını belirterek, bu kararın "gerekçesiz ve bu nedenle adil olmadığını" savundu. 
     Braunschweig kentindeki Havacılık Dairesi ve Hollanda Havacılık Dairesi, güvenlik gerekçesiyle dün Onur Air’e uçuş yasağı getirmişti. 
     
</TEXT>
</DOC>
