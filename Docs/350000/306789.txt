<DOC>
<DOCNO> 306789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sontur02.html </URL>
<DATE> 2005/01/15/ </DATE>
<TIME> 01.10 </TIME>
<AUTHOR>  </AUTHOR>
<HEADLINE>
Tunceli'de operasyon 2 asker şehit oldu... 
</HEADLINE>
<TEXT>

     Tunceli'nin Mazgirt İlçesi kırsalında yasadışı sol bir örgütün militanlarına yönelik operasyonda şehit olan asker sayısı 2'ye, yaralı asker sayısı ise 3'e çıktı. 
     AA muhabirinin edindiği bilgiye göre, Mazgirt İlçesi kırsalında operasyonel bulunan faaliyetlerde bulunan Tunceli İl Jandarma Komutanlığı'na bağlı ekipler ile kalabalık bir grup oldukları belirlenen terör örgütü militanları arasında sıcak temas sağlandı. 
     Çıkan çatışmada şehit olan asker sayısının 2'ye, yaralı asker sayısının ise 3'e çıktığı öğrenildi. Yaralanan askerlerin, Elazığ Asker Hastanesi'ne kaldırıldığı belirtildi. 
     Bölgede operasyonların sürdüğü bildirildi. 
     
     2'Sİ KADIN, 5 TERÖRİST ÖLÜ ELE GEÇİRİLDİ 

     Tunceli'nin Mazgirt İlçesi'ne bağlı Şişik Köyü kırsalında 2 askerin şehit olduğu, 3 askerin de yaralandığı operasyonda, 2'si kadın, 5 terörist ölü ele geçirildi. 
     Tunceli Valiliği'nden yapılan yazılı açıklamada, bölgedeki halkın huzur ve güvenliğinin sağlanması amacıyla devam etmekte olan operasyonlar kapsamında, Mazgirt İlçesi'ne bağlı Şişik Köyü kırsalında kalabalık grup oldukları belirlenen terör örgütü militanları ile sıcak temas sağlandığı bildirildi. 
     2 askerin şehit olduğu, 3 askerin de yaralandığı çatışmalarda, terör örgütü mensubu 2'si kadın, toplam 5 teröristin ölü olarak, silah ve teçhizatlarıyla birlikte ele geçirildikleri belirtildi. 
     Bölgede operasyonların devam ettiği bildirildi. 
     
     CUMHURBAŞKANI SEZER, ÖZKÖK'E BAŞSAĞLIĞI DİLEDİ 

     Cumhurbaşkanı Ahmet Necdet Sezer, Tunceli'nin Mazgirt İlçesi'ndeki operasyonda, Türk Silahlı Kuvvetleri'nin iki mensubunun şehit olması dolayısıyla Genelkurmay Başkanı Orgeneral Hilmi Özkök'e başsağlığı diledi. 
     Cumhurbaşkanlığı Basın Merkezi'nden yapılan açıklamaya göre, Sezer, Orgeneral Özkök'e konuya ilişkin bir mesaj gönderdi. 
     Sezer'in mesajı şöyle 
     ''Tunceli'nin Mazgirt İlçesi kırsalındaki operasyonda, Türk Silahlı Kuvvetlerimizin iki mensubunun şehit olması, üçünün de yaralanmasından büyük üzüntü duydum. 
     Şehitlerimize Tanrı'dan rahmet, ailelerine, ulusumuza, size ve şahsınızda Türk Silahlı Kuvvetlerimize başsağlığı diliyor, yaralılarımıza da acil şifa dileklerimi iletiyorum.'' 

     
</TEXT>
</DOC>
