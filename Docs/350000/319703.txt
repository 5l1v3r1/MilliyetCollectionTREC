<DOC>
<DOCNO> 319703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonspo44.html </URL>
<DATE> 2005/03/01/ </DATE>
<TIME> 20.03 </TIME>
<AUTHOR>  </AUTHOR>
<HEADLINE>
Beşiktaş'ta, Galatasaray derbisi hazırlıkları sürüyor 
</HEADLINE>
<TEXT>

     Beşiktaş, Galatasaray ile yapacağı lig maçının hazırlıklarını, bu akşam yaptığı antrenmanla sürdürdü. 
     Teknik direktör Rıza Çalımbay yönetiminde, BJK Nevzat Demir Tesisleri'nde gerçekleştirilen ve ilk 45 dakikası basın mensuplarına açık olan antrenmanda, siyah-beyazlı futbolcular, kondisyon ve pas çalışmasının ardından çift kale maç oynadı. 
     Antrenmana, boğaz enfeksiyonuna yakalanan Koray ile Sakaryaspor maçında burnuna darbe alan Sergen katılmazken, hafif sakatlıkları bulunan Tümer ile İbrahim Akın, takımdan ayrı, fizyoterapist eşliğinde koşu yaptı. Koray, Tümer ve İbrahim Akın'ın yarın takımla birlikte çalışacağı, Sergen'in ise takımdan ayrı koşu yapacağı bildirildi. 
     Bu arada, antrenmanı ünlü komedyen, oyun yazarı, şair ve yönetmen Yılmaz Erdoğan da izledi. 
     Siyah-beyazlılar, yarın yapacakları antrenmanla Galatasaray maçının hazırlıklarını sürdürecek. 
     
</TEXT>
</DOC>
