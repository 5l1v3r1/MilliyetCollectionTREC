<DOC>
<DOCNO> 317564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonsiy10.html </URL>
<DATE> 2005/02/22/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Yargıtay Başkanvekili Şirin "Laiklik kavramıyla barışık olmadığım yalan" 
</HEADLINE>
<TEXT>

     Yargıtay Başkanvekili Osman Şirin, ''Sorgulanamaz ve vazgeçilmez değerlerin başında yer alan laiklik, cumhuriyetçilik ve Atatürkçülük kavramlarıyla barışık olmadığım yalanının, tam bir saptırma ile yayılarak, toplumun yanıltılmaya çalışıldığı bilginiz dahilindedir'' dedi. 
     Şirin, Yargıtay Konferans Salonu'nda düzenlediği basın toplantısında, Başkanı olduğu Yargıtay Ceza Genel Kurulu'ndan çıkan bir karar nedeniyle, toplumda yapılan hukuki tartışma ve değerlendirmelerin dışına taşıldığı ve bazı kişi ve çevreler tarafından ''fikri tartışmak'' yerine ''Yargıtay Ceza Genel Kurulu Başkanı olarak şahsının karalanması'' gayretinin sergilendiğini savundu. 
     ''Sorgulanamaz ve vazgeçilmez değerlerin başında yer alan laiklik, cumhuriyetçilik ve Atatürkçülük kavramlarıyla barışık olmadığım yalanının, tam bir saptırma ile yayılarak, toplumun yanıltılmaya çalışıldığı, bir aya yakın karalamalarla şahsım ve kurumum aleyhine kamuoyu oluşturulmaya gayret edildiği bilginiz dahilindedir'' diyen Şirin, artık bu noktada ''Yargıç kararı dışında konuşmaz'' ilkesinin geçerliliğinin sona erdiğine, toplumu aydınlatmanın zamanı geldiğine işaret etti. 
     Basın ahlak kurallarını yeniden hatırlamanın ve yüce halkı gerçekle buluşturmanın zamanı geldiğini belirten Şirin, şöyle devam etti 
     ''Artık bu noktada 10-11 Şubat tarihlerinde Yargıtay'da tarafımdan yönetilen ve 2 saygın Yargıtay üyesi ile 3 saygın öğretim üyesinin 'Yeni Türk Ceza Yasasını ve Yansımalarını' tartıştığı sempozyumun başlangıcında Yargıtay Birinci Başkanı, Adalet Bakanı, Yargıtay Başsavcısı ve yüzlerce yüksek mahkeme yargıcı huzurunda yapmış olduğum açış konuşmasını, akıl ve mantık kurallarını isyan ettirecek tarzda saptırdıklarını teşhir etmenin zamanı gelmiştir. 
     Laikliği ve Atatürk ilke ve devrimlerini söylemden ileri taşıyamayanların, bu yüce kavramları yaşamının varlığı ve vazgeçilmezi yapagelen şahsımızın, açış konuşmasında dile getirdiği 'methiye' niteliğindeki ifadeleri 'reddiye' gibi göstermek sureti ile toplumu yanılttıklarının ortaya konması zamanı gelmiştir.'' 
     
     ''BOZKURT'U TAKDİR İFADELERİ İLE ANDIM'' 
     Yargıtay Ceza Genel Kurulu Başkanı olarak, söz konusu sempozyumda irticalen konuşma yaptığını belirten Şirin, şu görüşleri dile getirdi 
     ''Konuşmamda, laik Türk Hukuku'nun mimarı, saygın hukukçu Mahmut Esat Bozkurt'u hangi takdir ifadeleri ile andığımı, Atatürkçülüğü nasıl vazgeçilmez değerlerden saydığımı, Yüce Önder'in yargıya verdiği önem ve değeri hangi görkemli beyanlarla ortaya koyup, bu değerin zamanla zafiyete uğrayışını çarpıcı biçimde ve yetkilileri uyaracak tarzda nasıl ifade ettiğimi görmenizin ve sonuçta okuma ve yorumlama zafiyetinden kaynaklanan haksız ve maksatlı saptırmaların düzeysizliğini belirleyerek kişiliğimize ve temsil etmiş olduğumuz Yüce Kurum ve erke nasıl bir saldırı yöneltildiğini ibretle saptamanızın zamanı gelmiştir.'' 
     
     SEMPOZYUMDAKİ KONUŞMADAN 
     Söz konusu sempozyumda yaptığı konuşmanın geciktirilmeden Yargıtay'ın resmi web sitesinde yayınladığını ve banttan da çözümlenerek resmi tutanağa geçirildiğini belirten Şirin, ''Metni sizlere sunuyor, sizleri ve yüce toplumu, o saptırıcı kişi ve kurumlara yargıç yapıyorum'' diyerek, konuşma metnini aynen okudu. 
     Şirin konuşmasının başında şu ifadeleri kullandığını söyledi 
     ''Bir geçmiş dönemi sonlandırıyoruz ve yeni bir sayfa açıyoruz. 1926 yılında başlayan ve dönemine büyük hukukçu olarak adını vermiş bulunan Mahmut Esat Bozkurt dönemi bütün saygınlığıyla 79 yıl hükümranlığını sürdürdü. Bu ülkede büyük bir disiplin yarattı. Şimdi yeni bir dönem, uygar dünyaya açılım adı altında başlıyor. Tam 50 gün sonra 1 Nisan 2005 tarihinde yeni bir ışık yakılacak. Bu ışık huzmesini sizlerin pratikte ortaya koyacağınız üstün gayretlerinizle artıracak. Kimse belki şu güne kadar dillendirmedi ama bu döneme de yeni bir Adalet Bakanı adını verecek.'' ''Artık konunun yargıcı sizsiniz. Toplumu yanıltanlara hangi sıfatı verecekseniz, siz vereceksiniz'' diyen Şirin, hakkında yapılan sair gerçek dışı yakıştırmalara, iki gün sonra, ceza yargıcı vakar ve ciddiyetiyle, yazılı bildiri sunarak karşılık vereceğini, zihinlerde oluşturulmaya çalışılan tüm gölgelemeleri yok edeceğini kaydetti. 
     
     ''SALDIRILARIN BAŞLANGIÇ NOKTASI...'' 
     Saldırıların başlangıç noktasını Yargıtay Ceza Genel Kurulu kararının oluşturduğunu ifade eden Şirin, şunları kaydetti 
     ''Bu karar, bütünlüğü gözardı edilmek ve oluşumuna katkıda bulunan görüşlerden birine yandaş çıkılmak suretiyle, Yüce Yargıtay'ın bölünmüşlüğüne vehmetmenin gerçekle asla bağdaşmadığını, kapsamındaki her tür görüşün, kararın vazgeçilmez ögesi ve zenginliğini teşkil ettiğini, her bir düşüncenin, başkanlığın imzası ve sahiplenmesi altında bulunduğunu, görüş sahiplerinden herhangi birinin saygın hukukçu kimliğinin asla ve hiçbir şekilde tartışma konusu yapılamayacağını, sözün bu noktasında, altını çizerek açıklıyor, süreci henüz sona ermemiş kararı irdeleme dışı tuttuğumu ve herkesin de tutması gerektiğini açıkça ifade ediyorum.'' Şirin, iki gün sonra yapacağı açıklamada, demokrasi, cumhuriyet, laiklik ve Atatürk ilke ve devrimlerinin kendisinin kalbine, beynine ve yaşamının vazgeçilmezliğine nasıl geçirildiğini yeniden anlatacağını belirterek, ''Atatürk ve Atatürkçülüğün millete güvenmek ve onun gücüne inanmak olduğuna dair değerlendirmelerimizi, O Büyük Devrimcinin ilkelerinin söylemde bırakılarak değil, eylemle yaşama geçirileceğine dair kararlılığımızı, iki gün sonra yeniden izleyeceksiniz'' dedi. 
     Açıklamanın ardından sorulara yanıt vermeyeceğini belirten Şirin, Türk toplumunun basın aracılığıyla aydınlatılacağına olan inancını dile getirdi. 
     
</TEXT>
</DOC>
