<DOC>
<DOCNO> 305342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/yazar/asik.html </URL>
<DATE> 2005/01/11/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Latife Hanım... 
</HEADLINE>
<TEXT>


Atatürk'ün eşi Latife Hanım'ın günlük ve mektupları üzerindeki yayın yasağı şubat ayında bitiyor. Kimileri tetikte... Her türlü değeri magazine ve paraya dönüştürme hevesinde olanlar ile Atatürk'ü yıpratmak için fırsat kollayanlar, iyi bir av yakalama umudunda... 
Nebil Özgentürk, Sabah'ta uyarıcı ve çok güzel bir yazı yazdı. 
Latife Hanım, sağlığında, bütün ısrarlara rağmen gazetecilerin konuşma isteklerini geri çevirmiş, örneğin Niyazi Banoğlu'na 
- Biz ayrılırken müşterek hayatımıza dair konuşmayacağız diye birbirimize söz vermiştik, demiştir. 
Dizi yazı teklifiyle gelen Nezihe Araz'a da, Osmanlı'da eşinden ayrılan kadınların kocalarıyla ilgili tek söz etmediklerini anımsatmıştır. 
Latife Hanım, 1975 yılında yaşama veda etmiş. Onun yalnız yaşadığı eve giren devlet, yazılı çizili ne varsa el koymuş... Bu belgelerle ilgili süreli yasak ilan etmiştir. Şimdi o süre doluyor. Belgeler açıklanacak. 
Latife Hanım'ın sağlığında açıklamayı uygun görmediği, ölümünden sonra da açıklanmasını vasiyet etmediği belgeleri devlet hangi hakla açıklar Ortada bir devlet sırrı bulunmadığına, mektuplar tamamen özel sırlar içerdiğine göre, devletin böyle bir işgüzarlığa hakkı ve yetkisi olabilir mi 
Nebil Özgentürk, Latife Hanım'ın yakınlarının sağ olduğunu, belirtip mektupların onlara verilmesini öneriyor. Başka sonuçlar da düşünülür, konuşulur. Ne var ki, Atatürk'ün anısına sahip çıkanlar, Latife Hanım'ın mektuplarının ortalığa saçılmasına izin vermemelidir. 

Memurların yüzde 94'ü yoksulluk sınırının altındaymış. 
Demek ki, "işini bilen memur" oranı yüzde 6'ya düştü. 
Haldun Ertem 

Bayramlık gazeteci Çalışan Gazeteciler Günü'ydü dün... Meslektaşlarımızı kutluyoruz. Ama tabii gazetecilik ilkelerine uygun, halkın haber alma hakkına saygılı, dürüst gazetecilerin... Yoksa 
İktidar meddahlığını meslek haline getirmiş, 
İktidarın hoşuna gitmeyecek haberleri doğru çöpe atan, 
Muhalefeti yok sayan, 
Türk - İş, KESK, DİSK, Eğit Sen başta olmak üzere on binlerce çalışanı temsil eden meslek kuruluşlarından gelen haberleri "iktidar darılır" diye görmezden gelen, 
Mimar ve Mühendis Odaları, Ziraat Odaları, Barolar gibi saygın meslek kuruluşlarının açıklamalarını ıskalayan, 
Ülke gerçeklerini gizleyen, halkı pembe tablolarla uyutan, 
Kendisini Amerika'nın Türkiye'ye biçtiği "Ilımlı İslam Projesi"ni uygulamakla yükümlü sayan, 
Laik, cumhuriyetçi, yurtsever kimliğini yitirmiş, 
Irak'ta ABD vahşetini destekleyen, mazlumdan değil zalimden yana olan, 
Çalışanların değil çalışmadan kazananların değirmenine su taşıyan, 
Sayıları da hayli çok olan 
Gazetecilerin bayramını kutlamıyoruz... 
Çünkü onlara gazeteci demek zor... 

Ucuzluk ülkesi Gittiği hekim, okurumuzdan çeşitli kan tahlilleri istiyor. Okurumuz Amerikan Hastanesi laboratuvarına gidiyor. İstenen tahlillerden biri Hemoglobin A1... Ücret soruyor 54 milyon lira... Okurumuz Çapa Tıp Fakültesi'ne fiyat soruyor.. Orada aynı tahlil 18 milyon lira... Okurumuzun Almanya'da Frankfurt'ta bir üniversite hastanesinde tanıdığı vardır. Oraya fiyat soruyor 4 euro... Yani 7 milyon lira... Orhan Veli'nin "Bedava yaşıyoruz bedava" diye dizesi vardır. Gelse de şu durumu görse rahmetli... 

Kılıç Ali anlatıyor Atatürk'ün en yakın arkadaşlarından Kılıç Ali'nin anıları 800 sayfalık tek cilt halinde Türkiye İş Bankası Kültür Yayınları'ndan çıktı. 
Kılıç Ali iki subay arkadaşıyla 1919'da Sivas'ta Mustafa Kemal'e katılmış, Ata ölene kadar yanından ayrılmamıştır. Oğlu Altemur Kılıç bize kitabı tanıtırken babasının bir esprisini de naklediyor... 
Atatürk'ün etrafını bir gezide halk kalabalığı sarmış. İri yapılı Kılıç Ali kalabalığı dağıtmak için girişir. Atatürk 
- Ne yapıyorsun Kılıç 
diye çıkışınca, Kılıç Ali'nin cevabı 
- Halkla temas ediyorum Paşam .. 

Diyanet'ten... Diyanet İşleri Başkanlığı'nın Loto, Toto, Piyango gibi oyunları kumar ilan etti... Bu konuda önümüzdeki günlerde bütün camilerde hutbe okutacağı açıklandı. Aynı Diyanet geçenlerde yılbaşı kutlamalarının İslamla bağdaşmadığını ileri süren bir hutbe okutmuştu... Kurban Bayramında da "tatile gidenleri" eleştiren bir hutbe okutacak. 
Hutbeler camiye gidenle gitmeyeni birbirine düşürecek nitelikte... 
Dr. M.Ali Kılıçbay anımsatıyor 
- Diyanet, insanların çoğunu din dışına atıyor. Ama iş faize gelince nedense İslamı pek hatırlamıyor. Parasını bankalara yatırıp faiz almakta hiçbir sakınca görmüyor. Ayrıca şans oyunlarından bütçeye giren paraların bir kısmını maaş olarak almaktan da pek gocunmuyorlar. 

En şanslı parti delegeleri CHP'de... 
Çünkü, Ankara'ya en sık onlar davet edilip en çok onlar ağırlanıyor. 



</TEXT>
</DOC>
