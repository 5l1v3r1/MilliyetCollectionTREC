<DOC>
<DOCNO> 332073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/spor/spo03.html </URL>
<DATE> 2005/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sert protesto 
</HEADLINE>
<TEXT>


Galatasaray taraftarı çileden çıktı, maç sonunda Özhan Canaydın ve ekibini istifaya çağırdı, "İmparator Terim. Hırsız Hagi" diye bağırdı. Takımı taşıyan otobüs taşlandı 


Ali Sami Yen Stadı'nda dün gece ortalık birbirine girdi. 2 - 0'lık Trabzonspor yenilgisi sonrasında Sarı - Kırmızılı taraftarlar isyan bayrağını çekti. Olayların ilk tohumu ikinci yarıda Necati Ateş oyundan çıkarken atıldı. Bir grup taraftar, golcü futbolcuyu ıslıkladı. Necati Ateş ise formasını gösterip, "Ben bunun için oynuyorum" diyerek tepkisini dile getirince, ıslıklayanlarla diğer taraftarlar arasında yumruk yumruğa kavga çıktı. 

İstifa çağrısı 
Tribünler, 2 - 0'lık yenilginin ardından Özhan Canaydın ve yönetimi istifaya çağırdı. Sarı - Kırmızılılar, uzun süre "İmparator Fatih Terim" tezahüratı yaparak, Hagi'ye göndermelerde bulundu. Maç bittikten sonra Başkan Özhan Canaydın, Sportif A.Ş. binasına geçti. Canaydın'a tepkiler yol boyunca da sürdü. Taraftarlar, "Başkan artık istifa et" diyerek tempo tuttu. Bu arada, Trabzonsporlular'ın, "Hırsız Hagi" tezahüratına Galatasaraylı seyircilerin de eşlik etmesi dikkat çekti. 

Otobüs taşlandı 
Olaylar bununla da bitmedi. Galatasaray, Ali Sami Yen'den alkışlar yerine taşlarla uğurlandı. Futbolcuları taşıyan otobüs taraftarların saldırısına hedef oldu. Taşların büyük bölümü medya mensuplarına isabet etti. Bu arada Sarı - Kırmızılılar, maçtan önce de Futbol Federasyonu Başkanı Levent Bıçakcı'ya tepki gösterdi. 

'Çapulcu bunlar' 

İkinci Başkan Ergun Gürsoy, Florya'da bir grup taraftarın gösterdiği protestolara sert tepki gösterdi. Gürsoy, "Bunlara taraftar denmez. İçlerinde bazılarını tanıyorum. Çapulcu bunlar. Yaptıkları edepsizlik" yorumunu yaptı. 
Görevi bırakmayı düşünmediklerini belirten Gürsoy, "İstifa etmeyi ya da herhangi bir cezai yaptırım uygulamayı düşünmüyoruz. Galatasaray bir yenilgi sonrası günlük kararlar almaz. Görevimizin başındayız, yolumuza devam edeceğiz" diye konuştu. 
Gürsoy, 100. yılın toplamına bakmak gerektiğini de belirterek, "Biz son 20 yıldır ligin tozunu attık. Türkiye'ye Avrupa kupaları getirdik. Türkiye'de 100 yılın takımı kim diye soru sorulacak olursa, bunun cevabı tabii ki Galatasaray olacaktır" dedi. 
Meclis Komisyonu'nda Fenerbahçe'nin Seyrantepe'yi alamayacağını söylediğini belirten İkinci Başkan, "Eğer Fenerbahçe'nin stadı yoksa, Seyrantepe'yi verelim" ifadesini kullandı. 

Ekranda hüsran 

Galatasaraylı futbolcular için Trabzonspor maçı öncesinde en büyük moral bozukluğu bir gün önceki Sakaryaspor - Fenerbahçe maçı oldu. Sarı - Kırmızılılar, şampiyonluk yolundaki rakiplerinin puan kaybetmesi umuduyla Florya Tesisleri'nde televizyon başına geçmişti. Luciano'nun uzatmalarda attığı gol futbolcuların moralini sıfıra indirdi. Hasan Şaş, "Maçın berabere biteceğine çok inanmıştık. Son dakikalarda aldıkları üç puan bizi yıktı" dedi. 

Florya'ya gittiler 

Yaklaşık yüze yakın Galatasaray taraftarı, Florya Tesisleri'ne giderek tepkilerini sürdürdü. Sarı - Kırmızılılar, "Ruhsuz Başkan istemiyoruz", "Canaydın istifa" tezahüratları yaptı. Bu arada kapının önünde toplanan kalabalık hep birlikte cep telefonlarını çıkartıp, "Hagi gel telefon var" diye bağırdı. 


</TEXT>
</DOC>
