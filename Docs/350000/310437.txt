<DOC>
<DOCNO> 310437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/spor/axspo02.html </URL>
<DATE> 2005/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de tehlikeli inatlaşma 
</HEADLINE>
<TEXT>


Anelka'nın bonservisi için Manchester City ile anlaşan Fenerbahçe, golcüyü bir türlü ikna edemedi. Sarı - Lacivertliler, "Fransız futbolcu kendi isteklerinde diretirse transferden vazgeçeriz" diye rest çekti 

CÜNEYT KARAKAYA 


Ekstra istekler 
FENERBAHÇE, Manchester City ile sorununu çözdü, ama Anelka bir türlü ikna olmuyor. İngiliz kulübüyle yaptığı görüşmelerden olumlu bir sonuçla kalkan Sarı - Lacivertliler, Fransız futbolcunun bir takım istekleri karşısında anlaşmakta zorlanıyor. Fenerbahçeli yöneticiler, "Anelka, bizim çizdiğimiz çerçeveyi kabul ederse bu transfer yüzde yüz biter. Ama kendi istekleriyle yürümeye devam ederse, bu işten vazgeçeriz" diye konuştu. 

Taktik savaşı 
ANELKA ise arada az bir fark kaldığını, ancak geriye dönüşünün bulunmadığını ifade etti. Fransa'da, Fenerbahçeli yöneticileri masaya oturmak için bekleyen yıldız futbolcu, kimsenin kendisine ulaşmamasına şaşırdı. Transferin son gününe kadar bekleyen taraflar, birbirinin gardını düşürmek için taktik savaşına girdi. Kısacası, bu müthiş inatlaşmada Fener, Anelka'yı golcü de Sarı - Lacivertliler'i bekliyor. 

Yıldırım'a övgü 

YUSUF DURSUN 

Yılmaz bırakıyor 
6 Şubat'ta, Fenerbahçe 2000 Derneği'nin başkanlığını bırakacak olan Şevket Yılmaz, Başkan Aziz Yıldırım'ı övdü. 2000 yılında derneği kurarken, "Doğruya doğru demek, yanlışı eleştirmek" için yola çıktıklarını vurgulayan Yılmaz, "Muhalefet görevini iyi yaptığımıza inanıyorum. Şu anda Fenerbahçe başarılı bir noktadadır. Artık bundan sonra, 'Fenerbahçe'yi ben daha iyi yaparım' zihniyeti olması lazım" dedi. 

'Zincirleri kırdı' 
YILMAZ, Fenerbahçe Başkanı'nın, "Takım kötü gitsin, ben bu durumdan istifade edeyim" geleneğini, elde ettiği başarılarla yıktığını da vurguladı. Bazı köhne zihniyetlerin Fenerbahçe'nin büyümemesi için her türlü yolu denediğine, Yıldırım'ın bu zinciri de kırdığına dikkat çeken Şevket Yılmaz, "Şimdi tek isteğimiz Avrupa. Rakiplerimiz Avrupa'da büyük başarılar kazandı, sıra bize geldi" diye konuştu. 

Evlilere kamp 

ÇAYKUR Rize maçının hazırlıklarını dün yaptığı tek antrenmanla sürdüren Fenerbahçe'de bekar futbolcular dün kampa girerken, evli oyuncular çalışma sonrasında evine gitti. Takım, bu akşam tam kadro kampa alınacak. Öte yandan Türkiye Kupası'ndaki Ankaragücü maçında sakatlanan Servet'in oynayabileceği açıklandı. 

Toplantı bugün 

SARI - Lacivertli yönetim, bugün Divan Kurulu toplantısında üyelerden Şükrü Saracoğlu Stadı ve diğer yapılacak tesisler konusunda tam yetki isteyecek. Fenerbahçe Başkanı Aziz Yıldırım ve arkadaşları ayrıca yeni bütçe hakkında divan üyelerine bilgi verecek. 


</TEXT>
</DOC>
