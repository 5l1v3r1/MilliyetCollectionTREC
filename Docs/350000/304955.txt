<DOC>
<DOCNO> 304955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonyas12.html </URL>
<DATE> 2005/01/09/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Ünlü aktör Paul Newman'ın aracı alev aldı 
</HEADLINE>
<TEXT>

     Amerikalı ünlü aktör Paul Newman'ın, ABD'nin Florida eyaletinde düzenlenen Daytona Beach yarışlarında bir yarış aracını test ederken aracının alev aldığı, ünlü aktörün kazadan yara almadan kurtulduğu bildirildi. 
     Yarışmayı organize eden Grand American Racing Association'dan yapılan açıklamada, hız tutkunu 79 yaşındaki ünlü aktörün, önlem olarak hastaneye götürüldüğü ve bazı testlerden geçirildiği belirtildi. 
     Kendi takımı olan Newman Racing'in Ford marka bir aracını test eden Paul Newman'ın, aracı alev almasına rağmen kontrolü kaybetmediği ve kaza yapmadan durabildiği, arızanın mekanik bir sorundan ileri geldiği ifade edildi. 
     Amerikan sinemasının en tanınmış oyuncularından biri olan Newman, hızlı otomobillere olan ilgisiyle de tanınıyor. 
     
</TEXT>
</DOC>
