<DOC>
<DOCNO> 314179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonspo13.html </URL>
<DATE> 2005/02/10/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Galatasaray'da sarı kart alarmı... 
</HEADLINE>
<TEXT>

     Gaziantepspor'u farklı yenerek, haftayı puan kaybıyla kapatan lider Fenerbahçe ile arasındaki farkı 2'ye indiren Galatasaray'da, sarı kart cezası sınırındaki futbolcuların çokluğu endişe yaratıyor. 
     Sarı-kırmızılı ekibin hafta sonunda Çaykur Rizespor ile deplasmanda yapacağı maçta sarı kart görecek 7 futbolcu cezalı duruma düşebilecek. Bu olasılık teknik heyeti endişelendirirken, halen 3 sarı kartı bulunan Mondragon, Tomas, Conceiçao, Ayhan, Ergün, Orhan ve Cihan kart görmesi halinde, gelecek hafta oynanacak Sakaryaspor karşılaşmasında forma giyemeyecek. 
     
     PAF MAÇI PAZAR GÜNÜNE ALINDI 
     Galatasaray PAF Takımı'nın Çaykur Rizespor PAF Takımı ile yapacağı karşılaşma, 13 Şubat Pazar gününe alındı. 
     Maçın, Galatasaray'ın Meridyen Kupası'nda oynayan futbolcu sayısının çokluğu nedeniyle 1 gün sonraya alındığı öğrenildi. 
     Bu arada Hırvatistan'ın İsrail ile deplasmanda yaptığı maçın kadrosunda yer alan Tomas'ın, bu sabah döneceği uçağın seferi iptal edildi. Başarılı futbolcu, akşam uçağı ile Türkiye'ye gelecek. Milli takımlarına giden diğer futbolcular Hakan Yakın ve Song ise öğleden sonra İstanbul'a gelerek akşam antrenmanına katılacak. 
     
</TEXT>
</DOC>
