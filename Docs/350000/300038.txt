<DOC>
<DOCNO> 300038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonyas10.html </URL>
<DATE> 2004/12/22/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
244 gramlık bebek yaşıyor 
</HEADLINE>
<TEXT>

     Bülent Keneş bildiriyor 

Üç ay önce ABD'nin Illinois eyaletinde sezaryenle dünyaya gelen ikiz kız kardeşlerden 244 gram ağırlığındaki Rumaisa'nın bugüne kadar hayatta kalmayı başaran en küçük bebek olduğu ve hastaneden taburcu edilmeyi beklediği kaydedildi. 
     Amerikan televizyonlarında yer alan habere göre, 19 Eylül'de 244 gram ağırlığında ve 25 santimetre uzunluğunda doğan Rumaisa, 1989 yılında yine kendisi gibi Loyola Üniversitesi Tıp Merkezi'nde doğan bir bebekten 36 gram daha küçük dünyaya gelerek, bu konuda bu bebeğin elinde bulunan rekoru aldı. 
     Hastaneden Ocak ayının ilk haftası taburcu edilmesi beklenen Rumaisa'nın normal bir gelişim gösterdiği belirtilirken, annesinin hamileliğinin 26. haftasında doğan minik bebeğin şu an 952 gram ağırlığa ulaştığı, 567 gram doğan ikizi Hiba'nın ise ağırlığının 2,27 kiloya eriştiği ifade edildi. 
     Hindistanlı bir çiftin çocukları olarak dünyaya gelen ikizlerden Rumaisa'nın isminin ''süt kadar beyaz'', Hiba'nın ise ''Tanrı'nın hediyesi'' anlamına geldiği kaydedildi. 
     Rumaisa'nın bu tür prematüre bebeklerde sıkça görülenin aksine başının normal olduğu ve beyninde herhangi bir kanama da bulunmadığı belirtildi. 

     
</TEXT>
</DOC>
