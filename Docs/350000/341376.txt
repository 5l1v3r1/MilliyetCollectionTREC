<DOC>
<DOCNO> 341376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/ekonomi/eko09.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TIM Birkaç yüz milyon euro ayıracağız 
</HEADLINE>
<TEXT>



Telecom Italia TIM Yönetim Kurulu Başkanı Tronchetti Provera, Türk Telekom TT özelleştirmesi için iki olası ortakla görüşmekte olduklarını ve bu satış için yalnızca "birkaç yüz milyon euro" ayıracaklarını söyledi. Analistlerle bir tele konferansa katılan Provera, Telecom Italia'nın 2007 yılı borçlanma hedefinin, Türk Telekom için olası yatırımı da içerdiğine işaret etti. 
Özelleştirme İdaresi ise Türk Telekom ihalesinde son teklif verme tarihinin, "yatırımcıların talebi dikkate alınarak" 24 Haziran 2005'e uzatıldığını açıkladı. ÖİB'den yapılan açıklamaya göre, Telekom İhale Komisyonu bugün aldığı kararla, son teklif verme tarihini 24 gün uzattı. Türk Telekom'un özelleştirilmesine dönük ihalede, son teklif verme tarihi daha önce 31 Mayıs 2005 olarak belirlenmişti. 
Türk Telekom özelleştirmesinde, talipli firmalardan bazılarının ihaleden çekilmesi üzerine geriye kalan firmalardan 5'i, önceki gün Özelleştirme İdaresi'ne başvurarak, 31 Mayıs günü biten son teklif verme süresinin uzatılmasını istemişti. İdarenin uzatma kararı bu talep üzerine alındı. 

Kilci Sonuca çok yakınız 
5. Telekomünikasyon Arenası'nda konuşan Özelleştirme İdaresi Başkanı metin Kilci, "Sonuç alınmasına çok yakın bir noktadayız. Telekom özelleştirmesi son derece sağlıklı yürüyor" dedi. 


</TEXT>
</DOC>
