<DOC>
<DOCNO> 344332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonspo25.html </URL>
<DATE> 2005/05/20/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Derbi maça doğru İstanbul'da güvenlik toplantısı 
</HEADLINE>
<TEXT>

     İl Spor Güvenlik Kurulu, 22 Mayıs Pazar günü Fenerbahçe ile Galatasaray arasında yapılacak derbi maçla ilgili güvenlik tedbirlerini görüşmek üzere toplandı. 
     İstanbul Valiliği’nde yapılan ve yaklaşık bir saat süren toplantıya Vali Muammer Güler, Emniyet Müdürü Celalettin Cerrah, Fenerbahçe Kulübü Yönetim Kurulu Üyesi İlhan Ekşioğlu, Galatasaray Kulübü Yönetim Kurulu Üyesi Fatih Gökşen ve diğer yetkililer katıldı. 
     Toplantının ardından açıklama yapan Vali Güler, derbi maç için Galatasaray seyircisine Fenerbahçe Şükrü Saracoğlu Stadı’nda bin 680 kişilik yer ayrılacağını, derbide 3 bin 600 polisin görev yapacağını kaydetti. 
     Fenerbahçe-Galatasaray maçında da konuk taraftarlar stada toplu olarak getirilmeyecek. 
     Derbinin ligdeki sıralamayı belirleyecek olması bakımından önemini de dikkate aldıklarını belirten Vali Güler, "Biletler Biletix gişelerinde isme göre dağıtılmaktadır. Bu maçla ilgili olarak hiçbir sorun çıkmayacak şekilde tedbirler planlanmıştır. Daha önce Fenerbahçe Şükrü Saracoğlu Stadı’nda oynanan maçlarda meydana gelen olumsuzluklar da nazara alınarak tedbirler düşünülmüştür. Herhangi bir gerginlik yaratılmamasını, bu ezeli rekabetin dostluk ve kardeşlik anlayışı içinde, fair-play kurallarına uygun devam etmesini istiyoruz" diye konuştu. 
     Son günlerde küfür olaylarının çoğaldığına işaret eden İstanbul Valisi Muammer Güler, bu anlamda taraftarları, kulüp yönetimlerini ve spor basınını daha duyarlı davranmaya davet etti. 
     
</TEXT>
</DOC>
