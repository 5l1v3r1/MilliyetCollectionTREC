<DOC>
<DOCNO> 327886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sontur01.html </URL>
<DATE> 2005/03/28/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Terörist cenazesi, belediye ambulansı ile taşındı, PKK mitingine dönüştü 
</HEADLINE>
<TEXT>

     GAZİANTEP, DHA 

      MARDİN'in Derik İlçesi'nde güvenlik güçleriyle girdiği silahlı çatışmada öldürülen ve PKK'nın askeri kanat sorumlularından olduğu bildirilen 31 yaşındaki Abdullah Deniz, yaklaşık 3 bin kişinin katıldığı yürüyüşle toprağa verildi. Terörist cenazesi Gaziantep'e geçtiğimiz yıl da Adana'da öldürülen terörist Şiar Perinçek'in cenazesinde olduğu gibi Diyarbakır Büyükşehir Belediyesi'ne ait ambulansla taşındı. 
     Abdullah Deniz'in terör örgütünün renklerinden oluşan ve ortasında yıldız bulunan bir bayrağa sarılı olan cenazesi Diyarbakır Büyükşehir Belediyesi Sağlık İşler Daire Başkanlığı'na ait 21 EB 248 plakalı ambulans ile Aydınlık Mahallesi 1. Sokak'taki evine getirildi. Burada toplanan ve ellerinde terör örgütünün renklerini taşıyan, içinde de yıldız bulunan bayraklarla toplanan yaklaşık 3 bin kişi, "Öcalan'a özgürlük, Öcalan burada halk burada, İnadına özgürlük inadına Öcalan, şehitler ölmez'' gibi sloganlar attı. 
     Bir süre evinde bekletilen cenaze, daha sonra yine aynı ambulansla Asri Mezarlığa götürülmek üzere yola çıkarıldı. Kalabalık yol boyu da slogan atarken, karayolunu ulaşıma kapattı. Bu duruma müdahale etmek isteyen Gaziantep Emniyet Müdür yardımcıları Muharrem Deniz ve Serdar Meriç'e saldırmak isteyen kalabalık, araya girenler tarafından engellendi. 
     Kalabalık, polis gözetiminde cenazeyle birlikte Asri Mezarlığa kadar yürüdü. 13 yıl önce dağa çıktığı ve terör örgütünün askeri kanat sorumlusu olduğu bildirilen Abdullah Deniz daha sonra toprağa verildi. 
     
     DAHA ÖNCE DE OLMUŞTU 
     Adana'da 28 Mayıs 2004 günü, Hatay'ın Amanos kırsalında bomba eğitimi aldıktan sonra, eylem yapmak için Adana'ya gelen PKK Kongra-Gel üyesi Şiar Perinçek, diğer örgüt elemanlarıyla buluşmaya gittiği sırada polisle çatışmaya girerek yaralı ele geçirilmişti. Perinçek, kaldırıldığı hastanede 3 gün süren tedaviye rağmen kurtarılamazken, örgüte yönelik yapılan çalışmalarda 4 kişi TNT kalıpları, C-4 patlayıcıları ve elektronik ateşlemeli fünye ile birlikte yakalanmıştı. İnsan Hakları Derneği, Diyarbakır Bölge Koordinatörü Mehdi Perinçek'in oğlu olan, Şiar Perinçek'in cenazesi, 3 Haziran'da İHD Adana Şube yöneticileri tarafından alındı. Cenazenin naklinde, Diyarbakır Büyükşehir Belediyesi Sağlık Merkez Müdürlüğü'ne ait hasta naklinde kullanılan 21 EB 248 resmi plakalı ambulans kullanılmıştı. Ambulansın Diyarbakır'a hareket etmesi sırasında bölücü sloganlar atan yaklaşık 100 kişilik gruba polis müdahale etmiş olay çıkmıştı. Çevik Kuvvet polisinin copla müdahale ederek dağıttığı gruptan 3 kişi gözaltına alınmıştı. 
     
</TEXT>
</DOC>
