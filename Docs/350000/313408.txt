<DOC>
<DOCNO> 313408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun26.html </URL>
<DATE> 2005/02/08/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Fransızlar Türkiye'ye taktı... 
</HEADLINE>
<TEXT>

     Fransa'da düzenlenen bir kamuoyu araştırması, ''AB Anayasası'na karşı çıkanların en büyük gerekçe olarak Türkiye'nin AB üyeliğini gösterdiklerini'' ortaya koydu. 
     Liberation gazetesinde yayımlanan araştırmaya göre, ilkbahar aylarında düzenlenecek referandumda, Fransızların yüzde 61'i AB Anayasası'na ''evet'', yüzde 39'u ise ''hayır'' diyecek. 
     AB Anayasası'na ''hayır'' demek için hazırlanan Fransızların yüzde 48'i, diğer nedenlerle birlikte Türkiye'nin AB üyeliğini, olumsuz tavırlarındaki en önemli gerekçe olarak gösteriyor. 
     Aynı araştırmada, olumsuz oy kullanacak seçmenlerin yüzde 37'sinin Fransızların bağımsızlığını korumak için, yüzde 35'inin de AB Anayasası'nı fazla liberal buldukları için bu yönde seçim yapacakları belirtildi. 
     ''Fransa'da Ekim 2004'te düzenlenen kamuoyu araştırmasında AB Anayasası'na ''evet'' diyenlerin oranının yüzde 69 olduğunu'' hatırlatan gazete, ''aradan geçen süre içinde AB Anayasası'na destek verenlerin oranının yüzde 8 civarında düşmesine'' dikkat çekti. 
     
</TEXT>
</DOC>
