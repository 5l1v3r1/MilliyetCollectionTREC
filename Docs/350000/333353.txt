<DOC>
<DOCNO> 333353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonsiy02.html </URL>
<DATE> 2005/04/14/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
TBMM'den hem bildiri hem mektup 
</HEADLINE>
<TEXT>

     TBMM'de Ermeni Soykırım İddilarıyla ilgili genel görüşmenin ardından, hem Ermenistan ve Ermeni soykırım iddialarını parlamentolarında karar haline getiren ülkelere yönelik bir bildiri yayınlandı hem de bütün milletvekillerinin imzalarıyla Büyük Britanya Avam Kamarası ve Lordlar Kamarası'na gönderilmek üzere bir mektup hazırlandı. 
     TBMM Genel Kurulu'nda, Ermeni Soykırım iddialarıyla ilgili genel görüşmede konuşan DYP Genel Başkanı Mehmet Ağar, şöyle dedi 
     "Tarih bize bu coğrafyada yaşayan unsurların ne hesap yapacaklarsa asli unsurlarla yapmasının doğru olacağını, bu çoğrafyanın dışındakilerle yapılan hesapların gerçeklere uygun düşmeyeceğini göstermiştir. Bu gerçekler dışında hereket edenlerin başarılı olmayacakları açıktır. Savaş sırasında kendi ülkesinin milli güvenliğini, toprak bütünlüğünü, üçüncü ülkelerle anlaşarak isyan çıkaranlara karşı tedbirler alınacaktır. Bu konuda meşru ve hukuki temele dayalı emirle hareket edildiği mahkeme kararlarından da bellidir." Mehmet Ağar, milli mücadele sırasında yaptığı desteklerle tarihe geçmiş Ermeni vatandaşlar da olduğunu anımsattı. Ağar, Deniz Baykal tarafından gündeme getirilen ve Başbakan Recep Tayyip Erdoğan'la ortaklaşa imzalanan Büyük Britanya Avam Kamarası ve Lordlar Kamarası'na gönderilecek mektubun, yine bir muhalefet partisi lideri olarak kendisine de öncelikle imzalatılmaması konusunda CHP'yi eleştirdi. Ağar, "İktidarın bu tür davranışlarına açığız, bu anlayışa inşallah 80 senelik bir büyük siyasi tercübesi olan ana muhalet partisinin, milyonların oyunu alan bir partiyi ve genel başkanlığını yok saymasını üzüntüyle karşılıyorum inşallah gelecek seçimde milletimiz bunu telafi edecektir" dedi. 
     Genel Kurul'da ANAP adına Edip Safter Gaydalı, SHP adına Ahmet Güryüz Ketenci ve bağımsızları temsilen de Ülkü Gökalp de birer konuşma yaptı. 
     Bu konuşmaların ardından, AKP Grup Başkanvekili Salih Kapusuz, CHP Grup Başkanvekili Ali Topuz, DYP Genel Başkanı Mehmet Ağar, ANAP temsilcisi ve Bitlis Milletvekili Edip Safter Gaydalı, SHP Temsilcisi ve İstanbul Milletvekili Ahmet Güryüz Ketenci ve Bağımsızların Temsilcisi Bayburt Milletvekili Ülkü Güney'in imzasıyla bir bildiri yayınlandı. 
     Bildiride, TBMM'nin gerek Türkiye'nin gerek Ermenistan'ın çıkarlarının, asırlar boyunca aynı topraklar üzerinde birbirlerine karşı hoşgörü ve barış içinde yaşamış olan Türk ve Ermeni uluslarını barıştırmak, onları savaş yıllarından kaynaklanan derin önyargılara tutsak olmaktan kurtarmak ve hoşgörü, dostluk ve işbirliğine dayalı bir ortak geleceği paylaşmalarına imkan verecek bir ortamı yaratmak olduğuna inandığı vurgulandı. 
     İktidar ve ana muhalefet partilerinin, bu amaca yönelik olarak, tarihi gerçeklerin bilimsel araştırmayla gün ışığına çıkarılmasını ve tarihin iki ulus için de yük olmaktan çıkarılması için, Türkiye ile Ermenistan'ın kendi tarihçilerinden oluşacak ortam bir komisyon kurmaları, ulusal arşivlerini kısıtlamaya tabi tutmadan araştırmaya açmaları, bu araştırmaların sonuçlarının bütün dünya kamuoylarına açıklanmasını önerdiği açıklandı. Bu komisyonun kuruluş ve çalışma yöntemlerinin iki ülke arasında saptanması önerildi. 
     Bu girişimin uygulanması için Ermenistan hükümetinin işbirliği yapmasının şart olduğu vurgulanarak, "Akıl ve mantık, Türkiye ile Ermenistan'ın ortak bir girişimle tabuları yıkmaktan korkmamalarını ve ortaklaşa yaşadıkları beşeri facianın tüm yönlerini açığa çıkararak tarihleriyle hesaplaşmaya hazır olmalarını emretmektedir. Geçmişin, bugünümüzü ve geleceğimizi karartmasını önlemenin yolu budur" denildi. 
     Bildiride, iyi niyetli ve dünya barış ve istikrarına katkıda bulunmak isteyen her ülkenin ve her devlet adamının da iç politika düşüncelerini bir kenara bırakarak, Türkiye'nin uzlaşmaya ve sağduyuya dayalı bu önerisine olumlu bakması gerektiği ifade edildi. Bildiride, bu konuda öncelikli sorumluluğun Ermeni soykırım iddialarına ilişkin karar alan ülkelerin parlamentolarına düştüğünü, bu ülkelerin Türkiye ile Ermenistan arasında ortak bir komisyon kurulmasını desteklemeleri gerektiği kaydedildi. 
     Bildirinin sonunda, "TBMM, yoğun bir uluslararası baskı kampanyası yoluyla Türkiye'ye tarihini bazı propaganda belgelerine dayanan tek yanlı ve yanıltıcı değerlendirmeler üzerinebina etmesinin dayatılabileceğini düşünen ve hesaplarını buna göre yapan çevrelerin büyük bir yanılgı içinde olduklarını belirtir ve bunun hiçbir koşulda mümkün olmayacağını ilan eder" denildi. 
     Daha sonra da Başbakan Recep Tayyip Erdoğan ve CHP Genel Başkanı Deniz Baykal tarafından imzalanan, Büyük Britanya Avam Kamarası ve Lordlar Kamarası'na gönderilecek mektup, milletvekillerinin de imzasına açıldı. 
     
</TEXT>
</DOC>
