<DOC>
<DOCNO> 342378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/guncel/agun.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Susurluk şifrecisi' bir kez daha gidiyor 
</HEADLINE>
<TEXT>


Susurluk olayının ardından verdiği bilgilerle Türkiye'nin tanıdığı Hanefi Avcı, son olarak Enerji Bakanlığı'ndaki yolsuzluğu ortaya çıkarmıştı. Avcı, üçüncü kez 'kızağa alındı' 

Tolga Şardan - Ankara 

Türkiye'nin, 1996'da patlayan Susurluk skandalından sonra yakından tanıdığı emniyet istihbaratının kilit isimlerinden Hanefi Avcı, Emniyet Genel Müdürlüğü EGM Kaçakçılık ve Organize Suçlarla Mücadele Daire Başkanlığı'ndan Araştırma Plan Koordinasyon APK uzmanlığına kaydırıldı. Avcı, kendisinden önce aynı görevi yürüten Coşkun Hayal'in görevden alınmasının ardından açtığı "yürütmeyi durdurma" istemli davayı kazanması üzerine "kızak görev"e getirildi. Avcı'nın mahkeme kararı nedeniyle görevden 'mecburen' alındığı belirtilirken, Hayal'le ilgili sürecin daha önce tamamlanmasına karşın yapılan zamanlama dikkat çekici bulundu. 
Avcı'ya ilişkin gelişme, meslek hayatı boyunca en çok karşı karşıya geldiği kurum olan MİT'in Müsteşarı Şenkal Atasagun'un emeklilik dilekçesi verdiği döneme rastladı. 

Operasyon AKP'yi sarstı 
MİT - Yargıtay - Alaaddin Çakıcı eksenindeki "Gökyüzü" operasyonuyla MİT ve yargı çevrelerinin tepkilerini üzerine çeken Avcı, son olarak AKP'yi sarsan Enerji Bakanlığı'ndaki yolsuzluk operasyonuna imza attı. 
CHP'den AKP'ye geçen Cemal Kaya'nın milletvekilliğinden istifasına ve Başbakan Recep Tayyip Erdoğan'ın sağ kolu olarak bilinen AKP Genel Sekreteri İdris Naim Şahin'in adının gündeme gelmesine yol açan operasyon sonrası bazı partililer Avcı'yı İçişleri Bakanı Abdülkadir Aksu'ya şik yet etti. Ancak Aksu, "Avcı güvenilir isim. Onunla çalışmaya devam edeceğiz" mesajı verdi. 
Yakın çevresine hitap ederken kullandığı "Mösyö" lakalı emniyet teşkilatında kendisine de takılan Avcı'nın meslekteki kilometre taşları şöyle 

'Takip'te çığır açtı 
1976'da Polis Akademisi'nden mezun olduktan sonra Mersin'de siyasi şubede göreve başladı. Siyasi Şube'de görevliyken Mersin'de kimsesizler mezarlığına gömülen öğretmen Ali Uygun'un işkenceyle öldürüldüğü iddiasıyla açılan davada "İzindeydim" açıklaması yaptı. 1985 - 1992 arasında Diyarbakır'da dönemin Başbakanı Turgut Özal'ın direktifiyle Güneydoğu'daki aşiret ve koruculuk sistemi üzerinde çalıştı. 
DYP iktidarında Necdet Menzir'in İstanbul Emniyet Müdürü olmasıyla İstanbul emniyetinde istihbarat şubesinin başına getirildi. 
Telefon dinleme ve özel bilgisayar programları gibi teknolojik yöntemlerin kullanımında emniyette çığır açtı. Takipten kurtulmak için faksla haberleşen uyuşturucu mafyasına karşı faksı izlemeye aldıran ilk isim oldu. Akdeniz'de Kısmetim-1 ve Lucky-S gemilerine karşı uyuşturucu operasyonunu düzenledi. 

'Yeşil'i ilk o açıkladı 
ANAYOL döneminde Bakan Ülkü Güney tarafından İstihbarat Daire Başkan Yardımcılığı'na getirildi. TBMM Susurluk Komisyonu'na 2 Şubat 1997'de verdiği bilgilerle, Erol Evcil'i Susurluk olayının merkezine yerleştirdi. Nesim Malki cinayetinin organizatörü olarak Evcil'in adını verdi. Faili meçhul cinayetlere adı karışan "Yeşil" olarak tanınan Mahmut Yıldırım'ın adını açıklayan isimdi. Adapazarı - Hendek bölgesinde ölü bulunan Kürt kökenli işadamları Behçet Cantürk ve Savaş Buldan'ın ölümünden, dönemin Emniyet Genel Müdürü Mehmet Ağar'ın sorumlu olduğunu öne sürdü. 
Çete faaliyetlerinin emniyetle sınırlı olmadığını, MİT ve jandarmada da benzer yapılanmalar bulunduğunu iddia etti. Mehmet Eymür, Duran Fırat gibi MİT mensuplarının yanı sıra, general Veli Küçük gibi isimlerin, bazı itirafçılarla bağlantılı olduğunu savundu. Resmi varlığı reddedilen JİTEM adlı jandarma istihbarat oluşumuna ilişkin açıklamalar yaptı. 
Gazi Mahallesi olaylarının, çetenin kumarhaneci Ömer Lütfi Topal'ı öldürmesinin yarattığı etkiyi dağıtmak amacıyla provokasyon için gerçekleştirildiğini, Yeşil'in bu olayda silah kullandığını söyledi."İstanbul'da görev yaptığım dönemde bütün konuşmaları dinliyor ve duyuyordum. Zaten Alaattin Çakıcı ve adamlarının bütün işlemlerini eskiden beri MİT organize ediyor. Yani yurtdışı çıkışlarına da yardımcı olunuyor. Bu çok ilerletilmiş durumda. 
MİT'in bunu ink r edeceğini zannetmiyorum. Çakıcı MİT'in adamı, ama 2 tarafla da görüşüyor. En sıkı adamı Yavuz Ataç" sözleriyle de tartışma yarattı. 

10 gün Ayaş Cezaevi'nde yattı 

Komutanlıkta askerliğini yapan polis memuru Kadir Sarmusak'ın, hükümet icraatını izleyen TSK'daki Batı Çalışma Grubu'na ait dokümanların elde edilmesi olayıyla gündeme geldi. Görevden alındı.32. Gün programında yaptığı, "devlet içinde bir grubun PKK ile işbirliği yaptığı" açıklaması nedeniyle soruşturma açıldı. Genelkurmay'ın suç duyurusu üzerine DGM tarafından tutuklandı. Davalarda aklandı. Aynı çerçevede MİT'e ait bazı telefon numaralarını elde edip açıkladı. 

'Çete' sözleri MİT'i kızdırmıştı 

Avcı, AKP hükümetince Kaçakçılık ve Organize Suçlarla Mücadele Daire Başkanlığı'na getirildi. Uzanlar, Çakıcı, Sedat Peker ve Sedat Şahin operasyonlarına imza attı.Polis Akademisi'nin yayın organı "Akademik Bakış" dergisine verdiği demeçle MİT'in tepkisini topladı. "Çetelerin içinde resmi görevlilere de rastlanıyor" dedi.Şenkal Atasagun'un MİT'ten emekliliğini istemesinin ardından Türkiye'nin en deneyimli istihbaratçılarının başında gelen Avcı'nın da kızak göreve çekilmesi dikkati çekti. Avcı pazartesi günü yeni görevine başlayacak. 

</TEXT>
</DOC>
