<DOC>
<DOCNO> 336998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko29.html </URL>
<DATE> 2005/04/26/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Fransa, Çin Tekstili konusunda resmi başvuruda bulundu... 
</HEADLINE>
<TEXT>

     Fransa, AB Komisyonu'na ilettiği resmi başvuruda, Çin tekstil ürünleri ithalatına karşı koruyucu önlemlerin en kısa zamanda başlatılmasını istedi. 
     AB Komisyonu sözcülerinden Claude Veron-Reville, Fransa Sanayi Bakanı Patrick Deveciyan ve Ticaret Bakanı François Loos'un imzasını taşıyan yazılı başvurunun bu sabah Brüksel'e ulaştığını, başvuruda 9 Çin tekstil ürününe karşı acil koruyucu önlemler alınması talebinin dile getirildiğini bildirdi. 
     Dünya Ticaret Örgütü WTO bünyesinde, 1995 yılında imzalanan Marakeş Anlaşması'na göre, 1 Ocak 2005 tarihinden itibaren, WTO üyesi ülkeler tekstil ithalatlarına kısıtlama getiremiyor. 
     AB Komisyonu'nun ticaretten sorumlu üyesi Peter Mandelson, dün düzenlediği basın toplantısında, Çin'den 9 çeşit tekstil ithalat ürünü hakkında soruşturma başlatıldığını açıklamış, 2005 yılının ilk 3 ayında Çin'den tişort ithalıtının yüzde 164 oranında arttığını, fiyatların ise yüzde 26 düştüğünü bildirmişti. 
     Çin'den 9 tekstil ithalat kategorisinde ''dramatik bir artış'' kaydedildiğini belirten Mandelson, kazak ithalatının yüzde 4 arttığını, bu kategoride fiyatların yüzde 47 düştüğünü duyurmuştu. 
     Yürütme organı olan Komisyon, Çin'e karşı somut önlemler alınabilmesi için üye ülkelerin resmi başvuru yapması gerektiğini belirtiyordu. 
     AB tekstil ürünlerinin de Çin pazarında önemli bir yer tuttuğunu belirten Mandelson, bazı kapıları açık bıraktıkları, Çin ile uzlaşma halinde hiçbir kısıtlamaya gidilmeyebileceği mesajı veriyor. 
     Komisyon, ''ticari bir savaş'' istemediğini ve ''ölçülü tepki eylemleri'' yapacağını belirtirken Çin'in tekstil ihracatının artışının tamamen yasal olduğunu ancak bunun, Avrupa ve üçüncü dünya ülkeleri endüstrisine zarar vermemesi gerektiğini ifade ediyor. 
     Mandelson, Avrupalı tekstilcileri de uyardı ve alınabilecek önlemlerin geçici olduğunu, olası kısıtlamaların birkaç yıl içinde kaldırılması gerekeceğini belirtti. 
     Peter Mandelson, bugün, Hong Kong'da basına yaptığı bir açıklama çerçevesinde, Çin'e tekstil ihracatını kendiliğinden kısıtlama çağrısında bulundu ve böyle bir tavrın, AB'nin koruma önlemleri almasını engelleyebileceğini, Çin'in kendi menfaatleri icabı olacağını söyledi. 
     Çin, AB'nin önlemler başlatması halinde ''ilişkilerin bozulabileceğini'', bunların yasal olmayacağını belirtti. Çin Ticaret Bakanı Chong Quan, ''AB'nin alacağı kararın olumsuz etkilerinin bilincinde olduğunu, tek taraflı kararlarla ikili ticareti etkilemekten uzak duracağını umuyoruz'' dedi. 

     
</TEXT>
</DOC>
