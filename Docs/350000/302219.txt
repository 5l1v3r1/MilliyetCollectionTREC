<DOC>
<DOCNO> 302219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonsiy16.html </URL>
<DATE> 2004/12/30/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Sarıgül "CHP'nin son 6 ayda bir tane çözüm önerisi yok" 
</HEADLINE>
<TEXT>

     Şişli Belediye Başkanı Mustafa Sarıgül, ''CHP yönetiminin son 6 ayda Türkiye'yi ilgilendiren bir tane çözüm önerisi yok. Sadece partideki iktidarlarını korumak için uğraşıyorlar'' dedi. 
     Sarıgül, Divan Grubu'nca düzenlenen kampanyayla toplanan çeşitli hediyeleri, ilçedeki ilköğretim okullarında eğitim gören 40 öğrenciye dağıttı. 
     Esentepe'deki belediye binasında düzenlenen törende konuşan Sarıgül, maddi durumu elverişsiz öğrencilere yardım amacıyla ilçedeki 29 firmayla çalışmaları bulunduğunu belirterek, ''Yaklaşık 14 bin çocuğumuza ulaşarak, yılbaşında onlarla birlikte olmaya özen gösterdik. Katkılarından dolayı Divan Grubu'na teşekkür ediyorum'' dedi. 
     Çocukların yeni yılını kutlayan Sarıgül, ''2005 yılının sağlık, huzur ve demokrasi getirmesini diliyorum. Partilerimizde hala demokrasi yok. AB'yi konuşuyoruz ama Siyasi Partiler Kanunu'nu konuşmuyoruz. Gençlerin ve kadınların ağırlıklı olarak siyasete katılması lazım ama bugün gençlerin siyasi partilere kaydolmaları bile çok zor'' şeklinde konuştu. 
     Divan Grubu Satış ve Pazarlama Direktörü Feza Solaklar da, İstanbul'daki tüm Divan şubelerinde kurulan ''yılbaşı yardım ağaçları''na müşterilerince bırakılan hediyelerin toplandığını belirterek, ''Katkıda bulunan herkese teşekkür ediyoruz. Çocuklarımıza da mutlu bir yıl ve çok okuyup ülkemize yararlı insanlar olmalarını diliyorum'' dedi. 
     
     BAYKAL'DAN TAZMİNAT İSTEMİ KONUSU 
     Sarıgül, gazetecilerin ''CHP Genel Başkanı Deniz Baykal hakkında tazminat davası açıp açmayacağı''na ilişkin sorusu üzerine, şunları söyledi 
     ''Arkadaşlarım şu anda bu konuyu inceliyorlar. Yasal haklarımı sonuna kadar koruyacağım. Ben şerefim ve onurum için yaşıyorum. Herkes bana her şeyi söyleyebilir ama hiç kimse onurumla uğraşamaz. Bana çamur atanların çamurları bana bulaşmaz. 1 trilyonluk tazminat davası açtım. 'Çamur at izi kalsın' mantığıyla parti yönetilmez. CHP Genel Merkezi işsizlik, AB müzakereleri, Kıbrıs veya ulusal birlik için neler yaptı CHP yönetiminin son 6 ayda Türkiye'yi ilgilendiren bir tane çözüm önerisi var mı Yok. Sadece partideki iktidarlarını korumak için uğraşıyorlar.'' 
     
</TEXT>
</DOC>
