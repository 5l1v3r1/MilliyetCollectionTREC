<DOC>
<DOCNO> 332122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun16.html </URL>
<DATE> 2005/04/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Independent Talabani'ni cumhurbaşkanlığı Türkiye'yi rahatlatacak 
</HEADLINE>
<TEXT>

     BBC 

      İngiliz The Independent gazetesi, başyazısında işgal güçlerinin geçiş döneminde geçici hükümete şans vermesi gerektiğini belirtiyor. 
     Başyazı şöyle 
     "Cumhurbaşkanlığına bir Kürt, başbakanlığa bir Şii seçildi. Cumhurbaşkanı Talabani'nin yardımcılarından biri Şii, biri Sünni Arap. 
     "Bu atamalar, şimdilik Irak'ın toprak bütünlüğünü ve çok etnik yapılı kimliğini koruyacağını gösteriyor. 
     Saddam Hüseyin döneminde baskı gören etnik gruplar şimdi iktidarda. Yeni dönemde Kürtler'in geniş bir özerkliğe sahip olacakları ve bağımsızlık talebini gündeme getirmeyecekleri anlaşılıyor. 
     Bu Irak için, özellikle de Türkiye'yi rahatlatacak bir durum. Bu yüzden yeni yönetime işleri yoluna koyması için bir şans verilmeli ve işgal güçleri için bir çekilme takvimi belirlenmeli." 
     
     Direnişçiler bölünüyor 
     Independent gazetesi, bir başka sayfasında Irak'ta sivilleri hedef alan saldırılar nedeniyle direnişçi gruplar arasında bölünmeler başladığını yazıyor. 
     Gazeteye göre, bazı gruplar, sivillere yapılan saldırıların direniş hareketine zarar verdiğini düşünüyor. 
     Independent'a göre direnişçilerin saldırılarında özellikle son iki ay içinde gözle görülür bir düşüş meydana geldi, ancak Iraklılar arasında Amerikan karşıtlığı son iki yılın en üst seviyesine çıktı. 
     Şii Arapların üçte ikisi, Sünnilerin büyük bir çoğunluğu Amerikan birliklerinin ülkeyi derhal terk etmesini istiyor. 
     Amerika'nın Irak'taki askeri varlığını firesiz tek destekleyen toplum Kürtler. 
     
     Daily Telegraph Saddam Hüseyin darağacından kurtulabilir 
     Financial Times gazetesi, Şii din adamı Mukteda es Sadr'ın Amerikan askerlerinin ülkeden ayrılmasını sağlamak için Bağdat'ta büyük gösteriler düzenlemeyi planladığını yazıyor. 
     Cumartesi günü Bağdat'ta binlerce kişinin katıldığı bir gösteri düzenleyen Sadr yanlıları Amerika'nın çekilme takvimi ilan etmesini, hapisteki iki bine yakın Sadr taraftarını serbest bırakmasını ve 'Amerikan ajanı' olarak niteledikleri Saddam Hüseyin'in bir an önce yargılanmasını istiyorlar. 
     Daily Telegraph gazetesi ise "Saddam darağacından kurtulabilir" başlıklı bir haberinde, Irak Hükümeti'nin direnişi kontrol altına alabilmek için Sünni gruplarla müzakareler yaptığını, bu pazarlıklar çerçevesinde devrik liderin asılmaması güvencesini verebileceğini yazıyor. 
     
</TEXT>
</DOC>
