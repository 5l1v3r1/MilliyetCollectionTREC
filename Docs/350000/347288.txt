<DOC>
<DOCNO> 347288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonyas10.html </URL>
<DATE> 2005/05/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
2004'te en çok gazeteyi hangi ülkeler okudu 
</HEADLINE>
<TEXT>

     Dünya Gazeteler Birliği AMJ , 2004’ün dünyadaki günlük gazeteler için iyi bir yıl olduğunu belirterek, günlük yazılı basınının satışlarını yüzde 2,1, reklam gelirlerini de yüzde 5,3 artırdığını bildirdi. 
     Seul’de devam eden 58. AMJ kongresinde yayımlanan bir rapora göre, basın sektörü, 2003’teki ekonomik durgunluğun ardından, Avrupa ve ABD’deki gerilemeye karşın, özellikle Hindistan ve Çin gibi Asya pazarlarında yükseliş gösterdi. 
     AMJ’nin 215 ülkeyi kapsayan araştırmasının sonuçlarını yayımladığı raporda, geçen yıl ücretsiz gazetelerin dağıtımında, internet gazetelerinin okuyucu kitlesinde ve gazetelerin kompakt veya bulvar gazetesi biçimine geçmesinde önemli bir artış meydana geldiği belirtildi. 
     Tüm dünyadaki 6580 günlük gazetenin geçen yıl günlük 395 milyon satışla ve tahmini bir milyarı aşkın okuyucuyla "yeni bir zirve" yaptığı kaydedilen raporda, Asya’nın yüzde 4,1 ile bu büyümenin lokomotifi olduğu ve Güney Amerika yüzde 6,3 ve Afrika yüzde 6 
     gibi daha küçük pazarların önemli gelişme gösterdiği bildirildi. 
     
     JAPON GAZETESİ 1 NUMARA 
     Çin’de günde 93,5 milyon, Hindistan’da 78,8 milyon, Japonya’da 70,4 milyon, ABD’de 54,6 milyon ve Almanya’da 22,1 milyon gazete 
     satıldığını kaydeden AMJ, Japon Yomiuri Shimbun gazetesinin günde 14 milyon satışla dünyada "bir numara" olduğunu açıkladı. 
     
     NORVEÇ VE JAPONLAR OKUMA ŞAMPİYONU 
     Avrupa ve ABD’deki okuyucu kaybına karşın Norveçlilerin ve Japonların en büyük gazete tüketicileri olduğunu belirten AMJ, Norveç’te 1000 kişiden 651 ve Japonya’da 1000 kişiden 644’ünün gazete okuduğunu kaydetti. 
     AMJ, 2004’te internet gazetelerinin de reklamlarında yüzde 21 artış sağladığını bildirdi. 
     
     ÖZBEKİSTAN’DA HABERSİZ GAZETELER 
     Seul’de toplanan AMJ ayrıca, dünya basınından ilginç örnekler de verdi. 
     "Habersiz" gazeteler icat edilen Özbekistan’da gazetelerin ilan, yıldız falı ve köşe yazısı yayımlanmasına da izin verilmediğini belirten AMJ, Ekvator Ginesi’nde de matbaa olmadığı için gazetelerin fotokopiyle çoğaltıldığını kaydetti. 
     Dünya Gazeteler Birliği, Mozambik’te günlük gazetelerin ve ilanların faksla dağıtıldığını, 18 ayrı dilde basılan Hint gazetelerinin bazılarının aynı anda 2 veya 3 ayrı dilde yayımlandığını bildirdi. 
     Ürdün’de de yasaya göre, yazı işleri müdürü olabilmek için 10 yıl gazeteci olarak çalışmak, gazetelerin de en az 700 bin dolar sermayeye sahip bulunması gerektiği belirtildi. 
     
     ALTIN KALEM ÖDÜLÜ 
     Öte yandan AMJ, basın özgürlüğü alanında dağıttığı "Altın Kalem" ödülünü, bu yıl Sudanlı gazeteci Mahcub Muhammed Salih’e verdi. 
     El Eyyam gazetesinin yazı işleri müdürü 75 yaşındaki Salih, ödülünü Dünya Yazı İşleri Müdürü Forumu Başkanı George Brock’ın elinden aldı. 
     Brock, törende Sudan hükümetini, ülkedeki basın özgürlüğünü kısıtlayan yasalarda esneklik yapmaya çağırdı. 
     
</TEXT>
</DOC>
