<DOC>
<DOCNO> 348010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonyas13.html </URL>
<DATE> 2005/06/01/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Öğrenciler, eğitim bütçesini soyunarak protesto etti 
</HEADLINE>
<TEXT>

     Filipinler'de bir grup öğrenci, eğitim bütçesini protesto için şehrin göbeğinde çıplak gösteri yaptı. 
     Bazılarının çıplak vücutlarında ''Herkes için eğitim'' yazılı 15 kadar erkek eylemcinin, devlet başkanlığı sarayı yakınındaki Manila üniversitesi etrafında yaptığı gösteri yüzünden trafik felç oldu. 
     Başkanlık sarayına giden yoldaki barikatlardan birini aşmak isterken polis tarafından engellenen çıplak gençler, gazeteciler ve kameramanlar önünde kızgın asfalta yayılarak yattı. 
     Gençlik liderlerinden biri, ''Amacımız vücutlarımızı sergilemek değil, hükümetin hatalarını bütün çıplaklığıyla göstermek'' dedi. 
     Çıplak gençler, milyonlarca çocuğun eğitim alamamasına yol açan eğitim bütçesindeki kısıtlamayı kınayan pankartlar taşıdı. 
     
</TEXT>
</DOC>
