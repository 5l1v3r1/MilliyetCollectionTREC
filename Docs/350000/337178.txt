<DOC>
<DOCNO> 337178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonyas18.html </URL>
<DATE> 2005/04/26/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
'Devamsızlık yapan' postacılara çekilişle otomobil verilecek 
</HEADLINE>
<TEXT>

     İngiliz posta idaresi, işe devamsızlık yapan postacılarına ''çalışma şevki'' vermek için, altı ay boyunca hastalanmadan işe gelmeleri durumunda otomobil kazanma şansı sunuyor. 
     Posta idaresi, geçen ağustos ayında düzenlediği bir kampanya çerçevesinde, 6 ay boyunca hastalık nedeniyle devamsızlık yapmayan çalışanlarından 37'sine Ford Focus marka otomobil, 75'ine de 2000 sterlin ikramiye dağıttı. 
     Posta idaresi, çekilişe katılan ancak ikramiye kazanamayanlara da teselli niyetine 150'şer sterlin ikramiye verdi. 
     İngiliz basını, posta idaresinin kampanyanın sonuçlarından memnun olduğunu ve çekilişleri sürdüreceğini bildirdi. 
     Yeni kampanyada, 12 ay düzenli olarak işe gelen postacılara 39 otomobil ve 390 adet 275 sterlinlik ikramiye kazanma şansı verileceği belirtildi. 
     Basın, 170 bin çalışanı bulunan posta idaresinde her çalışanın yılda ortalama 12 gün devamsızlık yaptığını yazdı. Bunun posta idaresini 1.75 milyar sterlin zarara uğrattığı kaydedildi. 
     
</TEXT>
</DOC>
