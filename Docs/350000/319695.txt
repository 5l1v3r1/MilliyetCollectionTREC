<DOC>
<DOCNO> 319695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonspo36.html </URL>
<DATE> 2005/03/01/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Şenes Erzik'ten teşvik primi eleştirisi... 
</HEADLINE>
<TEXT>

     UEFA Asbaşkanı Şenes Erzik, teşvik primi iddialarıyla ilgili olarak her kafadan bir ses çıktığını belirterek, ''Benim daha çok üzüldüğüm futbol camiasının içindeki bazı kulüp başkanlarının teşvik primini normal addetmeleridir'' dedi. 
     Erzik, bazı kulüp başkanlarının ''Teşvik primi dünyanın her yerinde var'' şeklinde iddialı ve yanlış laflar söylediklerini vurgulayarak, ''Hangi ülkelerde normalmiş onu söyleseler biz de anlasak. Kamuoyunu yanıltıyorlar'' diye konuştu. 
     Teşvik priminin bir kulübün kendi olanaklarıyla kendi futbolcusuna verilmediği sürece gayri ahlaki ve suç olduğunu ifade eden Şenes Erzik, suç muamelesi görmesi için bu konuda futbol federasyonlarının kesin talimatları olması gerektiğini söyledi. 
     Erzik, iddialarda Milli Takımlar Teknik Direktörü Ersun Yanal'ın da isminin geçmesiyle ilgili olarak ise şunları kaydetti 
     ''Ortada bu kadar kaos ve kavram kargaşası olursa, futbolu yönetenler bir konuda uzlaşamazlarsa, tabii ki ucu milli takım hocasına gider. Yarın bakarsınız milli takım oyuncularına, yöneticilerine de gider ve kamuoyu tam anlamıyla şaşkın duruma düşer. Neticede ülkede oynanan futbolun, bu kadar emeğin karşılığı alınamaz. Bu çok tehlikeli bir durum. Bir an evvel el koyulup, tedbirler alınması gerekir.'' 
     
</TEXT>
</DOC>
