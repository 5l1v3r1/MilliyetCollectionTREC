<DOC>
<DOCNO> 329425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur17.html </URL>
<DATE> 2005/04/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Türk gazetecilere Belçika'da burs... 
</HEADLINE>
<TEXT>

     Belçika'da Kral Baudoin Vakfı ve Çağdaş Gazeteciler Derneği, beş Türk gazetecisine, Belçika toplumunu ve bu ülkede yaşayan Türk topluluğunu tanımaya yönelik burs olanağı sunulacağını duyurdu. 
     Yapılan açıklamada, 3 veya 4 haftalık bursun amacının, Belçika'da yaşayan Türkleri ve bu ülkenin toplum yapısını yakından tanımak olacağı, bursa katılan gazetecilerin Belçika'da barındırılacakları, Fransa, Hollanda ve Almanya gibi komşu ülkelere ziyaretlerde bulunacakları bildirildi. 
     Türkiye'den gelecek gazetecilere paralel olarak Belçikalı gazetecilerin de Türkiye'ye gideceklerini belirten yetkililer, ''tüm yazılı ve görsel medya ve radyo çalışanlarının'' işyerlerinden izin almaları ve tercihen toplum haberleri yapmaları, Fransızca, Hollandaca veya İngilizce bilmeleri koşullarıyla burs için başvuruda bulunabileceklerini belirttiler. 
     Uçak biletleri ve konaklama masrafları ödenecek olan burs katılımcılarına 3 hafta için 2 bin, 4 hafta için 2 bin 500 euro masraf katkısı ödeneceğini bildiren yetkililer, başvuruların 13 Mayıs'a kadar yapılması gerektiğini, burs kazanan Türk gazetecilerin 23 Ekim'de Belçika'ya geleceklerini açıkladılar. 
     Başvuru formu ve ayrıntılı bilgilerin, Çağdaş Gazeteciler Derneği'nin internet sitesinden www.cgd.org.tr elde edilebileceği duyuruldu. 
     
</TEXT>
</DOC>
