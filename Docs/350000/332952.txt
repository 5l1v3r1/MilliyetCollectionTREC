<DOC>
<DOCNO> 332952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko52.html </URL>
<DATE> 2005/04/13/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
IMF Raporu ABD'de hızlı faiz yükselişi mali piyasaları daraltabilir 
</HEADLINE>
<TEXT>

     Uluslararası Para Fonu IMF dünya ekonomisindeki büyümenin bu yıl yavaşlayarak daha sürdürülebilir bir orana çekileceğini, ancak gelecek yıl yeniden hız kazanacağı tahmininde bulundu. 
     Uluslararası Para Fonu IMF tarafından yayımlanan ''Dünyanın Ekonomik Görünümü'' raporuna göre, 2003 yılında ve geçen yılın ilk bölümünde yüzde 6 gibi yüksek bir büyüme hızı gösteren dünya ekonomisi, bu yıl biraz yavaşlayarak yüzde 4.3 gibi daha sürdürebilir bir oran tutturacak. 
     IMF'nin Dünya Bankası ile ortak yapılacak bahar toplantıları öncesinde yayımlanan raporda, küresel ekonomi için ''fazla hızlanma'' riskinden çok yavaşlama risklerinin bulunduğu belirtilen raporda, yükselen petrol fiyatlarının göz ardı edilmemesi gereken bir risk faktörü olduğu vurgulandı. 
     Terörist saldırılar ihtimalinin de belirsizlik kaynağı olmaya devam ettiği belirtilen raporda, ABD faiz oranlarının fazla hızlı yükselmesi durumunda mali piyasalarda daralma riskinin bulunduğu ifade edildi. 
     IMF raporunda, ABD'nin verdiği rekor düzeydeki cari açığın denetim altında tutulamaması durumunda ABD Dolarının uğrayacağı ani değer kaybının da mali piyasalarda aksaklıklara yol açabileceği kaydedildi. 
     
     ABD EKONOMİSİ SAĞLAM, AB ZAYIF 
     Uluslararası Para Fonu, 2005 yılında ABD ekonomisi için iyi bir tablo öngörürken, Avrupa Birliği ekonomisinin zayıf performans göstereceği tahmininde bulundu. 
     Raporda, Avro Kuşağı'nın 2005 yılı ekonomik büyüme hızı için Eylül ayında yapılan yüzde 2.2'lik tahmin yüzde 1.6'ya düşürülürken, bu durumda ekonomiyi canlandımak için Avrupa Merkez Bankası'nın yeni faiz indirimlerine gitmesinin sürpriz olmayacağı ifade edildi. 
     Raporda, ABD ekonomisinin büyüme hızı için Eylül ayında yüzsde 3.5 olan büyüme tahmini ise hafifçe yukarı çekilerek yüzde 3.6'ya çıkarıldı. ABD ekonomisi geçen yıl ise yüzde 4.4 oranı da büyümüştü. 
     IMF raporunda 2005 yılı için ABD ekonomisinin iyi bir performans göstereceği tahmininde bulunulmakla birlikte rekor cari açığın yarattığı riske dikkat çekildi. 
     
</TEXT>
</DOC>
