<DOC>
<DOCNO> 328916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko32.html </URL>
<DATE> 2005/03/31/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Enerjide özelleştirme zirvesi yapıldı... 
</HEADLINE>
<TEXT>

     Enerjide, strateji belgesi kapsamında bu ay içinde başlanması öngörülen Elektrik dağıtımındaki özelleştirmelerde yaşanan sorunlar, 4 bakan ve müsteşarların katıldığı toplantıda ele alındı. 
     Edinilen bilgiye göre, dün akşam Devlet Bakanı ve Başbakan Yardımcısı Abdüllatif Şener, Devlet Bakanı Ali Babacan, Maliye Bakanı Kemal Unakıtan ile Enerji ve Tabii Kaynaklar Bakanı Hilmi Güler ile Hazine, DPT, Enerji Müsteşarları ile ÖİB Başkanı'nın katıldığı toplantıda, özelleştirmenin yasal altpısının tamamlanması konusunda mutabakat sağlandı. 
     Çok sayıda yasa, kararname ve yönetmelikte değişiklik öngören bir paket hazırlanırken, bu taslağın önümüzdeki günlerde son şeklinin verilerek Başbakanlığa sunulması bekleniyor. 
     Taslak, Elektrik Piyasası Yasası ve vergi yasalarında da değişiklikler öngörüyor. 
     
     İŞLETME HAKKI DEVRİ'NDE DEĞİŞİKLİK YOK 
     Öte yandan Elektrik Dağıtım şirketlerinin özelleştirilmesinde uygulanacak yöntemde değişiklik olmadığı ve işletme hakkı devri İHD yönteminin uygulanacağı öğrenildi. 
     İHD modeline göre yatırımcı, tüm şebeke yatırım harcamalarını karşılarken, oluşacak varlıkların mülkiyeti TEDAŞ'a ait olacak. Yatırımcı beklentilerinin karşılanabilmesi için yeni yatırımların hem TEDAŞ hem de dağıtım şirketi Dağıtım A.Ş bilançosu üstünde muhasebeleştirilmesi gerekiyor. 
     Özellikle yatırım planları ve yatırımların denetlenmesi konusunda, DPT ile Bakanlık da, sorumluluk ve görev alanları nedeniyle etkin olmak istiyor. 
     Uzmanların değerlendirmelerine göre, Yatırımcının Devlet İhale Kanunu'na tabi olması, yatırımcının yatırımları planladığı şekilde gerçekleştirmesini engelleyebilir. Söz gelimi yatırımların kimden, nereden ve ne şekilde alınacağı ile ilgili kısıtlamalar sorun çıkarabilir. 
     Aksi halde de yatırımcı, daha önce yaşandığı gibi, kuracağı yan şirketler vasıtasıyla ihaleleri yüksek fiyatlarla düzenleyip kaynak aktarabiliyor. 
     EPDK'nın yatırımların plan ve uygulamasının kontrol ve denetiminde tek sorumlu olarak tanımlanabilmesi için, 4628 sayılı Kanun ile DPT görev ve sorumluluklarını düzenleyen KHK'nın ilgili maddelerinde düzenleme yapılması gerekiyor. 
     4628 sayılı Kanun'un yabancı yatırımcıların elektrik dağıtımında sektörel kontrol elde etmesini yasaklayan maddesinin yeterince açık olmamasının, yasal organlar tarafından yabancı yatırımcıların Dağıtım A.Ş.'de çoğunluk hissesi sahibi olmalarını engelleyecek şekilde yorumlanabileceğini belirten uzmanlara göre, bu durum da yabancı yatırımcıların özelleştirmeye olan ilgililerini azaltarak süreci olumsuz etkileyecek. 
     Tarifeler, dağıtım şirketlerinin gelecekteki gelir kaynağını belirliyor. Bu nedenle, yatırımcılar için tarifelerin tavizsiz uygulanıyor olması büyük önem taşıyor. Ancak geçmişteki politik istikrarsızlık ortamı, tarifelerin gelecekteki hükümetler tarafından da uygulanacağı yönünde yatırımcıları kuşkuya düşürdüğü belirtiliyor. 
     Belirlenen tarifelerin 2005-2009 geçiş dönemi boyunca tavizsiz uygulanacak olması, yapılacak yasal düzenleme ile güvence altına alınması yatırımcılarca talep edilebilecek. 
     4628 sayılı Kanun hükümlerine göre özel sektör dağıtım şirketleri, lisanslarında belirtilen bölgelerde bir önceki yıl tüketime sunulan yıllık toplam elektrik enerjisi miktarının en fazla yüzde 20'si kadar elektrik üretecek üretim tesisi kurabiliyor. 
     Bu limit, dağıtım şirketlerinin üretim sektörüne girmesini engelleyerek, hem dağıtım şirketleri hem de sektörün önündeki fırsatları kısıtlıyor. 4628 sayılı Kanunu'nun ilgili maddesinde yapılacak düzenleme ile dikey entegrasyon limitinin tamamen kaldırılması yoluyla dağıtım şirketlerinin üretim sektörüne girmesinin desteklenmesi gerekiyor. 
     Oluşabilecek olası arz fazlası ve devlet kapasitesinin atıl kalması riski, gerektiğinde üretim lisanslarının kısıtlanması yoluyla giderilebilecek. 
     
     BELEDİYE DİREKLERDEN KİRA İSTİYOR 
     Öte yandan halen Ankara Büyükşehir Belediyesi, sokak aydınlatma ücretini tahsil etmek isteyen TEDAŞ'tan, direkler için kira bedeli istiyor. 
     Belediyelerin bugüne kadar bedelsiz yararlandıkları sokak aydınlatması karşılığında dağıtım şirketlerinin ödeme talep edecek olması, belediyeleri yatırımcılar üstünde baskı oluşturmaya itebilecek. 
     Uzmanlara göre, gerekli yasal düzenlemeler ile belediyelerin bu gibi girişimleri kısıtlanmalı ve ciddi yasal müeyyideler getirilmeli, Dağıtım şirketlerine sokak aydınlatmasının ödenmemesi durumunda kesintiye gidebilme hak ve yetkisi tanınmalı. 
     Yatırımcılar yeni yatırımlardan doğan varlıkların Dağıtım A.Ş. bilançosunda yer almaması sebebiyle, sözleşme sonu veya iptalinde yatırımların itfa edilmemiş olan kısmının geri ödenmesi ile ilgili olarak devlet veya Hazine garantisi talep ediyor. Ancak prensip olarak Hazine, herhangi bir kamu yükümlüğü karşılığında böyle bir garanti vermek istemiyor. 
     Mevzuat değişikliği ve İHD sözleşme hükümleri ile sözleşme sonu veya iptalinde itfa edilmemiş yeni yatırımların, TEDAŞ tarafından yatırımcıya geri ödeneceğinin teminatı verilmesi gerekiyor. 
     Mevzuat değişiklikleri ve sözleşme hükümleri yoluyla, mevcut varlıklardan doğacak hukuki ihtilaflarda TEDAŞ'ın tek sorumlu taraf tutulması gerekiyor. Hem eski, hem de yeni varlıklar ile ilgili kamulaştırma ve geçiş hakkı alma sürecinde yatırımcılara şebeke üstündeki faaliyetlerinde serbesti sağlanması da şart. 
     Kamulaşlırma geçiş hakkı bedeli henüz ödenmemiş olsa da, arsa sahiplerinin, arsa üzerindeki hakları saklı kalmakla birlikte, elektrik dağıtım faaliyetlerini engelleyecek hareketlerde bulunmalarının suç sayılması da faaliyetlerin aksamaması için elzem görülüyor. 
     Uzmanlara göre, yeni varlıklar ile ilgili kamulaştırma ve geçiş hakkı bedellerinin, yatırımların üzerine ek mali yük getirmesinin önlenmesi gerekiyor. Kamulaştırma ve geçiş hakkı bedellerinin de, tarife üzerinden alınmasına olanak verecek şekilde, 4628 sayılı Kanunu'nun ilgili maddesi ile tarife yönetmelik ve diğer mevzuatın yeniden düzenlenmesi gerekiyor. 
     İHD sözleşmesinin özel hukuk sözleşmesi olarak yapılabilmesi için ilgili mevzuatta düzenlemeye gidilmesi gerekebilecek. 
     Bu yıl sonuna kadar ilk dağıtım bölgesi özelleştirme ihalesine çıkılması planlanırken, yıl sonu gelmesine rağmen henüz bu konuda bir adım atılamadı. 
     
</TEXT>
</DOC>
