<DOC>
<DOCNO> 304574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/yasam/axyas02.html </URL>
<DATE> 2005/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir taşla 2 cinayet 
</HEADLINE>
<TEXT>


Behzat Uygur'un kayınpederinin öldürülmesi ile ilgili gözaltına alınan 3 kişi, suçu itiraf etti. Ancak bir sürpriz cinayet daha ortaya çıktı 

ELVAN EZBER, OSMAN KARA İstanbul 

Tiyatro sanatçısı Behzat Uygur'un kayınpederi Hüseyin Güler'in 68 öldürülmesiyle ilgili 3 kişi gözaltına alındı. Zanlıların, "Evde 1 milyon YTL'den fazla para var" diyen arkadaşları Mustafa Öncel'i, beklenenden az para çıktığı için öldürdükleri ortaya çıktı. 

Cinayetler zinciri 
1- Elektrikçiye takip Gökkuşağı Kimya'nın sahibi Hüseyin Güler'i, 20 Aralık 2004'de Beykoz'daki villasında öldürenler eve kolaylıkla girmişti. Saldırganlar tanıdık olabilirdi. Polis, eve sıkça giren elektrikçi Mustafa Öncel'i takibe aldı. 
2- Birden 'paralandı' Son günlerde fazla para harcadığı, yeni elbiseler aldığı belirlenen Öncel, yılbaşı gecesi kayboldu. Bunun üzerine, Öncel'in samimi arkadaşı Hüseyin Aydın 32 gözaltına alındı. Aydın'ın, hem Güler'in, hem de Öncel'in öldürülmesine karıştığını itiraf ettiği öne sürüldü. Aydın'ın ifadesiyle Tacettin Tuztaş 29 ve Murat Aslan 23 da yakalandı. 
3- 1 milyon YTL bulamadılar Öncel'in "Evde 1 milyon YTL'den daha fazla para var" sözleri üzerine soygun planı yaptıklarını kaydeden Aydın ifadesinde şunları anlattı "Mustafa ile eve gittik. Hiçbir sorunla karşılaşmadan girdik. Peşimizden Murat ve Tacettin geldi. Güler'i bodrum kata indirip el ve ayaklarını koli bandıyla bağladık. Paranın yerini söylemesi için sorguladık. Kasayı açtırdık. Sadece 8 bin YTL değerinde altın çıktı. Her yeri aradık, ancak para bulamadık. Bizi tanıyabileceğini düşünerek Güler'i öldürdük. Altınları satıp parasını aramızda paylaştık." 
4- Yılbaşı gecesi kavga ve cinayet Aydın ve Öncel'in cinayetten önce birkaç kez villaya gidip keşif yaptıkları da belirlendi. İddiaya göre, zanlılar, kasadan bekledikleri miktarda para çıkmadığı için sık sık tartışmaya başladı. Yılbaşı gecesi de bu yüzden kavga ettiler. Aslan, Aydın ve Tuztaş'ın, Öncel'i kendilerine yalan söylediği ve çevrede "Çok param var" diye konuştuğu için öldürdüklerini itiraf ettiği öğrenildi. 
5- Öldürüp göle attılar Zanlılar, kafasına tek kurşun sıkarak öldürdükten sonra ayaklarını çamaşır ipiyle bağladıkları Öncel'in cesedini, göle attı. Zanlıların gösterdiği yerde arama yapan dalgıçlar, yarım saat sonra cesede bulaştı. Öncel'in ayağında, yeni botları da vardı. 




</TEXT>
</DOC>
