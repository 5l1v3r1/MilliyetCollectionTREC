<DOC>
<DOCNO> 321136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/guncel/gun03.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm listeleri kafa karıştırdı 
</HEADLINE>
<TEXT>


İl Sağlık Müdürlüğü ve Emniyet Müdürlüğü'nde, rakı kurbanlarına ait listeler birbirini tutmadı 

İSTANBUL Milliyet 

İSTANBUL'da, sahte rakıdan zehirlenen Fikret Yılmaz'ın da yaşamını yitirmesiyle ölü sayısı 17'ye yükseldi. İl Sağlık Müdürlüğü, zehirlenme nedeniyle hastanelere kaldırılan 16 kişinin de tedavisinin sürdüğünü bildirdi. İstanbul'da sahte rakıya ilişkin İl Sağlık ve Emniyet Müdürlüğü'nde yer alan farklı listeler de kafaları karıştırdı. Rakı kurbanlarının bazılarının 2 kurumdan sadece birinin listesinde yer aldığı görüldü. 
Marketten aldığı rakıyı içtikten sonra fenalaşarak hastaneye kaldırılan ve 3 gün yoğun bakımda tutulan Cezmi Akkoyun ile kanında 213.10 mg dl metil alkol çıkan Cumali Çetin, Sağlık Müdürlüğü'nün listesinde yer alırken, diğer listede bu isimlere yer verilmedi. 
Sadık Özer, Mehmet Atagün ve kanında 85.14 mg dl metil alkol tespit edilen Ruknettin Özgün de Emniyet'in listesinde bulunurken, Sağlık Müdürlüğü listesinde yer almadı. 


</TEXT>
</DOC>
