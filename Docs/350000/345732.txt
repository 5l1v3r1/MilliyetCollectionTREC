<DOC>
<DOCNO> 345732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo35.html </URL>
<DATE> 2005/05/25/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Şahin Halil Mutlu, dopinge ihtiyaç duymayacak bir karakterdedir... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Halil Mutlu hakkındaki doping iddialarıyla ilgili olarak, "Halil Mutlu gibi bir sporcunun dopinge ihtiyaç duymayacağını, bu karakterde ve ahlakta biri olduğunu biliyorum" dedi. 
     Şahin, AK Parti Fatih İlçe Başkanlığı tarafından Fındıkzade’de sokak çocukları yararına düzenlenen kermesin açılışını yaptı. 
     Gazetecilerin Halil Mutlu hakkındaki sorularını yanıtlayan Şahin, numunelerden birisinin açılıp, burada doping maddesine rastlandığını öğrendiğini vurgulayarak, şunları kaydetti 
     "Tabii ayrıntıları tam olarak bilmiyorum. Gençlik ve Spor Genel Müdürlüğümüzden aldığım bilgiye göre bir de B numunesi varmış. Onu da açtırmak için itiraz edeceğini öğrendim. 
     Kendisinin böyle bir yasak madde kullanacağı kanaatinde değilim. 
     Kendisi de acaba benim yediğime veya içtiğime birileri bir şey mi kattı anlamına gelecek açıklamalar yaptı. Gelişmeleri biz de takip edeceğiz. 3 kez olimpiyat şampiyonu olmuş, halterde dünyada ismi en çok anılan sporcumuzun böyle bir durumla karşı karşıya kalmış olması bizi üzmüştür. Ama kullanmadıysa ki, ben kullanmadığına inanıyorum er geç sonunda gerçek ortaya çıkacaktır. 
     Tüm sporcularımız uluslararası turnuvalara giderken Hacettepe Üniversitesi bünyesindeki Antidoping Merkezi’nde kontrol edilir ve belge alıktan sonra uluslararası müsabakalara giderler. Halil de kontrolden geçmiştir mutlaka." 
     
     ŞAMPİYONLAR LİGİ FİNAL MAÇI 
     Mehmet Ali Şahin, Atatürk Olimpiyat Stadı’nda bu akşam oynanacak Avrupa Şampiyonlar Ligi finali öncesinde şu ana kadar kendisine iletilmiş hiçbir problem yaşanmadığını da vurguladı. 
     Bu sabah Başbakan Recep Tayyip Erdoğan ile birlikte UEFA yetkilileriyle biraraya geldiklerini anlatan Şahin, "Şu ana kadar ki gelişmelerden ve İstanbul’daki gerek asayiş durumundan, gerekse kendilerine karşı davranışlardan son derece mutlu olduklarını ifade ettiler. Zannediyorum güzel bir maç olacak ve tüm misafirler buradan memnun şekilde ayrılacak" diye konuştu. 
     Şahin, kimi favori gördüğünün sorulması üzerine de, "Bu tür maçların sonuçları belli olmaz, ama sanki Milan biraz daha ağır basıyor" dedi. 
     
</TEXT>
</DOC>
