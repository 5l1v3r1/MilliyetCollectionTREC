<DOC>
<DOCNO> 310786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonspo06.html </URL>
<DATE> 2005/01/30/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Konyaspor'dan "Suat Usta" savunması... 
</HEADLINE>
<TEXT>

     Konyaspor Basın Sözcüsü Bahattin Karapınar, ''Oynaması durumunda içeride kalan parasını Galatasaray'dan alamayacağı belirtilen Suat Usta'yı aynı takıma karşı oynatmamamız, bizim eleştiri alacağımız bir konu değil'' dedi. 
     Karapınar, geçen gün oynanan Galatasaray maçında, aynı takımdan 6 aylığına kiralanan Suat Usta'nın kadroya alınmamasıyla ilgili, bazı medya organlarında, ''Konyaspor, Galatasaray'a boğun eğdi'' başlıklı haberlerin yer aldığını üzüntüyle gördüklerini belirtti. 
     Kadrolarında bulunan oyunculardan, genel olarak en yüksek verimi almak istediklerini ifade eden Karapınar, şunları kaydetti 
     ''Suat Usta, takımın defans bloğunu önemli ölçüde güçlendirecek bir oyuncu. Galatasaray maçında da kendisini oynatmak için elimizden geleni yaptık. Ancak, Suat Usta, halen bonservisi ellerinde bulunan Galatasaray'dan kendisine telefon geldiğini belirterek, Galatasaray'dan hak ettiğim paranın önemli miktarını halen alamadım. Bu parayı yıl sonunda ödeyeceklerini söylediler. Ayrıca, Konyaspor formasıyla kendilerine karşı oynamamamı, önemle istediler. Bu maçta beni oynatırsanız alacağımı alamam ve futbol kariyerim tehlikeye düşer dedi. Biz de aksi karar alırsak, Suat Usta gibi önemli bir oyuncudan sezon sonuna kadar istediğimiz verimi alamayacağımızı düşündüğümüz için oynatmadık.'' Karapınar, oynaması durumunda içerde kalan parasını Galatasaray'dan alamayacağını belirtilen Suat Usta'yı aynı takıma karşı oynatmamalarının, kendilerinin eleştiri alacağı bir konu olmadığını sözlerine ekledi. 
     
</TEXT>
</DOC>
