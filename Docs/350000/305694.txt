<DOC>
<DOCNO> 305694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/yazar/tamer.html </URL>
<DATE> 2005/01/12/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Hisarcıklıoğlu'ndan yabancı sermaye için 3 bakana sitem 
</HEADLINE>
<TEXT>

TOBB Başkanı'na göre Mumcu vahim hata yaptı. Tüzmen ithalatı devletleştiriyor. Yabancı şirketlerin Başesgioğlu'na bağlanan personel izinlerinde sorun var 

Gazeteci olarak 25 yıldır izlediğim kurumlardan biri de Odalar Birliği. Ankara'da olduğu için biraz uzaktan da olsa işim gereği "görüş alanım" içinde... 
Bu 25 yıl içinde TOBB başkanlık koltuğundan gelip geçenler arasında, üslubunu kendime en yakın bulduğum kişi, şimdiki Başkan Rifat Hisarcıklıoğlu. Dobra dobra konuşuyor, doğru bildiğini söylemekten sakınmıyor. Tatlı - sert muhalefet etmekten de kaçınmıyor, övgüye değer işleri takdir etmekten de... 
Bu yüzden de cumartesi günü sabahın köründe kalkıp, 8 saatlik yol katederek günü birlik Kızılcahamam'a gitmeyi göze aldım. Nitekim değdi de... Toplantının açılışına katılan Devlet Bakanı Ali Babacan'la sohbetimizden bende kalan tortuları, pazar günü yazmıştım. 
Bugünse Hisarcıklıoğlu'nun toplantıda yaptığı konuşmada önemli bulduğum 3 noktayı, onun ağzından sizlere aktarmak istiyorum. Tabii adı geçen 3 bakanın karşı görüşlerini bildirmeleri umuduyla... 
Söz Hisarcıklıoğlu'nun 

Başesgioğlu'na... 
"Yabancıların çalışma izinleriyle ilgili pek çok farklı bakanlık ve kuruluşlarda yürütülen işlemlerin tek ve ihtisas sahibi bir mercide, Çalışma Bakanlığı'nda yürütülmesi yönünde kanun değişikliği yapıldı. Ama gelin görün ki değişiklikten sonra, şik yetler daha da arttı. Elbette yeni bir düzene uyum zorluklarını anlayışla karşılayabiliriz. Ancak yaşanan sıkıntılar süreklilik arz ediyorsa, o zaman bir yerlerde bir hata var demektir. 
Yabancı sermayeli bir şirketimiz genel müdürünü ya da üst düzey bir personelini atayacak her türlü evrakı tamam, üniversite diplomasının YÖK'ten denkliği aranıyor. Ama YÖK, yurtdışında okuyan Türk vatandaşlarının dahi denkliğini 1 yıldan erken onaylamıyor. Peki o zaman bu fabrika genel müdürsüz mü çalışacak 
Eskiden bu işlemler Yabancı Sermaye Genel Müdürlüğü'nde yapılıyordu. Onlara sorduk siz ne yapıyordunuz diye. Verdikleri cevap hem ilginç, hem de düşündürücü. Lise diplomasıyla işlem yapıyorlarmış, denklik gerekmiyormuş. Öyle ya ben milyonlarca dolarlık tesisimi emanet edeceğim personelin yeterliliğini kabullenmişim, ister üniversite mezunu olsun ister lise." 

Erkan Mumcu'ya... 
"Fikri mülkiyet haklarını ilgilendiren onlarca kanun çıkardık. Ama bunların hiçbiri, teknik komitede tartışılmadı. Avrupa Birliği'ne taahhüdümüzdür denilerek apar topar çıkarıldı. 
Hele bir fikir ve sanat eserleri kanunu var ki, uygulaması tam bir ibret örneği olmalı. Kültür ve Turizm Bakanlığı'nın maalesef ciddi bir çalışma yapmadan alelacele getirdiği yönetmelik yüzünden, sektör içindeki tüm taraflar birbirleriyle ihtilafa düşmüştür. Esnafı 5 ayrı müzik birliğine ayrı ayrı ve her yıl, üstelik de hiçbir standarda bağlı olmayan fahiş miktarlarda telif hakkı ödemek zorunda bırakan bir anlayış, yatırım ortamını iyileştirme kavramıyla nasıl örtüşür Kültür ve Turizm Bakanlığı, toplumda daha ciddi tepkiler doğmadan bu hatalı yönetmeliğin uygulamasını hemen durdurmalı ve bandrol sistemine geçmelidir." 

Kürşad Tüzmen'e... 
"İthalatçı Birlikleri meselesi de başlı başına ayrı bir sorun kaynağıdır. Hem Yatırım Ortamını İyileştirme Koordinasyon Kurulu'nda, hem de ilgili teknik komitelerde defalarca görüşülmesine ve karşı çıkılmasına rağmen maalesef, dünyada başka bir örneği olmayan böyle bir kurumun gereksizliği ve yatırımcıya yeni bir masraf ve engel kapısı çıkaracağı dikkate bile alınmamaktadır. 
Bir tarafta dış ticaretin önemi vurgulanırken ve tüm dünyada ticaretin önündeki engeller kaldırılırken, maalesef biz dış ticaretini devletleştiren ülke konumuna doğru gidiyoruz. Umarım bu hatadan da çok geç olmadan dönülür." 



</TEXT>
</DOC>
