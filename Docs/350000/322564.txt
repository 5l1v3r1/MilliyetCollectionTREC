<DOC>
<DOCNO> 322564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonsiy21.html </URL>
<DATE> 2005/03/10/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Gelir İdaresi'nin yeniden yapılandırılması alt komisyona gönderildi 
</HEADLINE>
<TEXT>

     TBMM Plan ve Bütçe Komisyonu, gelir idaresini yeniden yapılandıran yasa tasarısını alt komisyona gönderdi. 
     Tasarı üzerinde konuşan AK Parti Samsun Milletvekili Musa Uzunkaya, vergi gelirlerinde geriye gidiş olduğunda bunun sorumluluğunun siyasilere ait olacağını belirterek, ''Bu nedenle bu işin içinde siyaset olacak'' dedi. 
     Uzunkaya, sigara yasağıyla ilgili yasaya göre ceza alan bir tek vatandaş bulunmadığını belirterek, ''Bu aziz milleti kutluyorum ve Nobel Ödülü'ne aday gösteriyorum. Yasa varsa ve uygulanmıyorsa bu suçtur. Önemli olan yasaları çıkarmak değil. Uygulamayacaksak bu yasayı da çıkarmayalım'' görüşünü ifade etti. 
     CHP İstanbul Milletvekili Birgen Keleş, tasarı için ''dağ fare doğurdu'' değerlendirmesinde bulunarak, kayıtdışı ekonomiyle ilgili herhangi bir düzenleme de yapılmadığını söyledi. 
     CHP Antalya Milletvekili Osman Kaptan, Maliye Bakanı Kemal Unakıtan'a, ''Şimdiye kadar getirdiğiniz sivri yasaları bir şekilde çıkardınız. Ama bu çok ciddi...'' dedi. 
     Kaptan'ın, vergi dairelerinde çalışanların tasarı yüzünden huzursuz olduğunu söylemesi üzerine Maliye Bakanı Kemal Unakıtan, ''bunu biz de duyduk, gerekli duyuruyu yaptık'' karşılığını verdi. ''Parayla çok fazla oynanmaması'' gerektiğini belirten Kaptan, daha fazla vergi toplanamamasının ülkeye sıkıntıya sokacağını vurguladı. 
     Milletvekillerinin soru ve eleştirilerini yanıtlayan Maliye Bakanı Unakıtan, tasarının temel yapısal değişiklik getirdiğini belirterek, devletin gelir getiren yanının güçlü olmasının önemine işaret etti. 
     Bu düzenlemenin uzun yılardan beri yapılmak istendiğini kaydeden Unakıtan, ''Siyasi irade olarak bir şeye karar verdik Bizim ülkemizde gelir idaresinde vergi politikası bakanlığına, icra gelir idaresine ait olacak. Bunu bilinçli yaptık. Bizim temel prensibimiz bu...Hem politikayı hem de uygulamayı bir tek idareye vermedik. Diğer ülkelerde de böyle'' dedi. 
     Unakıtan, bakanlık teşkilat yasasında da değişiklik yapılacağını belirterek, bu ayrımın yasaya da taşınacağını vurguladı. 
     Taşra teşkilatının karar verme kabiliyetini güçlendirmeyi ön plana aldıklarını anlatan Unakıtan, bunun yılardan beri düşünülüp yapılamadığına işaret etti. 
     Vergi dairesi müdürlüklerinin güçlendirildiğini, bunlara karar alma yeteneği tanındığını kaydeden Unakıtan, birçok yetkiyi taşraya doğru kaydırdıklarını söyledi. Vergi müdürlüklerinin nereye bağlı olacağı konusunda endişeye kapılınmamasını isteyen Unakıtan, şöyle konuştu 
     ''Bölge müdürlükleri daha çok kendi iç organizasyonlarıyla ilgili çalışma yapacak. Mükelleflerin vergi müdürlüklerinde işi yok. Vergi dairelerine mükelleflerin gitmemesi sadece kanunla olmuyor, teknolojik altyapıyla oluyor. Bizim teknolojik altyapımız oldukça kuvvetli hale geldi. Beyannameleri elektronik ortamda almaya başladık. Bugüne kadar 1 milyon 200 bin beyanname elektronik ortamda verildi. Yakında herkes direkt olarak bankaya talimatını verecek, banka kanalıyla vergisinin ödeyecek ve aldığı fiş de tahsilat makbuzu olacak. Bu işin teknolojik altyapısı bitmek üzere...Çok yakında mükellef oturduğu yerde vergisine ödeyecek, oturduğu yerden makbuzunu alacak.'' 
     
     ''MÜKELLEFLERİ ZULÜMDEN KURTARMAK İSTİYORUZ'' 

     Unakıtan, mükellef odaklı sistem için gayret ettiklerini belirterek, ''Mükellefleri artık vergi dairelerinde zulümden kurtarmak istiyoruz. Ben de bir mükellefim. Onları yaşayan bilir'' dedi. 
     CHP Trabzon Milletvekili Akif Hamzeçebi'nin ''teşkilatınıza güvenmiyorsunuz, teşkilat zulüm yapıyor diyorsunuz'' demesi üzerine Unakıtan, ''Oraya gidip de sıraya giriyorsa zulümdür. Bazı günlerde memurun beyanname alırken bayıldığını biliyorum. Ama o ne yapsın Bunun şartlarını düzeltmek güzel bir şey...Devlet vergi almak zorunda'' dedi. 
     Tasarının kayıtdışını önlemek için getirildiğini belirten Unakıtan, bu yöndeki eleştirilerin gerçeği yansıtmadığını vurguladı. 
     Tasarıda şef ve müdür yardımcılıkları konusunda yanlışlık yapıldığını, bunun düzeltilebileceğini belirten Unakıtan, ''personelin durumun kötüye götürmek gibi bir düşüncemiz yok. Başbakanlıkta personel rejimi konusunda genel bir çalışma yapıldığı için büyük iyileştirmeler yapılamadı'' diye konuştu. 
     Tümü üzerindeki görüşmelerin tamamlanmasının ardından tasarı, CHP ve AK Parti milletvekillerinin isteği üzerine alt komisyona sevkedildi. 
     
</TEXT>
</DOC>
