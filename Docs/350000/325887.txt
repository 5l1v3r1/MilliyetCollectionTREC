<DOC>
<DOCNO> 325887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko37.html </URL>
<DATE> 2005/03/22/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Cansızlar FED'in ufak çaplı faiz artırımlarının olumsuz etkileri olmaz 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, ABD Merkez Bankası FED'in ufak çaplı faiz artırımlarının Türkiye üzerinde çok olumsuz etkilerinin olmayacağını belirterek, ''Ama kendi iç yapımızı, ekonomik yapımızı çok derli toplu tutmakta fayda var'' dedi. 
     Cansızlar, İstanbul Üniversitesi İktisat Kulübu tarafından düzenlenen ''Ekonomi Zirvesi 2005''in açılışında yaptığı konuşmada, Türkiye ekonomisi ve bankacılık sektöründe kaydedilen gelişmelere değindi. 
     Mali disiplinin sağlanmasında yüzde 6.5'luk faiz dışı fazlanın tutturulmasının önemli bir gösterge olduğunu vurgulayan Cansızlar, ''Faiz dışı fazlanın GSMH içindeki payıyla ilgili toplam harcamalarda hiçbir ayırıma gidilmeksizin kesinti yapılması, tabii ki ekonomide bazı temel altyapı sorunlarını da beraberinde getiriyor. Bana göre yüzde 6.5'luk rakamı tutturalım ama yapılacak harcama kesintilerinde biraz selektif davranalım. Özellikle altyapı yatırımlarına büyük önem verilmeli'' şeklinde konuştu. 
     Cansızlar, ekonomik ve siyasi istikrarla birlikte önümüzdeki dönemde hisse senetleri ihraçlarının önemli ölçüde artması ve reel faizlerin düşmesiyle özel sektör borçlanma araçlarının yeniden ihraç edilmesinin beklendiğine işaret ederek, özellikle 2006'dan sonra kamu ve özel kesim borçlanma araçlarındaki vergilerin eşitlenmesi sonucu özel sektör aleyhindeki eşitsizliklerin giderileceğini söyledi. 
     Türkiye'de tasarrufların istenilen ölçüde olmasa bile yeterli sayılabileceğini ifade eden Cansızlar, ''Ancak tasarrufların kullanıldığı alanlarda bir problem var. O da tasarrufun reel sektör finansmanı yerine kamu finansman açıklarının kapatılmasında kullanılıyor hale gelmesidir'' dedi. 
     
     ''FED'İN KARARI İLERİYE YÖNELİK BELİRLEYİCİ OLABİLİR'' 
     Doğan Cansızlar, konuşmasının ardından gazetecilerin sorularını yanıtlarken, FED'in olası faiz artırımının Türkiye'yi ne şekilde etkileyeceği sorusu üzerine şunları kaydetti 
     ''FED'in ufak çaplı faiz artırımlarının Türkiye üzerinde çok olumsuz etkileri olmaz. Ama kendi iç yapımızı, ekonomik yapımızı çok derli toplu tutmakta fayda var. O bakımdan çok dikkatli olmamız gerekiyor. Tabii ki dışardaki gelişmeleri takip edeceğiz. Ama yarım veya çeyrek puanlık artışların çok büyük etkisinin olacağını zannetmiyorum.'' Dünyadaki tüm piyasaların FED'in alacağı faiz kararını beklediğine dikkat çeken Cansızlar, bu kararın çok aşırı miktarlarda olacağını tahmin etmediğini, ancak ileriye yönelik belirleyici fonksiyonu bulunduğunu söyledi. 
     Cansızlar, FED'in faiz artırması ve artırmaya devam edeceği hissini vermesinin bazı gelişmiş ülkelerde tahvil ve bono piyasalarına etkileri olabileceğini ifade etti. 
     
     YÖNLENDİRMELİ KUR... 
     SPK Başkanı Cansızlar, yönlendirmeli kura ilişkin bir soruyu ise şöyle yanıtladı 
     ''Tamamen destekliyorum. Öteden beri benim söylediğim, savunduğum kur rejimlerinden biri. Daha çok gelişmekte olan ülkeler açısından uygulanması gereken kur rejimlerinden biri. Doğru bir yöntem olduğuna inanıyorum. Ama şu anda IMF ile birlikte beraberce karar verildiği bir ortamda uygulanan kur rejimi var. Fakat böylesi görüşleri tartışmakta da fayda var.'' Cansızlar, çok ortaklı halka açık şirketler için önerilen yasa önerisinin içeriğine ilişkin soru üzerine de, izinsiz halka arz diye adlandırılan, SPK'dan izin almadan ortak etme vaadiyle vatandaşlardan toplanan paralarla ilgili SPK'nın 1996 yılından beri önemli çalışmalar yürüttüğünü kaydetti. 
     Bu çalışmalar kapsamında 70'e yakın şirkette inceleme yapıldığını ve yaklaşık 40 tanesiyle ilgili suç duyurusunda bulunulduğunu belirten Cansızlar, ''Mevzuattan kaynaklanan bazı sıkıntılar olduğu gibi kötü niyetli kişilerin de faaliyetleri olabilir. Biz mevzuat açısından varolan sıkıntıları tespit ettik ve bu tespitlerimizi tasarı taslağı halinde Başbakanlığa ilettik'' dedi. 
     Doğan Cansızlar, taslakta toplanan paraların nerelerde kullanıldığının tespiti, ortakların isimleri ve ortaklık payları gibi unsurların olduğunu söyledi. 
     Ekonomi Zirvesi, 25 Mart Perşembe günü sona erecek. 
     
</TEXT>
</DOC>
