<DOC>
<DOCNO> 316572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonyas15.html </URL>
<DATE> 2005/02/18/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Şeytan çıkarma ders oldu 
</HEADLINE>
<TEXT>

     İtalya'da, Vatikan'a bağlı üniversitelerden birinde ilk kez, şeytan çıkarma ayini konusunda özel kurs düzenlendi. 
     Katolik rahiplerle ilahiyat öğrencisi rahip adaylarının kabul edildiği başkent Roma'daki kurs, 14 nisana kadar sürecek. 
     İsteyen rahip ya da rahip adayı, 180 euro'luk ücreti ödemesi karşılığında bu konuda düzenlenen kursa katılabilecek. 
     Kursun verildiği adres, 'Mesih'in lejyonerleri' adlı tarikatın denetimindeki Papalık Regina Apostolorum Üniversitesi. 
     
     Kursa ilgi yoğun 
     İlginin yoğun olduğu kursa dünyanın çeşitli yerlerinden Roma'ya giden 100 civarında Katolik rahip ya da rahip adayı kayıt yaptırmış. 
     Son polis raporlarına göre, satanizm İtalya'da özellikle gençler arasında giderek yaygınlaşıyor. 
     Bu raporlarda, ülke genelinde 5 bin civarında kişinin satanist gruplarla ilişkili olduğu belirtiliyor. Bu kişilerin yüzde 70'inden fazlası ise 17-25 yaşları arasında bulunuyor. 
     
</TEXT>
</DOC>
