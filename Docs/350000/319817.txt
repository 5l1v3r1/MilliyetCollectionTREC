<DOC>
<DOCNO> 319817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/guncel/gun05.html </URL>
<DATE> 2005/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullara 'cinsellik' kitapçığı 
</HEADLINE>
<TEXT>


Milli Eğitim Bakanlığı'nın hazırladığı "Ergenlik Döneminde Değişim" adlı kitapçıkta cinsel bilgiler veriliyor 

RAMAZAN YAVUZ DİYARBAKIR 

Milli Eğitim Bakanlığı Sağlık İşleri Dairesi Başkanlığı tarafından hazırlanarak ilköğretim okulu öğrencilerine dağıtılan, "Ergenlik Döneminde Değişim" adlı kitapçıkta, aile planlamasından, penis boyutuna, cinsel ilişkinin nasıl yapılacağından, prezervatif kullanımına kadar çeşitli bilgiler verildi. İlköğretim okullarının 6, 7 ve 8. sınıfları ile liselerde eğitim ve öğretim gören öğrencilere dağıtılan kitapçıkta erkek ve kızların ergenlik dönemine girerken karşılaştıkları cinsel sorunlar yer aldı. 4 bölümden oluşan kitapçıkta ele alınan konular şöyle "Ergenlik dönemi, ergenlikte büyüme, gelişme ve olgunlaşma, ergenlik döneminin fiziksel, zihinsel, ruhsal ve sosyal özellikleri, üreme sistemleri, kadın üreme organları ve işlevleri, det döneminin özellikleri, takvim, doğum, ergenlik döneminde ortaya çıkabilecek sorunlar, meme gelişimi, erkek üreme organları, peniste sertleşme ve boşalma, cinsellik, aile planlaması, cinsel yolla bulaşan hastalıklar, AIDS, ergenlik sivilcesi, madde bağımlılığı ve zararlı alışkanlıklar." 
Kızlık zarıyla ilgili bilgilerin de yer aldığı kitapçık da, "Bazı zarlar ileri derecede esnek olur ve cinsel birleşmeye karşın kanamayabilir. Zar, bisiklete binme, düşme gibi durumlarda zedelenmez" denildi. 


</TEXT>
</DOC>
