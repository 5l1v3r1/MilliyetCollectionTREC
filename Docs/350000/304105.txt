<DOC>
<DOCNO> 304105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonspo22.html </URL>
<DATE> 2005/01/06/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Beşiktaş bugün performans testinden geçti 
</HEADLINE>
<TEXT>

     Ligin ikinci yarı hazırlıklarını İstanbul'da sürdüren Beşiktaş'ta oyunculara bugün performans testi uygulandı. 
     Teknik direktör Vicente Del Bosque'nin isteği doğrultusunda BJK Nevzat Demir Tesisleri'nde gerçekleştirilen ölçümlerde özellikle polar testiyle futbolcuların performans durumları tespit edildi. 
     Kulüp doktoru Yalçın Yavuzer, sezon başında da böyle bir test yaptıklarını belirterek, şunları söyledi 
     ''Devre arasında da teknik direktör Del Bosque'nin istekleri doğrultusunda bunu yineledik. Oyuncular tatilden döndükleri için durumlarını görmek istedik. Tatil süresince oyuncularda herhangi bir performans düşüşü olmuş mu bunu tespit etmeye çalıştık. Oyuncularda koştukları mesafe ölçüsünde belli ölçümler yapıyoruz. Futbolcuların maksimum performansını hangi antrenman dozunda yakalarsak orada kalmaya çalışıyoruz. Oyuncunun maksimumunu kısa mesafede yakalarsak performansında düşüş olduğunu anlıyoruz. Bu ölçümler sonrasında antrenman dozunu ayarlayacağız.'' Yavuzer, bu testin dışında teknik heyet ve oyunculara bir dizi kan testi de yaptıklarını sözlerine ekledi. 
     
</TEXT>
</DOC>
