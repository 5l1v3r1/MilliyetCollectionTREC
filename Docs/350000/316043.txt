<DOC>
<DOCNO> 316043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun36.html </URL>
<DATE> 2005/02/17/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Washington Post Suriye'ye yaptırımlar geliyor 
</HEADLINE>
<TEXT>

     ABD yönetimi, Lübnan'ın eski Başbakanı Refik Hariri'nin öldürülmesinin ardından Suriye'ye karşı ekonomik ve siyasi bir dizi yaptırım uygulamayı planlıyor. 
     Washington Post gazetesine göre, planlanan yaptırımlar arasında, Suriye'nin ABD'deki mal varlığının dondurulması, diplomatik izolasyonun sıkılaştırılması, Şam'ın Lübnan'dan asker çekmeye zorlanması, terörizme desteğinin sona erdirilmesi, Suriye topraklarından Iraklı isyancılara yardımın kesilmesi bulunuyor. 
     Gazetede yayımlanan haberde, ABD Başkanı George Bush yönetiminin, 11 Eylül saldırılarından sonra çıkarılan ABD Vatansever Yasası çerçevesinde Suriye'nin ABD'deki bankalarla temasının kesilmesi yaptırımını devreye sokabileceği kaydedildi. 
     Habere göre, ABD, açıkça suçlamasa da Hariri'nin ölümünden sorumlu olduğunu ima ettiği Suriye'ye karşı, bu olayı kullanarak dünyada bir cephe yaratmayı amaçlıyor. Bu çerçevede Suriye'nin uluslararası bankacılık sisteminden çıkarılması da üzerinde düşünülen seçeneklerden biri olarak gösteriliyor. Başkan Bush, Suriye'nin ABD'deki mal varlıklarının dondurulması için özel başkanlık emri de çıkartabilir. 
     Başka bir önlem, Suriyeli diplomatların BM ve Washington'a seyahatlerinin kısıtlanması olarak ortaya çıkıyor. Ancak Amerikalı yetkililer, Şam'ın buna karşılık vermesi ve Suriye'deki Amerikalı diplomatların uzaklaştırılması durumunda, Suriye-Irak sınırındaki gelişmeleri izlemekten yoksun kalacaklarından endişe ediyor. 
     Washington Post gazetesi, ABD'nin eski büyükelçilerinden Edward Djerejian'ın, Suriye Devlet Başkanı Beşşar Esad ile 13 Ocak'ta görüşerek, ABD'den bir dizi mesaj ilettiğini yazdı. 
     Gazeteye göre Esad, Suriye'nin ABD ile sıkıntı yaratan konularda aldığı önlemlere ilişkin bir liste vermekle yetindi, ancak ikna edici olamadı. 
     Gazete, bunun arkasından Hariri suikastının düzenlenmesinin, ABD yönetimi içinde Suriye'ye karşı farklı yaklaşımı olanları aynı çizgiye getirdiğini ifade etti. 
     
     SICAK TAKİP PLANI RAFA KALKTI 
     Washington Post, bir ay kadar önce ABD'nin, Amerikan kuvvetlerinin Irak sınırından Suriye'ye girerek isyancılara ''sıcak takip'' yapmasının planlandığını, ancak Amerikalı komutanların, daha fazla zamana ihtiyaç olduğu yönünde diretmelerinin ardından planın rafa kaldırıldığını da yazdı. 
     ABD Dışişleri Bakanlığı'nın eski çalışanlarından Martin Indyk, gazeteye açıklamasında, ''Eğer amacımız Lübnan'daki Suriye güçlerini çıkarmaksa Suriye'nin Lübnan'da hayati çıkarları olduğunu ve buna göre davranacağını iyi anlamalıyız. En son Lübnan'da hayati çıkarımız olduğunda Amerikan deniz piyadelerini gönderdik ve 241 deniz piyadesini kaybettik'' dedi. 
     ABD'nin eski başkanı Ronald Reagan döneminde 1983 yılında Lübnan'a gönderilen Amerikan deniz piyadelerinin kaldığı barakalar bombalanmış ve 241 kişi ölmüştü. 
     Indyk, ''Bunun için adamlarımızı kaybetmeye hazır mıyız '' diye sordu ve Hizbullah'ın yaratacağı tehlikelere de dikkat çekti. 
     ABD kongresi, Suriye'ye yönelik yaptırımlara kuvvetli destek veriyor. Cumhuriyetçi Parti Virginia Senatörü George Allen, Kongre'deki konuşmasında, Suriye'ye karşı ''sıkı tedbirler'' alınmasından yana olduğunu söyledi. 
     Demokrat Parti New York Milletvekili Elliot Engel, Bush yönetiminin, elindeki bütün yaptırım tedbirlerini devreye sokması çağrısında bulundu. 
     Engel, Amerikan şirketlerinin Suriye'de yatırım yapmasının yasaklanmasını da istedi. 
     Demokrat Parti California Senatörü Barbara Boxer da dünyanın Hariri suikastına yönelen dikkatinin, Lübnan'ın Suriye'den kurtarılmasına yönlendirilmesi çağrısında bulundu. 
     
     TRANSATLANTİK İLİŞKİLERE DESTEK 
     Amerikalı ve Avrupalı diplomatlar, ABD'nin önce Birleşmiş Milletler tarafından yürütülecek Hariri suikastıyla ilgili soruşturmanın raporunu bekleyeceğini ve Suriye'ye yaptırım kararının çıkmasının haftalar alabileceğini belirtiyorlar. 
     Öte yandan, Suriye'nin Lübnan'dan askerlerini çekmesi için Eylül 2004'te BM'den karar çıkması yönünde birlikte çalışan ABD ve Fransa, Hariri suikastının BM tarafından araştırılması için de birlikte teklif verdi. 
     Böylece ABD Başkanı Bush yönetiminin, Irak Savaşı öncesinde bozulan Avrupa ile transatlantik ilişkileri iyileştirme çabalarında ortaya çıkan durumun, Fransa ile yakınlaşmasını sağlamasından memnuniyet duyduğu belirtiliyor. 
     Başkan Bush, transatlantik ilişkileri onarma amacı çerçevesinde, salı günü Avrupa turuna çıkıyor. 
     
</TEXT>
</DOC>
