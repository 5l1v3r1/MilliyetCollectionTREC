<DOC>
<DOCNO> 327144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur34.html </URL>
<DATE> 2005/03/25/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Dündar Kılıç'ın torunu için gıyabi tutuklama kararı... 
</HEADLINE>
<TEXT>

     Etiler'deki bir oto galerisinde 1 kişinin ölümü, 2 kişinin yaralanmasıyla sonuçlanan silahlı çatışmaya ilişkin gözaltına alınan 5 kişiden 2'si tutuklandı. 
     Organize Suçlar Şube Müdürlüğü'ndeki işlemleri tamamlanan 5 kişi, Beşiktaş'taki Cumhuriyet Başsavcılığı'na sevk edildi. 
     Savcılık sorgularının ardından 3 kişi serbest bırakılırken, Muzaffer Baydoğan ile çatışmanın meydana geldiği galerinin sahibi Ali Altuğ Aysal, ''adam yaralamak'', ''ölümle biten kavgaya karışmak'' ve ''6136 Sayılı Ateşli Silahlar Kanunu'na muhalefet'' iddialarına ilişkin, tutuklanmaları talebiyle nöbetçi mahkemeye sevk edildi. 
     Nöbetçi İstanbul 10. Ağır Ceza Mahkemesi'nce yeniden ifadeleri alınan Baydoğan ile Aysal, tutuklanarak cezaevine gönderildi. 
     Bu arada, savcılığın talebi doğrultusunda aynı mahkeme tarafından, İsmail Onur Özbizerdik ile Atilla Havar, Aytaç Havar ve çatışmada yaralanan Yılmaz Bektaş hakkında gıyabi tutuklama kararı çıkarıldı. 
     
</TEXT>
</DOC>
