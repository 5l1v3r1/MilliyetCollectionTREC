<DOC>
<DOCNO> 329416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur08.html </URL>
<DATE> 2005/04/01/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Okulda bomba paniği 
</HEADLINE>
<TEXT>

     Neşet KARADAĞ DHA 

      ADANA'da bir okulun duvarına konulan ve kasıtlı olarak bomba görüntüsü verilen, içinde elektronik cihaz bulunan kutu polisler tarafından fünye ile imha edilirken paniğe yol açtı. 
     Huzurevler Mahallesi'ndeki Özel Gündoğdu Okulları'nın duvarının üzerine bırakılan ve ucunda anten bulunan kutuda bomba olabileceği şüphesi üzerine polise ihbar yapıldı. 
     Bomba uzmanları çevrede önlem alırken, okulun söz konusu duvara yakın sınıflarındaki öğrenciler olası tehlikeye karşı diğer taraftaki bahçesine çıkartıldı. Bomba uzmanları fünye ile kutuyu patlatarak imha etti. 
     Parçalanan kutunun içinden 4 pil ile çalışan saat, telefon, radyo ya da müzik çalara ait olabileceği sanılan parçalar çıktı. Bu parçaları toplayan uzmanlar incelenmek üzere poşete koyarak Emniyet Müdürlüğü'ne götürdü. 
     Kutuyu imha eden bomba uzmanı telefonla amirlerine bilgi verirken, "Kutudan dışarıya anten uzatılmış. Kutuya kasıtlı olarak bomba görüntüsü verilmiş'' dedi. 
     Soruşturmayı yürüten polis, okul duvarına kasıtlı olarak konulduğu sanılan kutuyu bırakan kişi ya da kişileri ararken, bir öğrencinin de bırakmış olması olasılığı da araştırılıyor. 
     
</TEXT>
</DOC>
