<DOC>
<DOCNO> 318308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur17.html </URL>
<DATE> 2005/02/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Prof. Dr. Uslu 7 çocuğun doğması mümkün değil 
</HEADLINE>
<TEXT>

     İkinci kez çocuk sahibi olmak isteyen ve aşılama yöntemiyle yediz bebek bekleyen Sibel Deniz'in 7 çocuğu doğurmasının mümkün olmadığı, bebek sayısının üçe düşürülmesi gerektiği bildirildi. 
     Dokuz Eylül Üniversitesi DEÜ Tıp Fakültesi Kadın Hastalıkları ve Doğum Anabilim Dalı Öğretim Üyesi Prof. Dr. Turhan Uslu, Sibel Deniz'in gebeliğinin sonuna kadar gitmeyeceğini söyledi. ''Bir kadının gebe kalması değil, önemli olan çocuğun doğmasıdır'' diye Uslu, şu bilgiyi verdi 
     ''Gebelik sonuna kadar gitmez. Bebek sayısı maksimum 3'e indirilmeli. Gebe kalması, doğuracağı anlamına gelmez. Bir çocuk ortalama 2 bin 500 gramın üzerinde olmalı ki, normal olsun. 7 bebeğin ağırlığı ve bebeğin içinde bulunduğu kesenin ağırlığı da göz önünde tutulursa, anneye yaklaşık 35 kilogram ağırlık eklenir. Bebeklerin her biri 500-600 gram doğacak olsa, yaşamaları çok zor ve maliyetli olur. İdeali bebek sayısını 2, maksimum 3'e kadar indirmektir.'' 
     
     ''ANNE VE BEBEĞİN SAĞLIĞI ÖNEMLİ'' 
     İstanbul Kültür Üniversitesi İKÜ Hukuk Fakültesi Ceza ve Ceza Muhakemesi Hukuku Öğretim Üyesi Prof. Dr. Bahri Öztürk, bebeklerin 10 haftaya kadar annenin rızasıyla alınabileceğini belirterek, şunları söyledi 
     ''Hukukumuzda doğurmaya değil, çocuk aldırmaya engel var. 10 haftaya kadar annenin rızasıyla bebek alınabilir. 10 haftadan sonra da sağlık açısından yarar görülüyorsa, yine annenin rızasıyla tıp kuralları içinde müdahaleye izin veriliyor.'' Öztürk, aşılama işlemiyle ilgili hekimin kusurlu olduğunun tespit edilmesi ya da ailenin böyle düşünmesi halinde tazminat davası açabileceğini ifade etti. 
     
     DİNİ AÇIDAN BEBEKLERİN ALINMASI 
     İzmir Müftü Yardımcısı Cemil Karagöz de annenin hayati tehlikesi olması halinde çocukların alınabileceğini belirtti. 
     Tıbbın buna karar vereceğini dile getiren Karagöz, ''Eğer tıp, anne sağlığının tehlikeye gireceğine karar verirse, çocukların alınmasında bir sakınca yok. Ancak öyle bir durum yoksa çocukların alınmasına cevaz verilmez'' dedi. 
     
</TEXT>
</DOC>
