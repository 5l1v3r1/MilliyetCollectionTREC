<DOC>
<DOCNO> 347538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo24.html </URL>
<DATE> 2005/05/31/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Cemal Aydın Federasyon, Ankaragücü üzerinde emeline kavuşamadı 
</HEADLINE>
<TEXT>

     Ankaragücü Kulübü Başkanı Cemal Aydın, ''Olağanüstü Genel Kurul'da aday olmayı düşünmüyorum ama her gelene de bu kulübü bırakmam'' dedi. 
     Beştepe Tesisleri'nde düzenlediği basın toplantısında sezonun değerlendirmesini yapan ve başkanlığıyla ilgili eleştirilere cevap veren Cemal Aydın, ''Herkes bulanık derede balık avlıyor. Her kafadan bir ses çıkıyor. Ankaragücü'nün düşmesi için seyirciyle futbolcuyu birbirine düşürmekten medet umanları tanrıya havale ediyorum. Bu kulübe fide dahi dikmeyenlerin Ankaragücü'ne talip olmaları çok gülünç. Kongre'ye gidiyoruz ve gelin alın diyoruz. İstifanın bir anlamı var mı Cemal Aydın'ın ve yönetimin parasının üstüne saltanat kurdurmam. Sokaktan geçene de bu kulübü bırakmayız. Adayım deyip kimsenin önünü kesmek istemiyorum'' diye konuştu. 
     Bu kulübü yönetmek isteyenler enine boyuna düşünsün diye Olağanüstü Genel Kurul tarihlerini 18 ve 25 Haziran olarak belirlediklerini ifade eden Aydın, şunları söyledi 
     ''Konuşanların hepsinin görev almaya hakkı var. Yönetimi Genel Kurul belirleyecek. Olağanüstü Genel Kurul'a, bir önceki Genel Kurul'da oy kullananlar katılır. Delege listesi belli. Dertlerini onlara anlatacaklar. Hodri meydan. Hepsi toplanıp gelsin, alsın. Görevde olmasak da bu kulübün menfaati için her zaman yanlarında oluruz. Bu kulübü çocuğum olarak görüyorum ama malım da değil.'' 
     
     BAŞARISIZ SEZON 

     Aydın, ''Ankaragücü olarak başarısız bir sezon geçirdiğimiz doğrudur'' dedi. 
     Yapılan icraatlarda günahın kendisine, sevabın ise yönetimine, futbolcularına ve çalışanlarına ait olduğunu vurgulayan Aydın, ''4 büyüklerden sonra en iyi futbolcular ve teknik kadroları getirdiğimize inanıyorum. Ancak, belki uyumsuzluk ve başka nedenler bizi bu duruma getirdi. Sezonu 4 antrenör değişikliğiyle tamamladıysak, Cemal Aydın başta olmak üzere seçimde hata yapmışızdır'' diye konuştu. 
     Önemli olanın kulüp içindeki tüm birimlerin omuz omuza vermesi olduğuna dikkati çeken Aydın, Ankaragücü'nün düşme gibi hiçbir heyecanın ve gürültünün içinde kalmayacağını söylediklerini ve bunu da başardıklarını söyledi. 
     
     FUTBOL FEDERASYONU'NA ELEŞTİRİ 

     En zor günde de en güzel günde de kişilik olarak aynı portreyi çizdiğini ifade eden Aydın, ''Asi başkan oldum, Ankaragücü'nün kellesi koparılmak istendi ama adalet yerini buldu'' dedi. 
     Kişilerin değil, kurumların yasal görevlerini en iyi şekilde yapması için hareket ettiğini ve 3813 sayılı yasa dışında bir çatışmasının olmadığını belirten Aydın, şöyle devam etti 
     ''Futbol Federasyonu ve eski Merkez Hakem Komitesi MHK , Ankaragücü üzerinde istediği emeline kavuşamamıştır. Yönetim, teknik kadro, futbolcular ve taraftarın omuz omuza olması bunu engelledi. Kalbimiz berrak ve temiz. 5 yıl önceki Galatasaray-Ankaragücü maçı masaya yatırılıp, belli kanallarla anlaşılıp üzerimize hücum edilirken, Futbol Federasyonu bize sahip çıkmadı. Futbolcularımın alın terleriyle kazandıkları bir maça leke sürülmek istendi. Bir tek federasyon yetkilisi destek olmadı. TBMM, maliye, federasyon ve diğer soruşturmalar en zor dönemimizde uygulamaya geçti. Tavan yapacağımız haftalara girdiğimizde tabana vurduk. Türkiye'de herkes herşeyin olduğunu bilecek, bunun ceremesinin Büyükşehir Belediyesi Ankaraspor, Gençlerbirliği ve ateşe atılan Ankaragücü çekecek, sen bacak bacak üstüne atıp federasyon olarak izleyip, yarın yapılacak Mali Genel Kurul'da ibra isteyeceksin. Bu olmaz.'' MHK'nın yasal olmadığıyla ilgili 6-7 ay önce konuştuğunu, karşı davaların olabileceği uyarısında bulunduğunu, liglere gölge düşeceğini defalarca söylediğini hazırlatan Aydın, Türk futbolunun çok önemli bir milli maç arifesinde, ''düştük, çıktık'' itirazlarıyla dolu işlemlerle vakit geçireceğine dikkati çekti. 
     
     KULÜP DEFTERLERİ KAMUOYUNA AÇILDI 

     Başkan Aydın, 2000 yılından bu yana tutulan hesaplarla ilgili tüm kulüp defterlerini kamuoyuna açtıklarını belirterek, ''Dönemimize ait herşeyin hesabını vermeye hazırız'' dedi. 
     Sadece Büyükşehir Belediye Başkanı Melih Gökçek'in aklına takılan değil, tüm defterleri muhasebeye verdiğimiz talimatla kamuoyunun incelemesine sunduklarını vurgulayan Aydın, ''Adem Koçak'tan Mehmet Türkmehmet'e, Baidoo'nun ve Augustine'nin transferine kadar aklınıza ne geliyorsa akıllara gelen tüm sorulara buradan bakılsın, eksik olanlar da yazılsın. Tüm makbuzlar herkese açık'' diye konuştu. 
     Büyükşehir Belediyesi Ankaraspor ve başkanıyla herhangi bir problemlerinin olmadığını, ancak Melih Gökçek'in ''Kulübü istedim vermediler'' diye bir sıkıntısı olduğunu vurgulayan Aydın, şöyle devam etti 
     ''Ankaragücü benim malım değil. Şahıslara verme gibi bir yetkim de yok. Genel Kurul var. Bunu delege belirler. Kulüp olarak Ankaraspor'un tüm taleplerini lige çıktığında maddi karşılık beklemeksizin Gençlerbirliği ile birlikte yerine getirdik. Ancak halen, bir belediye yetkilisinden bir satır teşekkür bile almadık. Biz Büyükşehir Belediyesi'nden, başka yerde yaptıklarından bize düşen payı istedik. Hep yanlış anlaşıldık. Ankaraspor da bizimle ilişkilerden, başkan dahil herkes memnun, bir tek belediye başkanı memnun değil. Biz de onun bizlere bakış açısından memnun değiliz. Maddi değil, manevi destek bile vermedi. Zor günümüzde hep karşımızda oldu. Biz manevi destek istemeyi hak ediyoruz.'' 
     
     TRANSFER ÇALIŞMALARI 

     Cemal Aydın, ''Olağanüstü Genel Kurul'a kadar transfer çalışmalarımız sürecek, Adnan Şentürk ile de görüşeceğiz'' dedi. 
     Gerek iç, gerek de dış transferde geçmiş aylara dayalı görüşmelerinin olduğunu ve bazı futbolcularla anlaşmalar yaptıklarına dikkati çeken Aydın, ''İcraatlarımız sürecek. Teknik direktör konusunda her hangi bir girişimimiz olmadı. Adnan Şentürk ile oturup konuşacağız. Onun görüşünü de alacağız. Kongre olacak diye birşey yapmamak gibi bir düşünceye sahip değiliz'' diye konuştu. 
     Öte yandan, sarı-lacivertli kulüp, Ali Akdeniz ve Mısırlı oyuncu El Desouki'nin sözleşmelerini karşılıklı olarak fesh etti. 
     
</TEXT>
</DOC>
