<DOC>
<DOCNO> 336054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/dunya/axdun02.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Masonların Brüksel çıkarması 
</HEADLINE>
<TEXT>


GÜVEN ÖZALP Brüksel 


Türkiye'nin Avrupa Birliği AB sürecindeki en önemli eksiklerden biri olarak gösterilen "tanıtım ve imaj" sorununun giderilmesine yönelik bir katkı da Türkiye Hür ve Kabul Edilmiş Masonlar Büyük Locası'ndan geldi. Loca'nın kuruluşunun 95., TBMM'nin kuruluşunun 85. yılı çerçevesinde Brüksel'de geniş katılımlı bir sanat etkinliği düzenlendi. Türk masonlarının lideri Kaya Paşakay, etkinliğin amacını, "Türk masonları olarak AB'ye girme hazırlıkları içinde olan ülkemizin en mükemmel bir şekilde temsiline ve tanıtımına katkıda bulunup Türk kimliğini, kültürünü ve olgusunu Avrupa'da duyurmak" olarak aktardı. Avrupa'daki diğer localarla temas halinde olduklarını belirten Paşakay, "AB üyesi ülke localarında Türkiye'nin tam üye olacağı yönünde güçlü bir inanç var" dedi. AB içinde Türkiye'ye yönelik olumsuz görüş belirten ülkelere değinen Paşakay, "Avrupa'daki localar Türkiye'ye yönelik bu olumsuz görüşlerin değişeceği görüşündeler" diye konuştu. Türkiye'de masonluğun zaman zaman yanlış anlaşıldığını ve konunun isitismar edildiğine değinen Paşakay, "Bu durumu aşma ve doğru bilgilendirme çabası içindeyiz" şeklinde konuştu. Loca yetkilileri de, "Locanın kapıları 100. yılda biraz daha açılabilir" mesajı verdiler. 


</TEXT>
</DOC>
