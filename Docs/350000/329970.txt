<DOC>
<DOCNO> 329970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/ekonomi/eko05.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şekerde bize haksızlık yapıldı' 
</HEADLINE>
<TEXT>


ÖZLEM BAY Budapeşte 

Ülker'in yeni yapılanmasında istişare konseyi üyeliğine getirilen Gıda Grubu eski Başkanı Metin Yurdagül, şekerli şurup üretimi konusunda kendilerine haksız eleştiriler yapıldığını belirtti. Yurdagül, Adapazarı tesislerinde yapılan şekerli şurup üretimin yasalara aykırı olmadığını, bu tesisteki üretimle maliyetlerini aşağı çektiklerini söyledi. 

Ülker yeniden yapılandı 
Öte yandan cirosu 4 milyar doları aşan Ülker yeni yapılanmaya gidiyor. Grubun halka açık tek kuruluşu olan Ülker Sanayi Gıda'nın başına Ali Ülker'in genel müdür olarak atanması ile başlayan süreç tüm şirketleri kapsayacak şekilde genişletildi. 
Buna göre grubun en tepesindeki görevi devam eden Murat Ülker'e yardımcı olacak bir "istişare konseyi" kuruldu. Ülker Gıda Grubu Başkanı Metin Yurdagül ile Bisküvi - Çikolata Grubu Başkanı Necdet Buzbaş görevlerini daha genç isimlere bırakıp İstişare Konseyi'nde yer alan ilk isimler oldu. 
Edinilen bilgiye göre Yurdagül yeni görevini grubun sözcülüğü göreviyle birlikte sürdürecek. 
Öte yandan Yurdagül'den boşalan Ülker Gıda Grubu başkanlığına Necdet Buzbaş'ın yardımcısı Mehmet Tütüncü getirilirken, Buzbaş'tan boşalan göreve de Murat Ülker'in kızkardeşi Ahsen Özokur'un oğlu ve aynı zamanda gruba çekirdekten girip yavaş yavaş yükselen bir isim olan Ali Ülker geldi. 


</TEXT>
</DOC>
