<DOC>
<DOCNO> 327133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur23.html </URL>
<DATE> 2005/03/25/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Türkiye'deki Kırgız öğrenciler endişeli... 
</HEADLINE>
<TEXT>

     Bolu'da eğitim gören Kırgız öğrenciler, ülkelerinde yaşanan gelişmeleri internet aracılığıyla takip ediyor. 
     Bolu'da bulunan Diyanet Eğitim Merkezi'nde 9 aydır eğitim gören 40 Kırgız öğrenci, ülkelerinde yaşanan gelişmeleri merak içerisinde izliyor. 
     Kırgızistan'da yaşanan olaylar nedeniyle ailelerine ulaşmakta güçlük çeken bazı Kırgız öğrenciler, ülkelerindeki gelişmeleri internetten takip ediyor. 
     
     ''ÜLKEMİZDE HUZUR İSTİYORUZ'' 
     Bolu'da eğitim gören Kırgız öğrencilerden Kıyalbek Saparbeyoğlu, Kırgızistan'daki gelişmelerin Türkiye'de yaşayan Kırgız öğrencileri şaşırttığını belirterek, ''Ülkemizde yaşananların bu noktaya geleceğini beklemiyorduk. Olaylar bizim için sürpriz oldu ve hepimizi şaşkına çevirdi. Tek isteğimiz ülkemizde huzur ve barışın sağlanması'' dedi. 
     Kırgızistan'da yaşayan aileleri için kaygılandıklarını ifade eden Saparbeyoğlu, gelişmelerin ülkedeki huzuru bozmasından korktuklarını kaydetti. 
     Diğer Kırgız öğrenciler de Kırgızistan'ın geleceğinin iyi olmasını diledi. 
     Öğrenciler, açıklamalarının ardından Atatürk posteri, Türk ve Kırgız bayrakları önünde ülkelerinin geleneksel çalgısı olan kopuz çaldı. 
     
</TEXT>
</DOC>
