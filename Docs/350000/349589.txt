<DOC>
<DOCNO> 349589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/yasam/yas02.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Akyarlar, en lüks 15 kumsal arasında 
</HEADLINE>
<TEXT>


DIŞ HABERLER SERVİSİ 

Türkiye'nin kumsalları yabancı yayın organlarından peş peşe övgü alıyor. Sunday Times gazetesinin önceki günkü sayısında Patara'yı Avrupa'nın en iyi sahillerinden biri olarak tanımlamasının ardından dün de Forbes dergisi Bodrum'daki Akyarlar Kumsalı'nı dünyanın en lüks 15 kumsalı arasında gösterdi. 
İş ve ekonomi çevrelerine hitap eden Amerikan dergisi, Bodrum'un tatilciler için tavsiye edilecek pek çok özelliğinin bulunduğunu yazdı. 
Forbes, bu özellikler arasında Bodrum'un yat limanını ve yakındaki Yunan adalarına feribotla gezi yapma fırsatını sıraladı. Bodrum'un renkli gece yaşantısından da bahseden dergi, yarımadadaki en iyi kumsalın Akyarlar olduğunu vurguladı. 
İncecik kumuyla Akyarlar kumsalının çok cazip olduğuna işaret eden dergi, Milas Bodrum Uluslararası Havaalanı'nın kumsala sadece 45 dakika uzaklıkta olduğunu da belirtti. 



</TEXT>
</DOC>
