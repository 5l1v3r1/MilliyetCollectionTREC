<DOC>
<DOCNO> 339873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonsiy08.html </URL>
<DATE> 2005/05/05/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Eski TBMM Başkanları Arınç-Bumin tartışmasını hoş bulmadı 
</HEADLINE>
<TEXT>

     TBMM Başkanı Bülent Arınç ile Anayasa Mahkemesi Başkanı Mustafa Bumin arasında patlak veren "kapatma" tartışmasını eski TBMM başkanları hoş karşılamadı. 
     ANAP döneminde TBMM Başkanlığı koltuğunda oturan Yıldırım Akbulut, ANKA’nın Arınç-Bumin arasındaki tartışmayı nasıl değerlendirdiğine ilişkin sorusu üzerine konuya girmemeye özen gösterdi. Akbulut, "Fazla uzatmamak lazım, faydası olan bir iş değil" demekle yetindi. 
     DYP’li eski TBMM Başkanı İsmet Sezgin de bir anayasa mahkemesi başkanı ile TBMM’nin başkanı arasında "ülke çıkarlarına ve demokratik geleneklere uygun olmayan sürtüşmelerin yaşanmasını doğru bulmadığını" ifade etti. 
     Her iki tarafın sözlerinin maksatlarını aştığını düşündüğünü belirten Sezgin, şöyle dedi 
     "Meclis her şeyi değiştirebilir. Ama bunu aklın, sağduyunun, hukuk devleti kurallarının ve anayasal çerçevenin içinde yapar, yapmalıdır. 
     Anayasa Mahkemesi’nin geçmiş siyasal süreçte bizim de mağdur olduğumuz kararları oldu. Bunları anayasal bir olgu olarak kabul ettik ve bu kararları saygı ile karşıladık. 
     Demokratik ve laik düzenin en önemli güvencelerinden biri Anayasa Mahkemesi’dir." 
     
</TEXT>
</DOC>
