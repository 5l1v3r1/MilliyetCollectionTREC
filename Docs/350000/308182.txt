<DOC>
<DOCNO> 308182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/yazar/akyol.html </URL>
<DATE> 2005/01/21/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Amerikan dostluğu, düşmanlığı 
</HEADLINE>
<TEXT>


İNGİLİZ yayın kuruluşu BBC, 21 ülkede araştırma yapmış. Sonuçları TV'lerde özet halinde, Amerikan kamuoyu araştırma kuruluşu GlobeScan'ın internet sitesinde ise ayrıntılı olarak yayımlandı. 
Özetin özeti Amerika sevilmiyor 
"Bush'un tekrar seçilmesi uluslararası güvenlik açısından tehlike yarattı" diyenlerin oranı dünyada yüzde 58, olumlu bulanların oranı ise yüzde 26'dan ibaret. 
Bush'u uluslararası güvenlik açısından olumsuz bulanların arasında Türkler yüzde 82 ile dünya birincisi Bu yüzde oranı Arjantin'de 79, Brezilya'da 78, Almanya'da 77, Fransa'da 75, İngiltere'de bile 64. 
Varlığını ve refahını ABD'ye borçlu olduğu için Amerikan imajının çok iyi olduğu Güney Kore'de bile, Bush'un tekrar seçilmesini olumsuz bulanların oranı yüzde 54. 
Bu rakamları Amerikalılar iyi düşünmelidir. 

ŞİMDİ, aynı araştırmada başka bir soru "ABD'nin dünya meselelerindeki etkisi sizce olumlu mu, olumsuz mu " 
Cevapların bazı tipik ülkelerdeki dağılımı yüzde itibariyle şöyle 
Ülke Olumlu Olumsuz Almanya 27 64 Rusya 16 63 Türkiye 18 62 Kanada 34 57 Fransa 38 54 İngiltere 44 50 G. Kore 52 45 Hindistan 54 30 Polonya 52 21 
Kanada ve İngiltere gibi ABD'nin 'akrabası' olan ülkelerde bile Amerikan imajı çok iyi değil. 
Güney Kore ile Polonya varlıklarını adeta ABD'ye borçludur. Tek sürpriz Hindistan'da Amerikan imajının bu kadar olumlu olmasıdır. 

TÜRKİYE ile Amerika'nın dostluktan öteye 'stratejik ortak' olmaları gerektiğine inanırım. Türkiye ABD'ye çok destek verdiği gibi, çok da destek almıştır askeri, siyasi ve ekonomik bakımlardan ve terörle mücadele açısından... 
Bu derin ve kalıcı 'stratejik' gerekçelerden başka, Amerikan teknolojisi ve bireysel özgürlük kavramına dayalı Amerikan demokrasisi de Türkiye'nin yararlanması gereken büyük 'tecrübe'lerdir. 
Modern Türkiye'nin çok etkilendiği Fransız İhtilali'nin "İnsan ve Yurttaş Hakları" bildirisi, ihtilal Paris'inde genç Amerikan demokrasisinin büyükelçisi olan bilgin ve düşünür Benjamin Franklin'in konutunda yazılmıştır. 
Türk-Amerikan dostluğu için bu kadar güçlü stratejik ve kültürel sebepler mevcut olduğu halde, Türk kamuoyundaki şiddetli Amerikan karşıtlığının da ciddi sebepleri vardır Bunların başında Irak gelir. 
Bush'un imajının yüzde 82 ile en olumsuz olduğu ülke Türkiye'dir, çünkü Irak savaşından en olumsuz etkilenen, hatta "etnik savaş" korkusunu ensesinde hisseden ülke, Türkiye'dir 
ABD'nin Irak'ta Türkiye'yi tedirgin eden tavırları sürüp giderse, Türk-Amerikan dostluğunu Türk-Amerikan ihtilafına bile dönüştürebilir ve bundan herkes büyük zarar görür. 
GlobeScan'ın başkanı Doug Miller şunu söylüyor 
"Araştırma gösteriyor ki, Amerikan yönetimi dünya meselelerine yaklaşımını değiştirmezse, ABD'nin imajı daha da aşınacak ve uluslararası ilişkileri etkileme yeteneği azalacaktır." 
Bush'un yeni döneminden dünya bunu bekliyor tabii Türkiye de... 



</TEXT>
</DOC>
