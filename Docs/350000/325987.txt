<DOC>
<DOCNO> 325987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur02.html </URL>
<DATE> 2005/03/22/ </DATE>
<TIME> 02.07 </TIME>
<AUTHOR>  </AUTHOR>
<HEADLINE>
Cep telefonu için öldürülmüş 
</HEADLINE>
<TEXT>

     Fatih KARAÇALI DHA 

      ADANA'da el ve ayakları bağlandıktan sonra 20 yerinden bıçaklanıp, Seyhan Nehri'ne atılan 15 yaşındaki Barış Ceylan'ın katil zanlısı 2 kişi yakalandı. Kurbanın pahalı marka kameralı cep telefonu yüzünden öldürüldüğü ortaya çıktı. 
     Barış Ceylan'ın cesedi, geçtiğimiz cumartesi günü Seyhan Nehri'ne balık tutmaya gelen gençler tarafından bulunmuştu. Ceylan'ın cebinde telefon sim kartı bulan polis, yaptığı araştırmada gencin kameralı bir cep telefonu kullandığını belirledi. Yakınları aracılığıyla bu telefonun imei numarası elde edilip, telefonu kullanan 15 yaşındaki M.B. yakalandı. Yenibey Mahallesi'nde yakalanan M.B., telefonu, daha önce de Kaçakçılık ve Organize Suçlar Şubesi'nce çete üyeliğinden gözaltına alınan 28 yaşındaki Ramazan Tüzener ile 19 yaşındaki Engin Özel'den aldığını söyledi. 
     Bu ifade üzerine, 2 zanlı da gözaltına alındı. Tüzener ile Özel cinayet suçlamasını kabul etmezken, M.B. olayı detaylarıyla anlatıp, şunları söyledi 
     "Barış Ceylan mahalleden arkadaşım. Daha önce aynı okulda okuduğum için samimiyetimiz vardı. Olay günü Engin Özel ile Ramazan Tüzener, Barış ile beni 'dolaşmaya gidelim' diye çağırdı. Burada esrarlı sigara sarıp içmeye başladık. Maksatları Barış'ın cep telefonunu almaktı. Bir süre sonra Engin, Barış'dan cep telefonunu vermesini istedi. O da vermek istemeyince elinden zorla aldı. Barış karşı çıkmak istediğinde ise sırtına bir bıçak sapladı. Barış yere düşünce Ramazan üzerine atlayıp, el ve ayaklarını bağladı. Bu arada Engin bıçakla vurmayı sürdürdü. Barış bağırarak yardım istiyordu. Sesini duyan bir kaç kişi geldi ama korkup yaklaşmadan geri gittiler. Barış ölünce cesedini nehre attılar, telefonu da bana verdiler.'' M.B., yaşı küçük olduğu için Çocuk Şube Müdürlüğü ekiplerine teslim edildi. Diğer 2 zanlının sorgulaması ise sürüyor. 
     
</TEXT>
</DOC>
