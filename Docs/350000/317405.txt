<DOC>
<DOCNO> 317405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/guncel/gun05.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardinaller Ağca megaloman 
</HEADLINE>
<TEXT>



Mehmet Ali Ağca'nın Papa 2. Jean Paul'e gönderdiği mektup, kardinallerin tepkisine neden oldu. Ağca, mektubunda "Papa, Vatikan tarafından nihai deccal addedilen kişinin ismini açıklamalıdır" dedi. Vatikan'daki Azizlik İddialarını Araştırma Kurulu Başkanı Jose Saraiva Martins, şunları kaydetti "Mesih-Karşıtı veya Deccal diye bir şey yok. İnsan-karşıtı diye bir şeyden, insanoğluna zarar vermiş şahsiyetlerden söz etmek daha makuldür. Hitler ve Stalin gibi... Deccal'den söz etmek, cehaletle harmanlanmış hayal ürünüdür." Martins, Vatikan'ın bu sırrın tamamını açıkladığını dile getirdi. Kardinal Ersilio Tonini de, "Ağca, megalomanın tekidir. Asgari düzeyde kültür ve sağduyu sahibi insanların, onun söylediklerini ciddiye almaları olanaksızdır" diye konuştu. 


</TEXT>
</DOC>
