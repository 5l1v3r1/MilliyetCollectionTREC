<DOC>
<DOCNO> 300286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonspo17.html </URL>
<DATE> 2004/12/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Fenerbahçe'nin son dakika gollerinde öne çıkan isim Alex 
</HEADLINE>
<TEXT>

     Birinci Süper Futbol Ligi'nde 2004-2005 sezonun ilk yarısını lider kapatan Fenerbahçe, gollerinin büyük bölümünü maçların 2. yarılarda rakip filelere gönderdi, özellikle de karşılaşmaların son 15 dakikalarda gol yollarında etkili oldu. 
     Karşılaşmaların son 15 dakikalarında toplam 13 gol atan sarı-lacivertliler, son yarım saatlik bölümde ise 23 golle buluştu. 
     Sarı-lacivertlilerin 17 maçta hanesine yazılan toplam 42 golün 3'ü 1-15, 3'ü 16-30, 8'i 31-45, 5'i 46-60, 10'u 61-75 ve 13'ü de 76-90 dakikaları arasında filelerle buluştu. 
     
     SON DAKİKALARIN EN GOLCÜSÜ ALEX 
     Fenerbahçe'de son 15 dakikada atılan 13 golde Brezilyalı futbolcu Alex ön plana çıktı. 
     Yıldız futbolcu, maçların bu bölümünde rakip fileleri 7'kez havalandırırken, Nobre 3, Van Hooijdonk, Servet ve Tuncay da 1'er kez golle buluştu. 
     Alex attığı bu 7 golü ise, 82. dakikayla, karşılaşmalarda kaybolan sürenin oynatıldığı uzatma bülümü arasına sığdırdı. 
     
     YENİLEN GOLLER 
     Sarı-lacivertliler, sezonun ilk yarısında kalelerinde gördüğü toplam 9 golün 5'ini, maçların ikinci yarılarının ilk çeyreğinde yedi. 
     Maçların 46-60. dakikaları arasında en çok golü yiyen Fenerbahçe, 61-75. dakikaları arasında 2, 76-90. ve 1-15. dakikalar arasında da 1'e gol yedi. 
     
     ATILAN GOLLER 
     Fenerbahçe'de ligin ilk yarısında 11 gol atan Alex, takımının en golcü oyuncusu oldu. 
     Alex'i 10 golle Nobre izlerken, Van Hooijdonk 8, Tuncay 5, Servet 2, Deniz, Luciano, Aurelio, Mehmet ve Serhat 1'er gol kaydetti. 
     Fenerbahçe'nin 5. haftada Akçaabat Sebatspor'la yaptığı maçta rakip takımdan Ogün, kendi kalesine bir gol atmıştı. Bu golle sarı-lacivertliler devreyi 42 golle tamamladı. 
     
</TEXT>
</DOC>
