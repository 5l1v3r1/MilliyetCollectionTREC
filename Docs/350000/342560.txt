<DOC>
<DOCNO> 342560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonspo18.html </URL>
<DATE> 2005/05/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Boğaziçi Köprüsü, yarın sabah kıtalararası tenis şölenine sahne olacak 
</HEADLINE>
<TEXT>

     İstanbul Boğaziçi Köprüsü, yarın sabah kıtalararası tenis şölenine sahne olacak. 
     Türkiye’de ilk kez düzenlenecek 2005 WTA İstanbul Cup Tenis Turnuvası’nda ana tablo maçlarının başlamasından önce dünyaca ünlü ABD’li raket Venus Williams ile aralarında milli tenisçi İpek Şenoğlu’nun da bulunduğu sporcular, yarın sabah Avrupa ve Asya kıtalarını birleştiren Boğaziçi Köprüsü’nde raket sallayacak. 
     Gösteri maçı saat 07.00-07.30 saatleri arasında trafiğe kapatılacak köprü üzerinde gerçekleştirilecek. Saat 07.00’de, köprünün Avrupa-Asya sınırı olan noktaya, yolun bir tarafına yapışkan banklarla tenis kortu çizilmesi, file gerilmesi ve her iki sahada Türk Bayrağı açılmasıyla başlayacak etkinliğin ardından Venus Williams ile diğer sporcular, 5 dakika boyunca karşılıklı topa vurup ısınacak, 3 dakika boyunca da servis atacak. Daha sonra 5 dakika sürecek yalnızca 1 oyunla gösteri maçını tamamlayacaklar. 
     Ayrıca, aynı günün akşamında Ataköy Marina’dan kalkacak bir tekneyle boğaz turu atacak olan sporcular, Kabataş’ta tamamlayacakları gezinin ardından da yemeğe gidecekler. 
     
</TEXT>
</DOC>
