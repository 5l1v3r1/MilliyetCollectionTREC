<DOC>
<DOCNO> 328701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonyas04.html </URL>
<DATE> 2005/03/30/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Nüfus, felaketlere açık kıyı bölgelerinde... 
</HEADLINE>
<TEXT>

     Dünyada şehirleşme her geçen gün artarken, nüfusun, deprem, tsunami, kasırga gibi doğal felaketlere daha fazla maruz kalan kıyı bölgelerde yoğunlaştığı belirtildi. 
     Dünya Bankası ile Columbia Üniversitesi'ne bağlı Dünya Enstitüsü tarafından hazırlanan rapora göre, dünya nüfusunun yüzde 70'i kuraklık, yüzde 82'si ise sel tehlikesiyle karşı karşıya bulunuyor. 
     Bu tür felaketlerden korunmak ya da etkilerini en alt seviyeye düşürmek için yapı mevzuatlarının güçlendirilmesi, erken uyarı sistemlerinin kurulması ve kuraklığa karşı mevsimsel iklim tahminleri yapılmasının önerildiği raporu hazırlayan ekipten bilim adamı Maxx Dilley, ülkelerin acil durumları yönetmek yerine artık potansiyel riskleri yönetmelerini görmek istediklerini kaydetti. 
     Özellikle gelişmekte olan ülkelerde insanların aynı anda çok sayıda felakete maruz kalabileceğine dikkat çekilen rapora göre, 35 ülkede toplam nüfusun yüzde 5'ten fazlası üç ya da daha fazla felakete maruz kalabilecek, ölüm riski yüksek bölgelerde ikamet ediyor. 90'dan fazla ülkede ise toplam nüfusun yüzde 10'u iki ya da daha fazla felakete maruz kalınabilecek, nispeten yüksek ölüm riski taşıyan bölgelerde yaşıyor. 
     Rapora göre, 160 ülkenin nüfusunun yüzde 25'i de bir ya da daha fazla felakete maruz kalınabilecek yüksek ölüm riski taşıyan bölgelerde yaşamaya devam ediyor. 
     
</TEXT>
</DOC>
