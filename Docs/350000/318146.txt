<DOC>
<DOCNO> 318146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun08.html </URL>
<DATE> 2005/02/24/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Bush ve Putin neler konuşacak 
</HEADLINE>
<TEXT>

     ABD Başkanı Bush, Avrupa ile ilişkileri onarma turunun son durağında görüşeceği Rusya Fedarasyonu Başkanı'na, demokrasiye daha sıkı sarılma çağrısında bulunacak. 
     Amerika Birleşik Devletleri Başkanı George Bush, Rusya Federasyonu Başkanı Vladimir Putin'le yapacağı görüşme için, Avrupa gezisinin son durağı olan Slovakya'da. 
     Bush ve Putin'in, Irak'ın işgali konusundaki fikir ayrılığı dışında, yakın bir işbirliği içinde oldukları biliniyor. 
     Ancak Washington'daki etkili isimler, bu ilişkinin artık riske girdiğini Putin'e açıkça dile getirmesi için Başkan Bush'a baskı uyguluyor. 
     Bush'un bu çerçevede, Putin'in tüm yetkileri elinde toplaması ve basına uyguladığı sansür konularını gündeme getirmesi bekleniyor. 
     Görüşmede, Rusya'nın Suriye'ye füze satışı ve İran'ın nükleer teknoloji geliştirme çabalarına verdiği desteğin de gündeme geleceği tahmin ediliyor. 
     Bush İran konusuna, Slovakya Başbakanı Mikulas Dzurinda ile yaptığı görümenin ardından yaptığı konuşmada da değindi. 
     Bush, ABD ve Avrupa'nın artık bu konuda aynı doğrultuda düşündüğünü, dolayısıyla soruna diplomatik bir çözüm bulunması için umutlu olduğunu söyledi. 
     Bush, dün Almanya'ya yaptığı ziyarette Başbakan Gerhard Schröder'le biraraya gelmiş ve iki lider Irak konusundaki farklılıkları bir yana bırakmak konusunda görüş birliğine varmışlardı. 
     Bush ve Schröder, ayrıca İran'ın nükleer silah geliştirmemesi konusunda da ortak çağrıda bulunmuşlardı. 
     
     Rusya'da demokrasiyi konuşacaklar 

     George Bush, Brüksel'deki temasları sırasında AB liderlerinin kendisine Rusya hakkındaki endişelerini aktardıklarını söyledi. 
     Putin de, Slovak medyasına yaptığı açıklamada, demokrasinin Rusya'nın gerçeklerine, geleneklerine ve tarihine uyarlanması gerektiğini savundu. 
     Vladimir Putin, "Ve bunu kendimiz yapacağız" dedi. 
     BBC muhabiri Steve Rosenberg, bu görüşmenin en önemli boyutunun varılacak somut sonuçlardan çok, gerçekleştiği ortam olacağını söylüyor. 
     Moskova yönetimi, görüşmeyi, George Bush'un başkanlığının son döneminde, Washington'un Rusya'ya davranışlarına dönük planlarını ölçebileceği bir barometre olarak görüyor. 
     
     Terör tehdidine karşı birleşiyorlar 

     ABD Başkanı George Bush ile Rusya Devlet Başkanı Vladimir Putin'in, nükleer terör tehdidine karşı ortak güvenlik anlaşmasına varması bekleniyor. 
     The Washington Post gazetesinin haberine göre, anlaşma, her iki ülkenin de Rus nükleer tesislerinde güvenliğin artırılmasının hızlandırılmasıyla nükleer ve radyolojik terör saldırılarına karşı acil müdahale geliştirilmesi için birlikte çalışmasını öngörüyor. 
     Anlaşmaya yakın kaynaklara dayanarak verilen haberde, anlaşmanın ayrıca ABD ve Rusya'nın, diğer ülkelerdeki araştırma reaktörlerinde, silah üretiminde kullanılabilecek zenginleştirilmiş uranyumun yerine yeni bir plan geliştirilmesi de yer alıyor. 
     Haberde, anlaşmanın ayrıntılarının dün geç saatlerde halen görüşülmekte olduğu, Slovakya'nın başkenti Bratislava'da bugün bir araya gelecek Bush ve Putin'in bu konuda ortak bir açıklama yapmalarının beklendiği kaydedildi. 
     
</TEXT>
</DOC>
