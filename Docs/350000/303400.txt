<DOC>
<DOCNO> 303400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonsiy17.html </URL>
<DATE> 2005/01/04/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
YDK üyesi Dursun "YDK baskılara boyun eğmedi" 
</HEADLINE>
<TEXT>

     CHP Yüksek Disiplin Kurulu YDK Üyesi Cafer Dursun, kurul üyesi Ergün Aydoğan'a rüşvet teklif ettiği iddialarını yalanlayarak, ''Genel Merkez yönetiminin istediği doğrultuda karar çıkmaması üzerine şahsımı ve YDK'yı zan altında iftira ve iddiaları ortaya atması aczin göstergesidir'' dedi. 
     Cafer Dursun, yaptığı yazılı açıklamada, YDK'nın dünkü toplantısında Şişli Belediye Başkanı Mustafa Sarıgül hakkındaki ihraç isteminin reddedilmesinin ardından kendisiyle ilgili olarak kurul üyesi Ergün Aydoğan'a rüşvet teklif ettiği iddialarının gündeme getirildiğini belirtti. 
     Dursun, hakkındaki iddialarla ilgili olarak şunları kaydetti 
     ''YDK dün aldığı kararla, CHP'nin kişilerin iradesine bağlı bir parti değil, demokratik işleyişe sahip bir kurum olduğunu dosta düşmana kanıtlamıştır. Bu karar, sadece Mustafa Sarıgül'ün aklanma kararı değil, aynı zamanda bir demokrasi sınavıdır. YDK üyeleri baskılara ve kuşatılmışlığa boyun eğmemiş, özgür iradeleriyle karar vermişlerdir. 
     Genel merkez yönetiminin kendi istediği doğrultuda karar çıkmaması üzerine, şahsımı ve YDK'yı zan altında bırakacak iftira ve iddiaları ortaya atması bir aczin göstergesinden başka bir şey değildir.'' İddiaların kişiliğini ve onurunu zedeleyecek boyutta olduğunu belirten Dursun, bu iddiaları ortaya atanlara karşı tazminat davası açacağını kaydetti. 
     
</TEXT>
</DOC>
