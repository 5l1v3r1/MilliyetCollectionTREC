<DOC>
<DOCNO> 315758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/soneko39.html </URL>
<DATE> 2005/02/16/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
IMF ile Teşvik Yasası gerginliği... IMF Endişeliyiz 
</HEADLINE>
<TEXT>

     Hükümet ile IMF arasında Teşvik Yasası ile ilgili tartışma sürüyor. Maliye Bakanı Kemal Unakıtan, teşvik kapsamındaki il sayısını 36'dan 49'a yükselten tasarıdan vazgeçilmesinin söz konusu olmadığını IMF ile münasebetlerin de gayet iyi olduğunu söylerken, IMF'den "hedefler tehlikeye girer" uyarısı geldi. 

     
     IMF HEDEFLER TEHLİKEYE GİRER 

     Uluslararası Para Fonu IMF Dış İlişkiler Direktörü Tom Dawson, Türkiye'de hazırlanmakta olan yeni teşvik yasasının kapsamının genişletilmesini öngören yasal düzenlemenin, mali yükleri önemli ölçüde artıracağı gerekçesiyle IMF açısından endişe kaynağı oluşturduğunu söyledi. 
     Dawson, Washington'daki IMF merkezinde düzenlediği basın toplantısında, teşvik yasasına atıfta bulunarak, ''Bu bizim için bir endişe kaynağı, çünkü bunun bozulmaları artıracağı, sosyal güvenlik sistemini zayıflatacağı ve mali yükleri önemli ölçüde artıracağını düşünüyoruz'' dedi. 
     Dawson, ''Türk makamlarının, yeni programın yürürlüğe girmesi için gereken hedefleri sağlayacak, yüksek kaliteli mali önlemler almalarını bekliyoruz'' diye konuştu. 
     IMF ile Türkiye arasında Aralık ayında üç yıl süreli ve 10 milyar dolar tutarında destek içeren yeni bir Stand-By düzenlemesi için genel mutabakata varılmıştı. Ancak anlaşmanın onaylanması için gereken koşullar henüz sağlanmadığı için IMF'nin karar makamı olan İcra Direktörleri Kurulu'nun, yeni Stand-By düzenlemesini ele alacağı toplantısının tarihi de belli olmadı. 
     
     UNAKITAN KAYNAĞIMIZ VAR 

     Ankara Sanayi Odası ASO Başkanı Zafer Çağlayan ve Yönetim Kurulu üyelerinin ziyareti sonrasında gazetecilerin sorularını yanıtlayan Maliye Bakanı Unakıtan, "Teşvik Yasa Tasarısında bir yumuşamanın sözkonusu olup olmadığının sorulması üzerine, "Sertlik diye birşey sözkonusu değil ki, yumuşama olsun" dedi. Yasa çerçevesinde 36 ile 13 ilin daha ekleneceğini anımsatan Unakıtan, daha önce 36 ilde yapılan uygulamaları dikkate alarak yeni bir yasa tasarısı hazırladıklarını bildirdi. Tasarının, bugün TBMM Plan ve Bütçe Komisyonu'nda görüşüleceğini hatırlatan Unakıtan, "Oradaki görüşlerin neticesi Komisyon'un takdirindedir. Şu anda birşey söylemem mümkün değil. Artık, Meclis'in iradesi sözkonusudur. 13 ilden vazgeçilmesi gibi birşey yok. Bu 49 il olarak karar verildi ve tasarı hazırlandı" dedi. 
     Unakıtan, düzenlemenin maliyetine yönelik bir soruyu ise "Maliyeti konusunda her zaman netlik var. Bizim "karşılayamayacağız, kaynak bulamayacağız' gibi bir düşüncemiz yok" diye yanıtladı. 
     
     "IMF'NİN AÇIKLAMALARI BİZİ BAĞLAMAZ" 

     IMF Temsilcisi Bredenkamp'ın açıklamasının zamanlamasına yönelik bir soru üzerine Bakan Unakıtan, "Her kuruluş, kendine ait gerekli açıklamaları gerektiği zamanda yapabilir. O onların iradesinde olan birşeydir. Onlar bizi bağlamaz" dedi. 
     Bakan Unakıtan, IMF temsilcisinin yetkisini aşıp aşmadığı sorusunu ise Hükümetin, IMF ile görüşmelerinin devam ettiğini, medya aracılığıyla ilişkileri yürütmediklerini belirterek yanıtsız bıraktı. Unakıtan, "Münasebetler gayet iyidir. Bu şekilde devam etmektedir" dedi. 
     
     BABACAN ENDİŞELER YERSİZ 

     Dün Bursa'da, IMF'nin Teşvik Kanunu kapsamında olan ilerin sayısını 36'den 49'a çıkarılmasının bütçeye ek maliyet getireceği yönündeki eleştirilerinin yersiz bir endişe olduğunu vurgulayan Bakan Ali Babacan, "49 il 50 de olmayacak, 48'e de düşmeyecek. Şimdi bu illere verilecek teşvikin hesabını, kitabını yapıyoruz. Rakamlara bakıldığında verilecek teşvikler, çok büyük rakamlar değil" açıklamasını yapmıştı. 

     
</TEXT>
</DOC>
