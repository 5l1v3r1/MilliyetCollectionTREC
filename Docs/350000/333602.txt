<DOC>
<DOCNO> 333602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun06.html </URL>
<DATE> 2005/04/15/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
BM Kalkınma Programı başkanlığına aday gösterilen Derviş mülakat verdi 
</HEADLINE>
<TEXT>

     BM Kalkınma Programı UNDP başkanlığına aday gösterilen CHP İstanbul Milletvekili Kemal Derviş, oluşturulan özel bir BM komisyonuna mülakat verdi. 
     Derviş, BM genel merkezinde gerçekleştirdiği mülakat sonrasında herhangi bir açıklama yapmazken, kendisiyle dün akşam saatlerinde görüşen komisyonun BM Genel Sekreteri Kofi Annan tarafından aday gösterilen altı isimle mülakat sürecini bugün tamamlayacağı kaydedildi. 
     Bu arada diplomatik kaynaklardan edinilen bilgilere göre, UNDP başkanını belirlemek üzere izlenen süreçte bazı değişiklikler yapıldı. Daha önce komisyonun mülakat sonrasında belirleyeceği tek adayı Annan'a bildireceği ifade edilirken, son yapılan değişiklikle söz konusu komisyonun altı olan aday sayısını sadece üçe indireceği ve bu üç aday arasından UNDP başkanı olacak ismi Annan'ın seçeceği kaydedildi. 
     Komisyon tarafından aday sayısının üçe indirilmesinden sonra Annan'ın tercihini bu adaylarla gerçekleştireceği mülakatlar ve BM üyesi ülkelerle görüşmeler sonrasında yapacağı belirtildi. Annan tarafından belirlenen ismin UNDP başkanı olabilmesi için BM Genel Kurulu tarafından da onaylanması gerekiyor. 
     Adayların UNDP başkanlığına seçilebilmesi için diplomatik ve siyasi tecrübeye, BM kalkınma faaliyetlerini yönetecek kişisel beceriye, kalkınma sorunları konusunda bilgi ve tecrübeye, daha önce uluslararası kuruluşlarda çalışmış olma gibi niteliklere sahip olmaları isteniyor. 
     Annan'ın UNDP başkanlığı için gösterdiği altı kişilik aday listesinde Derviş'in yanı sıra Kuveyt, İngiltere, Japonya, Norveç ve Hollanda'dan da adaylar bulunuyor. 
     
</TEXT>
</DOC>
