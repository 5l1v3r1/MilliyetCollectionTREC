<DOC>
<DOCNO> 338856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko16.html </URL>
<DATE> 2005/05/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Milli Piyango'dan taraftara yönelik özel kazı-kazan kartı... 
</HEADLINE>
<TEXT>

     Türkan Al AA 

Milli Piyango İdaresi, taraftarlara yönelik özel kazı-kazan kartı projesini, Galatasaray ve Trabzonspor için bastırılan özel kartlarla uygulamaya koydu. 
     Milli Piyango İdaresi Genel Müdürü İhya Balak’dan alınan bilgiye göre, Fenerbahçe, Galatasaray, Beşiktaş ve Trabzonspor’a taraftara özel kazı-kazan kartı projesini sunan İdareye, ilk olumlu yanıt, Galatasaray ve Trabzonspor kulüplerinden geldi. 
     Bu 2 kulüp ile yapılan görüşmeler sonrasında, Galatasaray ve Trabzonspor kazı-kazan kartları hazırlanırken, yurtdışında basım işlemleri tamamlandı. 
     Galatasaray ve Trabzonspor’un kazı-kazan kartları 15 Mayıs’ta satışa sunulacak ve 1 YTL’den satılacak. 
     Toplam 5 milyon adet bastırılan kazı-kazan kartları ile 1 milyon 540 bin 526 taraftara toplam 3 milyon YTL ikramiye dağıtılacak. 
     Kazı-kazan kartlarını alan taraftarlara, büyük ikramiye olarak 1 adet 100 bin YTL ödenirken, diğer ikramiyeler de şöyle olacak 
     5 adet 50 bin YTL, 20 adet 5 bin YTL, 500 adet 200 YTL, 10 bin 
     adet 20 YTL, 60 bin adet 8 YTL, 300 bin adet 2 YTL, 1 milyon 170 bin adet de 1 YTL. Galatasaray’ın kazı-kazan kartlarında bu kulübün 100. yılı ile kazandığı kupalar simgelenirken, Trabzonspor’un kazı-kazan kartlarında ise kulübün 6 lig şampiyonluğu, 7’şer Türkiye Kupası ve Cumhurbaşkanlığı Kupası ve 5 Başbakanlık Kupası bulunduğu belirtiliyor. 
     
     NE KAZANACAKLAR 

     Milli Piyango İdaresi Genel Müdürü İhya Balak, taraftara özel kazı-kazan kartlarında her 2 kulübün de baş bayii sayıldığını ve hasılattan yüzde 1.5 oranında baş bayii payı alacaklarını belirtti. 
     Kazı kazan kartlarını, kulüplerin kendilerinin maçlarda, ürün satış yerlerinde ve diğer etkinliklerde satmak istediğini kaydeden Balak, "Biz, bayilere satış karşılığı yüzde 14 oranında bayi karı veriyoruz. Kulüpler de sattıkları kartlar karşılığı ayrıca bu oranda bayi karı alacaklar" dedi. 
     Buna göre 5 milyon kazı kazan kartı için Galatasaray ve Trabzonspor kulüplerine 75’er bin YTL baş bayii parası, kartların tümünün de yine bu 2 kulüp tarafından satılması halinde ayrıca 700’er bin YTL bayi karı ödenecek. 
     Böylece, taraftara özel kazı kazan kartları, kulüplere 775’er bin YTL kazandıracak. Ancak, kartların normal bayiler eliyle satılması halinde, kulüplerin hasılatı düşecek. 
     
     FENERBAHÇE VE BEŞİKTAŞ’TAN TEKLİF BEKLENİYOR 

     Bu arada Milli Piyango İdaresi, Fenerbahçe ve Beşiktaş kulüpleri için de taraftara özel kazı-kazan kartı bastırmak istiyor. 
     Genel Müdür Balak, söz konusu proje için Fenerbahçe ve Beşiktaş’tan teklif beklediklerini, bu iki kulüp için de 5 milyondan az olmamak üzere, istenilen miktarda taraftar kart bastırabileceklerini söyledi. 
     
</TEXT>
</DOC>
