<DOC>
<DOCNO> 335964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonspo30.html </URL>
<DATE> 2005/04/22/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Avrupa Şampiyonlar Ligi Finali'ne doğru... 
</HEADLINE>
<TEXT>

     Avrupa Şampiyonlar Ligi Final Proje Müdürü Sami Çölgeçen, 25 Mayıs'taki final maçı öncesi, gelecek hafta UEFA'dan 70 kişilik bir heyetin İstanbul'a geleceğini söyledi. 
     İstanbul Büyükşehir Belediye Başkanı Dr.Kadir Topbaş, UEFA Asbaşkanı Şenes Erzik, Futbol Federasyonu Başkanı Dr.Levent Bıçakcı ve Avrupa Şampiyonlar Ligi Proje Müdürü Sami Çölgeçen, CNN Türk'te katıldıkları programda, final maçı hazırlıklarıyla ilgili soruları yanıtladı. 
     Çölgeçen, maç öncesi kontrolleri yapacak 70 yetkiliden oluşan heyetin, maç sonrasına dek İstanbul'da kalacağını bildirdi. 
     Genelkurmay Başkanlığı'na teşekkür eden Çölgeçen, final maçı açılışındaki 7 dakika sürecek törende disiplinli genç bir kadroya ihtiyaç duyduklarını, bu doğrultuda 815 Kuleli Askeri Lisesi öğrencisinin burada görev alacağını anlattı. 
     Çölgeçen, 1 hafta sonra Türk pazarı için 1000 kadar final maçı biletinin, Futbol Federasyonu'nun internet sitesinden www.tff.org.tr satışa çıkarılacağını bildirdi. 
     Maç günü stat çevresinde seyircilerin ağırlanacağı 1 Şampiyonlar Ligi, 2 Türk VIP çadırı, iki takım taraftarları için de ayrıca 2 çadır kurulacağını ifade eden Çölgeçen, İstanbul Büyükşehir Belediyesi'nin organizasyonuyla Taksim Meydanı'nda çeşitli etkinlikler yapılacağını kaydetti. 
     Türk VIP konukların bu çadırlara 850 Avro karşılığında girebileceği ifade edildi. 
     
     BIÇAKCI ''FİNALİ, 202 ÜLKE TELEVİZYONU YAYINLAYACAK'' 
     Futbol Federasyonu Başkanı Dr.Levent Bıçakcı, haziran ayından itibaren federasyonu Atatürk Olimpiyat Stadı'na taşıyacaklarını söyledi. 
     Atatürk Olimpiyat Stadı'nı çok sevdiklerini kaydeden Bıçakcı, Avrupa Şampiyonlar Ligi final maçının 202 ülke televizyonundan naklen yayınlanacağını ve karşılaşmayı yaklaşık 3 milyar insanın izleyeceğini bildirdi. 
     Bıçakcı, maç için İstanbul'a 1000 gazetecinin geleceğini de ifade etti. 
     Bıçakcı, Atatürk Olimpiyat Stadı'nda 11 Mayıs'ta Galatasaray ile Fenerbahçe arasında yapılacak Türkiye Kupası final maçının başlama saatinin 21.45 olması konusunda emniyet yetkililerinden kendilerine öneri geldiğini, ancak henüz saatin belirlenmediğini kaydetti. 
     Bıçakcı, FC Chelsea'nin finale kalması durumunda Rusya'dan da maça büyük bir talep olmasını beklediklerini sözlerine ekledi 
     
     TOPBAŞ ''ULAŞIMDA PROBLEM YAŞANMAYACAK'' 
     İstanbul Büyükşehir Belediye Başkanı Kadir Topbaş, 11 Mayıs'ta Atatürk Olimpiyat Stadı'nda yapılacak Türkiye Kupası final maçı öncesi taraftarlara seslenerek, ''Burada çok medeni ölçülerde maç izlesinler. Çünkü burası bizim artık dışa açılan kapımız ve İstanbul'un, Türkiye'nin spor açısından geleceği'' diye konuştu. 
     Topbaş, stada ulaşım için belirli noktalarda transfer merkezleri oluşturacaklarını, ulaşımda herhangi bir sorunun yaşanmayacağını anlatarak, ''Transfer noktalarına gelenler, özel araçlarını bırakıp toplu taşıma araçlarıyla stada ulaşacaklar. Ulaşımı mümkün mertebe çözdük. Bir problem yaşanmayacak'' dedi. 
     UEFA Asbaşkanı Şenes Erzik de finalin İstanbul'da yapılmasının, yalnızca Futbol Federasyonu ve futbol açısından değil, Türkiye açısından da, ''Bir dünya kentinde finalin nasıl güzel organize edileceğinin dünyaya kanıtı'' olacağını söyledi. 
     
</TEXT>
</DOC>
