<DOC>
<DOCNO> 312765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/guncel/agun.html </URL>
<DATE> 2005/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Huzurevindeki yardım meleği 
</HEADLINE>
<TEXT>


Doktor Nureddin Erk, biriktirdiği 1 milyon 355 bin dolarla okul yaptırdı. Son parasını da eğitime bırakan Erk, emekli maaşıyla huzurevine yerleşti 

Gürkan Akgüneş - İstanbul 

ABD'de yıllarca doktorluk yapan Nureddin Erk 84 , kazandıklarıyla İstanbul Kadıköy'de okul inşa ettirdi. Bir yılda bitirilen okula ek bina ihtiyacı olduğunu öğrenen Erk, kalan son parasını bağışlayarak 3 ay önce huzurevine yerleşti. Erk'in tek isteği, yapılacak lojmanın bir katının kendisine tahsis edilmesi. 

4 işte birden çalıştı 
Malatya'da 1920'de dünyaya gelen Erk, yaşamını Üsküdar'da bir vakfa ait huzurevinde sürdürüyor. 1958'de eşi Perihan Erk'le birlikte ABD'ye giden Erk, yıllarca gece gündüz, 4 işte birden çalıştı. Kazandığı paralar ve eşinin ailesinden kalan mirasla ABD'de yatırım yapan Erk, 1983'te emekli oldu. 1995 yılında hayat arkadaşını kaybeden Erk, birikimleriyle okul yaptırmaya karar verdi. "Eğitime yüzde 100 destek" kampanyasına katılan Erk, Kadıköy'de, 900 bin dolara yaklaşık 1 milyon 88 bin YTL kendisinin ve eşinin adını taşıyan Endüstri Meslek Lisesi'ni yaptırdı. Türkiye'ye her gelişinde okulu ziyaret eden Erk, müdürden atölyelerin yetmediğini öğrenince, bu kez hesabında bulunan son parayı da yine öğrenciler için harcamaya karar verdi. 
Okula, konferans salonu, yemekhane, lojman ve 18 atölyenin olacağı tesisi eklemek için geçtiğimiz günlerde İstanbul Valiliği'nde 455 bin dolarlık yaklaşık 600 bin YTL yeni protokole imza atan Erk'in tek isteği, lojmanlardan birinin ölene kadar kendisine tahsis edilmesi. Erk, "Ömrümün son günlerini öğrencilere geçirmek istiyorum. Emekli maaşımla huzurevinin ücretini ödeyebiliyorum. Tek mirasçım, okulda eğitim gören öğrenciler" diyor. 
Erk, bankada kalan son 35 bin doların, ölümünden sonra eğitim harcamalarında kullanılması için vasiyetname hazırlattı. 

Bir yatak, 2 koltuk 

Nureddin Erk'in ayda 1500 YTL ödeyerek kaldığı huzurevindeki 30 metrekarelik odasında bir yatak, iki koltuk ve bir buzdolabı bulunuyor. Yemeklerini odasında yiyen Erk'in bir televizyonu bile yok. 

Hacdan daha büyük sevap 

ABD'de yaşadığı yıllarda rahat ve lüks bir yaşam sürdürdüğünü anlatan Nureddin Erk, "Ben yaşayacağımı yaşadım. Şimdi de o konforu ülkenin geleceği olan çocuklar yaşasın. Her adımımda Allah'ın ismini anarım. Dinime bağlıyımdır. Hacca gitmeyi düşündüm, ama sonra okul yaptırmanın daha sevap olduğuna karar verdim" diye konuşuyor. 

Odası 30 metrekare 

ERK'in ayda 1500 YTL ödeyerek kaldığı huzurevindeki 30 metrekarelik odasında bir yatak, iki koltuk ve bir buzdolabı bulunuyor. Yemeklerini de bütün gününü geçirdiği odasında yiyen Erk'in bir televizyonu bile yok. Huzurevi girişinde bulunan televizyonlu oturma salonuna da pek inmiyor. Stetoskobunu, yatağının baş ucundaki dolapta saklıyor. Erk'in dışarıyla tek bağlantısı ise ara sıra adını taşıyan okula yaptığı ziyaretler. 


</TEXT>
</DOC>
