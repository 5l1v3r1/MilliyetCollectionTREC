<DOC>
<DOCNO> 320889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/astro/index.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan için kritik dönemeç 
</HEADLINE>
<TEXT>

Bundan yaklaşık 15 yıl önce, Başbakan Recep Tayyip Erdoğan'ın haritasında Koç burcunda yeniay gerçekleşmiş ve böylece Koç'un yüksek enerjisini daha fazla almaya başlamış, bunun üzerine de yeni başlangıçlar yapmıştı. İşte şimdi bu dönemde, söz konusu sürecin sonuçları hızla ortaya çıkmaya başlayacak 


10 Mart'ta Balık burcunda gerçekleşecek olan yeniay ülkemizde yönetim ve hükümet açısından hayli dikkat çeken kritik bir geçişe işaret etmekte. Aynı dönemde, Başbakan Tayyip Erdoğan'ın astrolojik haritasında da kayda değer göstergeler var. Bu ay yeniay bir başka deyişle Ay ve Güneş'in ekliptik üzerinde yanyana gelmesi Balık burcunun 19 derecesinde gerçekleşmekte ve bu ana göre Ankara için çıkarılan haritada ışıklar Güneş ve Ay haritanın en üstünde yer alan 10'uncu evde görülmekte. Ayrıca, yeniay derecesi ülkemizin haritasında da 10'uncu eve düşmekte. 10'uncu ev hükümeti, ülke yönetimini, güç sahibi kişileri, liderleri anlatır ve ülkenin gitmekte olduğu yönetimle doğrudan ilişkilidir. Benzer biçimde Erdoğan'ın haritasında ise bu dönemde ilerletilmiş haritada dolunay yaşanmaktadır. İlerletilmiş haritalarda dolunay dönemleri insanların hayatlarında önemli karar aşamalarına, eriştikleri, tatmin oldukları ya da olamadıkları, belirli bir muhasebe içerisine girdikleri döneme işaret eder. Bu bakımdan dolunay dönemleri hasat mevsimi gibidirler, ektiklerimizi biçtiğimiz, ürün ya da sonuç elde ettiğimiz hızlı zamanlardır. Erdoğan Balık burcundan olduğu için, kendisinin ilerletilmiş Güneş'i uzun yıllardır Koç burcunda ilerlemekteydi. Koç liderliğin, öncülüğün burcu olması bakımından onun hayatında politik kariyeri ile iç içe geçmiş durumda gözüküyor. Bundan yaklaşık 15 yıl önce, 1990 yılında, Erdoğan'ın haritasında Koç burcunda yeniay gerçekleşmiş ve Erdoğan, Koç'un yüksek enerjisini daha fazla almaya başlamış, yeni başlangıçlar yapmıştı. İşte şimdi bu dönemde söz konusu sürecin sonuçları hızla ortaya çıkmaya başlayacaktır. 

Erdoğan 2007 yılı geldiğinde cumhurbaşkanlığına aday olabilir 

Ayrıca Başbakan Erdoğan'ın ilerletilmiş Güneş'i 27 derece Koç burcuna kadar ulaştığı için 2007 yılının ortalarına doğru Koç'tan Boğa burcuna geçmiş olacaktır. Kuşkusuz bu çok çok önemli bir geçiştir zira Koç'tan sonra Boğa sağlam bir zemine oturma isteğini, artık Koç'un mücadelesinden sonra dinlenme ya da daha kararlı bir dengeye geçme arzusunu ortaya koyacaktır. Her durumda bu önemli geçiş Erdoğan'ın politik kariyerine doğrudan yansıyacak güçtedir. 2007 yılında ülkemizde Cumhurbaşkanlığı seçimlerinin de yapılacağını hatırlarsak, önümüzdeki dönemde söz konusu değişimi daha kapsamlı biçimde görebiliriz. Kuşkusuz bu gelişmeler uzun bir sürece yayılacak ve sadece içinde bulunduğumuz döneme ilişkin olmayacaktır. 
Bu dönemde Uranüs'ün de Balık burcunda, yıl boyunca Erdoğan'ın Güneş'i üzerinde duracağını görmekteyiz. Uranüs beklenmeyeni getiren, huzursuzluk taşıyan ve daha kopartıcı, başkaldıran bir enerjidir. Bu bakımdan Uranüs etkisi altındaki Başbakan çok hızlı kararlar alabilir, daha fazla riske girebilir ve bizi fazlasıyla şaşırtabilir. 
Daha geniş bir perspektiften bu dönemde ülkemiz haritası üzerinde Mars ufuk düzlemi üzerinden geçerek 10'uncu eve doğru ilerlemektedir ve mayıs sonu ve haziran boyunca da 10'uncu evden geçecektir. Bu dönem gerek dış politika gerekse hükümetçe alınacak kararlar açısından dikkat çekici olabilir. Zira nisandan başlayarak AB ile ilişkilerin Kıbrıs ekseni üzerinde yeni bir raya oturacağı ve ülkemizin bu dönemde daha aktif olabileceği anlaşılmaktadır. Henüz görünen ufukta, AB yolunda müzakare süreci sorunsuz sanılmaktaysa da, sonbaharda Mars'ın 1 Ekim'den başlayarak grupları, organizasyonları gösteren evinde geri gidecek olması astrolojik açıdan pürüzlerin varlığına işaret ediyor. Daha önce de değindiğimiz gibi 17 Aralık'ta müzakere tarihi Merkür geri harekette iken alındığı için dış politikada daha gerçekçi davranma ihtiyacı görülecektir. 
</TEXT>
</DOC>
