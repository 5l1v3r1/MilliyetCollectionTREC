<DOC>
<DOCNO> 346348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/soneko22.html </URL>
<DATE> 2005/05/27/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Turkcell Dev finale gelenler, Kahramanmaraş kadar görüşme yaptılar 
</HEADLINE>
<TEXT>

     İstanbul’da oynanan Avrupa Şampiyonlar Ligi finalinde maç saatini de kapsayan 3-4 saat içinde, ilave olarak 40 bin İngiliz ile 20 bin İtalyan’ın Turkcell şebekesi ile uluslararası dolaşım yaptığı bildirildi. 
     Turkcell Genel Müdürü Muzaffer Akpınar, şirketin yılın ilk çeyrek faaliyet sonuçlarına ilişkin düzenlediği basın toplantısında, Liverpool ile Milan arasında oynanan final maçı için birkaç milyon dolarlık yatırımla Atatürk Olimpiyat Stadı’nda 14 baz istasyonu kurulduğunu bildirdi. 
     Akpınar, Genel Müdür Yardımcısı Ruhi Doğusoy ile bilgi birlikte verirken, İstanbul’a gelenlerin Turkcell üzerinden 3-4 saat içinde yaptıkları görüşmenin Kahramanmaraş ilinin bir günlük konuşma miktarına ulaştığını kaydetti. 
     İlave olarak o bölgede 40 bin İngiliz ile 20 bin İtalyan’ın Turkcell şebekesi ile uluslararası dolaşım yaptığını belirten Akpınar, her biri 3 dakika konuşsa bunun toplam 180 bin dakika yapacağına işaret etti. 
     Muzaffer Akpınar, elde edilen gelirin önemli bir ihracat kalemi olduğunu vurguladı. 
     Akpınar, Atatürk Olimpiyat Stadı için yaptıkları düzenlemeyi Formula 1 için de yapacaklarını kaydetti. 
     
</TEXT>
</DOC>
