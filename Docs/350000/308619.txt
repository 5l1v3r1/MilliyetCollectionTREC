<DOC>
<DOCNO> 308619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sondun04.html </URL>
<DATE> 2005/01/23/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Baba Bush Oğlumun konuşması politika değişikliği anlamına gelmiyor 
</HEADLINE>
<TEXT>

     ABD'nin eski başkanlarından George H.W. Bush, oğlu Başkan George W. Bush'un perşembe günkü yemin töreninde yaptığı ve dünyada heyecan uyandıran konuşmasının, Washington'ın dış politikasında değişiklik anlamına gelmediğini söyledi. 
     Baba Bush, Beyaz Saray'ı ziyaret eden bir grup gazeteciye yaptığı açıklamada, ''Bazıları, konuşmadan derin bir anlam çıkarmaya çalışıyor ve bu anlamın, bir yeni saldırganlık veya yeni aktif askeri güç olduğunu düşünüyor. Halbuki konuşma, bu konulara ilişkin değil, sadece özgürlükle ilgili'' dedi. 
     Eski Başkan baba Bush, ''Konuşmada bahsedilen, her ülkede birdenbire değişiklik meydana gelmesi değil, konuşmada niyet edilen bu değil. Konuşmayı değerlendirenler, bunu ABD adına herhangi bir küstahlık olarak görmesinler'' diye konuştu. 
     Başkan Bush, Kongre'deki yemin töreni konuşmasında, ikinci dört yıllık döneminde dünyada otoriter yönetimlere hoşgörü göstermeyeceğini ve ABD'nin nihai amacının, bütün diktatörlüklerin sona ermesi olduğunu söylemişti. 
     Bush'un konuşması, ABD'de ve dünyada bazı çevrelerde, Washington'ın ''zorla özgürlük ihraç etmeye'' ve İran ve Suriye gibi ülkeleri askeri yönden hedef almaya hazırlandığı şeklinde yorumlanmıştı. 
     
</TEXT>
</DOC>
