<DOC>
<DOCNO> 335944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonspo10.html </URL>
<DATE> 2005/04/22/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Chelsea şampiyon gibi... 
</HEADLINE>
<TEXT>

     Chelsea evinde 8 yıldır yenemediği Arsenal'i yine deviremedi. 
     Chelsea'nin Arsenal'le berabere kalmasının ardından adada 'Maviler' şampiyonluğa bir adım daha yaklaştı. İtalya'da ise yarış tam gaz sürüyor. 
     Çarşamba günü İngiltere futbolda fazla mesai yaptı. Gecenin maçı Londra derbisiydi. Şampiyonluk mücadelesi veren iki takım, Chelsea ve Arsenal, Stamford Bridge'de karşı karşıya geldiler ve maç 0-0 bitti. Böylece servetini 2.2 milyar dolar artırarak toplamda 14.3 milyar dolarla Rusya'nın en zengin adamı olan Abramovich'in takımı Chelsea, en yakın rakibiyle arasındaki 11 puanlık farkı korudu. Adada ligin bitmesine beş hafta var ve 'Maviler' yolun sonunu gördü gibi. Nitekim Arsenal menajeri Arsene Wenger de bu gerçeğin altını çiziyor "Birileri Chelsea'ye bomba atmazsa şampiyon olacaklar. Bunu hak ettiler. Bir takım bu kadar uzun süre istikrarlı bir şekilde başarılı olursa şampiyon da olur." İngiltere'de artık gözler Avrupa kupalarına katılma ve küme düşmeme mücadelesine döndü. Şampiyonlar Ligi treninin dördüncü bileti için kapışan iki Liverpool takımı geceyi galibiyetle kapattı. 
     Ama Everton'ın 1-0'lık Manchester United galibiyetinin kıymeti daha fazlaydı. Yakın zamana kadar düştü gözüyle bakılan Norwich City ise Manchester'ın ardından Newcastle United'ı da devirdi ve yeniden ümitlendi. 
     
     İtalya'da eşitlik günleri 
     Hafta sonu Milan'ın Siena'ya kaybetmesiyle üç puan öne geçen Juventus'un Inter 'e yenilmesi yarışı tekrar ateşledi. Böylece Juventus'la Milan tekrar puan puana gelmiş oldu. 
     
</TEXT>
</DOC>
