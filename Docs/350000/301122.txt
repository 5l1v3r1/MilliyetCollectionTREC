<DOC>
<DOCNO> 301122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sontur14.html </URL>
<DATE> 2004/12/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
2050'de Türkiye büyük bir kuraklık yaşayabilir 
</HEADLINE>
<TEXT>

     Türk Sondajcılar Birliği Derneği Başkanı Kemal Akpınar, gerekli tedbirlerin bir an önce alınmaması halinde Türkiye'de 2050 yılında büyük bir kuraklık tehlikesi yaşanabileceğini söyledi. 
     Akpınar, insanların yaşamını sürdürebilmelerinde büyük öneme sahip olan su ve su kaynaklarının bilinçsiz bir şekilde kirletilmeye devam edildiğini belirtti. 
     Türkiye'de köylerin bir bölümü ile belediyelerin yüzde 70'inin içme suyu ihtiyacını yeraltı sularından karşıladığını ifade eden Akpınar, şunları kaydetti 
     ''Ülkemizde içme suyu ihtiyacının karşılanması için sondaj vurulan kuyuların, bilinçsiz gübre atımı, boya, tekstil, deri gibi sanayi üretimi sonunda açığa çıkan atık sularının dere ve ırmaklara arıtma yapılmaksızın bırakılması gibi nedenler, yeraltı sularının kirlenmesini artırıyor. Ayrıca, sondaj tekniğine uygun olmayan kuyuların açılması, sulama amacıyla bilinçsiz ve aşırı su çekimi de yeraltı sularının kirlenmesine, buna bağlı olarak da kullanılabilir su miktarının azalmasına neden oluyor.'' Akpınar, bu tehlikelere karşın, kuyuların yüzeyindeki kalitesiz, kirli ve zararlı oldukları anlaşılan suların, kuyu içine akmasının engellenmesi gerektiği belirterek, ''Yüzeyde bulunan kalitesiz suların yeraltı sularına karışmaması için, kuyulara, 'Tecrit' adı verilen kil, çimento veya kapalı boru setler çekilmesi gerekir. Gerekli tedbirler bir an önce alınmazsa Türkiye'de 2050 yılında büyük bir kuraklık tehlikesi yaşanabilir. Bu nedenle şimdiye kadar yapılmayan çalışmaların bir an önce yapılması ve alınacak tedbirlerde geç kalınmaması gerekiyor'' diye konuştu. 
     
</TEXT>
</DOC>
