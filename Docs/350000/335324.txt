<DOC>
<DOCNO> 335324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonyas04.html </URL>
<DATE> 2005/04/20/ </DATE>
<TIME> 02.21 </TIME>
<AUTHOR>  </AUTHOR>
<HEADLINE>
Öpüşmeyin, tokalaşmayın... İlkbahar gribine dikkat 
</HEADLINE>
<TEXT>

     Onur SAĞSÖZ DHA 

      İLKBAHAR aylarında ani hava değişikliklerinin grip virüsünü ortaya çıkardığını belirten Atatürk Üniversitesi Tıp Fakültesi öğretim üyelerinden Prof. Dr. Mehmet Parlak, "Gripten korunmak için öpüşmeyin, tokalaşmayın'' dedi. Salgının ciddi boyutta işgücü kaybına neden olduğunu vurgulayan Prof. Dr. Parlak, gribe yakalanmamak için spor yapmak, düzenli ve dengeli beslenmek gerektiğine işaret etti. Prof. Dr. Parlak, "Grip sadece insanları yatağa bağlamıyor, ekonomiyi de vuruyor. Gribe yakalananlar, 7- 10 gün arası yatıyor, sürekli ilaç kullanıyor'' dedi. 
     Atatürk Üniversitesi Tıp Fakültesi Aziziye Araştırma Hastanesi Enfeksiyon Hastalıkları Anabilim Dalı Başkanı Prof. Dr. Mehmet Parlak, Dünya nüfusunun yaklaşık yüzde 10- 20'sinin her yıl gribe yakalandığını anımsattı. İnfluenza' denilen virüslerin, bronşlar ve akciğerlere yerleşmesiyle oluşan gribin önemli boyutta işgücü kaybına neden olduğunu anlatan Prof. Dr. Parlak, çocuklarla, 65 yaş üstü kişilerin, şeker, astım, akciğer, kalp, böbrek hastaları, organ nakli yaptırılanlar ve kalabalık ortamda yaşayanların risk grupları oluşturduğunu bildirdi. Prof. Dr. Parlak, "Türkiye'de bu gruplara giren yaklaşık 30 milyon insan yaşamaktadır. Bu gruptakiler veya bir yakınından virüsü alanlar, 7- 10 gün boyunca yorgan- döşek yatıyor. Salgın dönemlerinde milyonlarca dolar ilaca yatırılıyor. Ayrıca iş gücü kaybı oluyor. Ülke ekonomisi bundan çok büyük zarar görüyor. Bunun önüne geçmek için gripten korunmak şart. Ekonomik şartlar nedeniyle vatandaşların kendilerine çok iyi bakamadıkları bir gerçek. Ama gripten korunmak için çok büyük paralara ihtiyaç yok'' diye konuştu. 
     
     SU İÇİN, SPOR YAPIN 
     Grip virüsünün ortalama 10 gün içinde iyileşmesine rağmen bazen kulak veya akciğer enfeksiyonlarına yol açabildiğini ifade eden Enfeksiyon Hastalıkları Anabilim Dalı Başkanı Prof. Dr. Mehmet Parlak, bu nedenle korunmanın çok önemli olduğunu vurguladı. Prof. Dr. Parlak, gribe yakalanmamak için şu önerilerde bulundu 
     "Her gün 8- 10 bardak su için. Haftada üç gün düzenli spor yapın. Stresten uzak durun ve sigara içmeyin. Kalabalık yerlerden mümkün olduğu kadar kaçının. Öpüşmeyin, tokalaşmayın. Uyku düzeninizi sakın aksatmayın. Hava değişikliklerinden mutlaka korunun. Çıplak ayakla dolaşmayın.'' 
     
</TEXT>
</DOC>
