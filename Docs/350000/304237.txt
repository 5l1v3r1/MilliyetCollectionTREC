<DOC>
<DOCNO> 304237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/spor/ysenay.html </URL>
<DATE> 2005/01/07/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Ah İstanbul 
</HEADLINE>
<TEXT>



Biz de futbol tatilinden faydalanıp, şöyle yılbaşılı birkaç günlük dinlenmeyi planlayıp, sokmuştuk kafamıza. Ama ne mümkün.Şu "Şehr-i İstanbul' un nüfusu daha milyon bile değilken, dolaşıp dururduk incir, dut, erik ağaçları üstünde veya marul tarlalarının arasında. Demek gerçek mutluluğun bizlerle büyüyeceğini düşünmek ne büyük bir gafletmiş... 

Teknik cinayetler 
Rumelihisarı ve Topkapı Surları arasındaki o eski Bizans motifleri içinde doğup, büyüdüm ben... Çapa'dan Kız Kulesi'ni seyreder, Kumkapı'daki Ermeni Kilisesi'nin çan seslerini kolaylıkla dinlerdik. Fatih Camii'nden yükselen Türkçe ezan sesleri küçücük bedenimizi huşu içinde sarıp sarmalar ve de o güzelim İstanbul'un deniz keyfini tertemiz sularıyla Yenikapı'da veya Samatya'da yüzerek çıkarırdık arkadaş gruplarıyla... Şimdilerde ne oldu bize... Niçin ve kimler İstanbul'un bu yaşanmaz halini zaman içinde "imar harekatı" yalanlarıyla yutturdular hepimize... O güzelim İstanboli'yi hallaç pamuğu gibi dağıtan Barbaros, Vatan, Millet caddelerini açma uğruna bu dünya güzeli kenti lime lime edip, bina ve gecekondu rantçılarının ellerine teslim edenler, Demokrat Parti'nin önde gelen cahilleriyle, İstanbul'a çok şeyler kazandırdığını sanarak, sonunu hazırlayan rahmetli Adnan Menderes'tir muhakkak... Adapazarı - Kadıköy arasında petrol rafineleri, kağıt fabrikaları, kimyasal atıklarını, yani asit denilen zehri, İzmit Körfezi aracılığı ve İstanbul'un değişik semtlerine yayılmış "dört bin küsur sanayi kuruluşuyla" Marmara Denizi'ne akıtan "teknik cinayetlerin" maalesef ağababalarıdır rahmetli Celal Bayar ve Adnan Menderes... Sonra gelenler ise yanlışların kaşını gözünü değiştirelim derken, otobanlarla, asma köprülerle doldurdular çevreyi ve ortada tam bir "şehircilik ucubesi" olarak sırıtakaldı canımız İstanbulumuz... 

Şükürler olsun 
Bunlar aklıma niye geldi aslında, futbol dışı birkaç günü sakin sakin yaşamak isterken... Efendim zurna gibi sarhoş bir kadın ve bir erkek tam Yedikule'deki otoban üstündeki kavşakta "U" dönüşü yapmaya çalışırken, "üstüne üstlük kırmızı da yanarken", bizim delikanlı da otobandan evine gelmekte... Alkol yok, lambalar yeşil yanıyor... Haydi çarpışma ve sarhoşlar hastaneye, bizim oğlan da doğal olarak alkol muayenesine... Allah'a şükürler olsun ki ölüm yok, ağır yaralı yok... Ama ya refüje fırlayan araba hemen yarım metre yandaki direğe çarpsa, biz bugün neyi, kime, nasıl soracaktık veya hangi matem dalgalarının dayanılmaz acıları içinde kulaç açmaya çalışacaktık .. 

Yetiş futbol 
Atalay kardeşimizin hanımı da cayır cayır yandı tüpgazla çalışan bir arabanın içinde pisi pisine... Ne diyelim, bu şehri yaşanmaz hale getirenler hesap versinler tanrı nezdinde... H l yaşayanlar ise, herhalde utanç duyarlar bu şehri yaşanmaz hale getirdikleri için... Yani anlayacağınız "yuh olsun" böyle tatile... Aman futbol çabuk gel de, biz yine haftanın maçları öyküleri ile yaşam boyu sürdürdüğümüz "gerçek dinlenmeye" geçelim... 



</TEXT>
</DOC>
