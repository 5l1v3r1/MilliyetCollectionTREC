<DOC>
<DOCNO> 317800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/yazar/uras.html </URL>
<DATE> 2005/02/23/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Maliye faizciye çalışıyor 
</HEADLINE>
<TEXT>


Maliye Bakanı önceki gün 2005 yılının ocakta bütçe açıklamaları yaptı. Açıklamalar genelde medyaya "Büyük bir başarı tablosu" olarak yansıdı. Hatta bir gazetemiz, "Bu tabloyu yıl sonuna kadar sürdürürse, Maliye Bakanı'nın heykeli dikilir" şeklinde başlık attı. 
Halktan ve özellikle fakir halktan her gün daha fazla vergi almak ve de bu vergi gelirleriyle faiz ödemek, halk için hizmet yapmamak marifetse... Daha doğrusu bunu marifet kabul ederek, bunu yapanların heykeli dikilirse... Veya... Veya... Bunu yapanlar, "heykeli dikilecek" olarak alkışlanırsa, bu halka ve bu ülkeye kötülük yapılmış olur. 
Maliye Bakanı tek bir hedefe kilitlenmiş "Faiz ödemek ve IMF'nin faiz dışı fazla hedefini tutturmak için ne kadar para lazım ise, KDV - ÖTV gibi fakir halkın ödediği vergileri artırarak ve gerekiyorsa yeni vergiler koyarak faizcileri ve IMF'yi mutlu etmek." 

Vergi var, hizmet yok 
Heykeli dikilecek olan Maliye Bakanı, 2005 yılı ocak ayında ne yapmış Ayşe Hanım Teyzemin maydanoz alırken, İşçi Memed kardeşimin simit yerken ödediği KDV'lerin gelirini yüzde 28.5 artırmış. Ali Rıza Bey amcamın sigara tüttürürken, bir kadeh rakı içerken ödediği ÖTV'lerin gelirini yüzde 37.6 artırmış... Böylece, bütçe gelirlerinde yüzde 49.8 artış sağlamış.... 
Vergileri artırarak halka daha fazla hizmet imkanı mı yaratmış Hani eskiden rahmetli Adnan Başar Kafaoğlu'nun vergi daireleri kapısına astırdığı "Maliye'ye ödediğiniz vergi size hizmet olarak dönecektir"diye levhalar vardı. Acaba Maliye'ye ödenen vergiler, halka hizmet olarak mı dönmüş 
Ocakta Maliye Bakanı 7.5 milyar YTL vergi geliri kaydetmiş. Bunun 6.2 milyar YTL'sini faiz ödemesine ayırınca, 3.0 milyar YTL personel ödemesi için bile para kalmamış... IMF'yi memnun etmek için bu paradan da 2.8 milyar YTL'yi faiz dışı fazla olarak ayırmış.... 

Sadece faiz ödüyoruz 
Hesap karışık, fakat netice kötü Halktan toplanan vergilerle halka hizmet diye bir şey yok... Yatırıma ayrılan para sıfır. Tarıma ayrılan para sıfır... Bir maliye bakanı, "Vergileri artırdım, faizleri ödedim, faiz dışı fazla hedefini aştım, ödenek olduğu halde harcamadım, yatırım yapmadım, tarıma para aktarmadım... Durum çok iyi" diyemez. 
Devlet halka hizmet için var. Tabii ki, ekonomide istikrar önemli. Tabii ki, IMF programına uyum önemli. Ama, bu hükümet sadece faiz ve memur maaşı ödemek için işbaşına gelmedi ki... Ama, bu halk, bu ülkede sadece ve sadece KDV ve ÖTV ödemek için yaşamıyor ki... Hayat kısa... Günler geçiyor... Onlar hizmet bekliyor... Anladık KDV ve ÖTV ödemek "vatan borcu"... İyi de hükümetin, Maliye Bakanı'nın onlara karşı hiçbir "hizmet borcu" yok mu 
Para basmadan, borçları inkar etmeden, IMF ile ilişkiyi kesmeden, doğru dürüst planlamayla yükümlülükleri yeniden yapılandırarak hizmetlere kaynak ayırmak imkanı vardır. Sadece bu hatırlatmaya yapmak için bunları yazıyorum. Maliye Bakanı ile alacağım - vereceğim yok... 



</TEXT>
</DOC>
