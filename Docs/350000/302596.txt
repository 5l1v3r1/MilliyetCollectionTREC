<DOC>
<DOCNO> 302596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonsiy06.html </URL>
<DATE> 2005/12/18/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Baykal 5 yılda bir seçim dünyanın neresinde var 
</HEADLINE>
<TEXT>

     CHP Genel Başkanı Deniz Baykal, ''5 yılda bir seçim nerede var, dünyanın neresinde var Yetki aldık diye, o zaman hiç seçim yapmayalım'' dedi. 
     Şeb-i Arus törenine katılan ve geceyi Konya'da geçiren Baykal, bu sabah Konya'nın tarihi Sille Mahallesi'ndeki Sille Konağı'nda kahvaltı yaptı. 
     Kahvaltı sonrasında gazetecilerin sorularını yanıtlayan Baykal, Başbakan Recep Tayyip Erdoğan'ın Biz yetkiyi milletten aldık, Deniz Baykal'dan değil şeklindeki açıklamasının hatırlatılması üzerine, iktidarları daima milletin getirdiğini söyledi. 
     İktidarların zamanı gelince seçime gittiğini, milletin istemesi durumunda kendilerini yeniden göreve getirdiğini belirten Baykal, milletin iktidara getiriyor olmasının, bir daha milletin önüne gitmemek için bir gerekçe olamayacağını ifade etti. 
     Bugüne kadar Türkiye'de tüm iktidarların 4 ya da daha az yılda seçime gittiklerini vurgulayan Baykal ''4 yıl milletin verdiği kararı gözden geçirmek için makul bir süre. Zaten AK Partililer de Anayasa'nın 5 yılda bir seçime gitme hükmünün 4 yıla indirilmesi için bizden talepte bulunuyor. Biz milletin verdiği süre bitmeden seçime gidelim diye bir zorlamaya tabi tutmuyoruz'' diye konuştu. 
     Dünyanın hiçbir yerinde 5 yılda bir seçimin olmadığını savunan Baykal, sözlerine şöyle devam etti 
     ''Bugüne kadar tüm iktidarlar 4 yılda bir seçime gitmedi mi Özal'ı, Demirel'i, Çiller'i, Yılmaz'ı gitmedi mi Her yıl ülkemizde 1 milyon genç seçmenlik hakkı kazanıyor oluyor. Bu 4 milyon insana oy kullanması için fırsat vermek lazım. Zaten pek çok söz vermişsin, sözünü tutmamışsın, bunların da bir değerlendirilmesi lazım. 5 yılda bir seçim nerede var, dünyanın neresinde var Yetki aldık diye o zaman hiç seçim yapmayalım.'' 
     
     SEÇİM TALEBİ... 

     Baykal, 4 yılın seçim için makul bir süre olduğunu, milletin anlayışı ve ihtiyacının da bu yönde olduğunu öne sürerek, seçim taleplerinin istikrarsızlık talebi anlamına gelmediğini söyledi. 
     Başbakan Erdoğan'ın ''Baykal bizi yetkilendirmedi'' dediğini belirten Baykal, şunları kaydetti 
     ''Doğrudur, herkesi millet yetkilendirir. Biz dünyadaki evrensel doğruyu söylüyoruz. Yolsuzluk iddialarıyla ilgili, mahkemeye gitsinler demiş. Dokunulmazlığı kaldır, öyle gidelim. Parti il yöneticilerinin dokunulmazlığı yok. Onları mahkemeye ver diyor. Ben ilçe ve il başkanlarıyla mı uğraşacağım Başbakanla uğraşacağım. Olayın kökünde ne olduğunu biliyorum. Kendisi niye dokunulmazlıklarının arkasına saklanıyor. Benim önüme niye il ve ilçe başkanlarını atıyor. Erkekse kendisi çıksın.'' Geçmişte benzer eleştirilerde bulunduğu kişilerin Yüce Divan'da hesap verdiğini ifade eden Baykal, yanlışlıkların anında ele alınması halinde böyle bir durumun yaşanmayacağını sözlerine ekledi. 
     Baykal'a, merkez Selçuklu İlçe Belediyesi yetkilileri tarafından Sille'yi tanıtıcı bazı kültür yayınları hediye edildi. 

     
</TEXT>
</DOC>
