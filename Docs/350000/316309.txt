<DOC>
<DOCNO> 316309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/spor/spo02.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Selçuk'a protesto 
</HEADLINE>
<TEXT>


Real Zaragoza maçının son bölümünde bir grup taraftar genç oyuncuyu ıslıkladı. Bazı seyirciler ise Selçuk'a destek vererek, bu tepkileri bastırmaya çalıştı. Daum da futbolcusuna sahip çıktı 


Alkışla gönderme 
TEKNİK Direktör Daum'un, cezalı Marco Aurelio'nun yokluğunda forma şansı verdiği Selçuk, Real Zaragoza karşılaşmasının son bölümünde hiç beklemediği bir tepkiyle karşılaştı. Birkaç pas hatası yapmasının ardından bir grup taraftar, top her ayağına geldiğinde genç oyuncuyu ıslıklamaya başladı. Neye uğradığını şaşıran Selçuk, tribünlere tepkisini alkışlarla dile getirdi. 

Ders verdi 
KISA süren protestoların ardından, bazı taraftarlar da "Selçuk" temposu tutarak, bu futbolcuya moral vermeye çalıştı. Maçtan sonra oyuncusuna sahip çıkan Daum, "Selçuk'u korumak istiyorum. Böyle bir durumda seyirci tarafından yuhalanmamalı. Selçuk, belki gereksiz top kaybı yaptı. Ama sürekli kendini geliştiren bir oyuncu. Fenerbahçe için varını yoğunu veren birisi" dedi. 

Hüsranla bitti 

43 bin 248 biletli taraftar, maç öncesi Şükrü Saracoğlu'nu karnaval yerine çevirdi. Maraton VIP tribünü koltuklarına yerleştirilen sarı bayraklarla İngilizce "legend" efsane yazısı yazıldı. Takımlar sahaya çıkarken kale arkaları ve maraton üst tribünde dev bayraklar açıldı. Ancak bu şölen, maçtan sonra yerini matem havasına bıraktı. 

İspanyollar şaşırdı 

Real Zaragoza'nın 1 - 0'lık galibiyetinin ardından İspanya'da yer yerinden oynadı. Taraftarlar zaferi sokaklarda kutladı. Teknik Direktör Munoz ise, "Henüz turu geçmedik" diye konuştu 

Onlar da inanamadı 
REAL Zaragoza'nın İstanbul'da Fenerbahçe'yi 1 - 0'lık sonuçla devirmesi İspanya'da büyük coşkuyla karşılandı. Zaragozalı taraftarlar 90 dakikanın bitiminde sokaklara fırlayarak, galibiyeti kutladı. Maçı naklen yayınlayan Localia televizyonunun yorumcusu, Teknik Direktörü Munoz'un Fenerbahçe'yi çok iyi etüd ettiğini ve oyunu kilitleyerek zafer yolunu açtığını belirtti. 

'Henüz tur atlamadık' 
İSPANYOL takımının teknik patronu Victor Munoz, galibiyete rağmen temkinli konuşmayı tercih etti. Munoz, Fenerbahçe'nin erken gol bulmak için saldıracağını iyi bildiklerini dile getirerek, "Beklediğimiz oldu. Buna karşı önlemler almıştık. İyi konsantre olmamız bize galibiyeti getirdi. Ancak henüz tur atlamadık. Fenerbahçe güçlü bir takım. Rövanşta herşey olabilir" dedi. 

Zincir kırıldı 

Fenerbahçe, mabedi ilan ettiği Şükrü Saracoğlu'nda dört ay aradan sonra kaybetti. Sarı - Lacivertliler, son olarak Kadıköy'de 19 Ekim 2004'te Lyon'a 3-1 teslim olmuştu. Evinde bu sezon ilk kez gol atamayan Fenerbahçe, Avrupa'da da ilk kez ağları ıska geçti. Fenerbahçe şu ana kadar tarihinde hiçbir İspanyol takımını yenemedi. 

UEFA'da dün gece 

Dinamo Kiev - Villarreal 0-0 
Grazer - Middlesbrough 2-2 
CSKA Moskova - Benfica 2-0 
Fenerbahçe - Zaragoza 0-1 
Aachen - Alkmaar 0-0 
Basel - Lille 0-0 
Heerenveen - Newcastle 1-2 
Olympiakos - Sochaux 1-0 
NOT Ertelenen A.Bilbao - A.Wien maçı 24 Şubat'ta oynanacak. 


</TEXT>
</DOC>
