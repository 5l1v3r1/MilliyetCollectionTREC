<DOC>
<DOCNO> 304890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonsiy11.html </URL>
<DATE> 2005/01/09/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Sarıgül CHP'yi iktidar yapmak için büyük sorumluluk üstleniyorum 
</HEADLINE>
<TEXT>

     Şişli Belediye Başkanı Mustafa Sarıgül, CHP yönetiminin, partiyi halktan kopardığını, siyasete katılmak isteyen halkı siyasetin dışında tuttuğunu savunarak, ''Partiyi halkla yeniden bütünleştirmek ve CHP'yi iktidar yapmak için büyük bir sorumluluk üstlenerek yola çıkıyorum'' dedi. 
     Mustafa Sarıgül, eşi Aylin Sarıgül ile birlikte CHP'nin 29 Ocak'ta yapacağı olağanüstü kurultaya kadar ''siyasi karargah'' olarak kullanacağı ofisin açılışını yaptı. 
     Ofisin açılışına, muhalif milletvekilleri, muhalif il, ilçe ve belediye başkanları ve partililer katıldı. 
     Davul zurna eşliğinde halay çeken ve ''Baykal istifa'', ''Yar saçların lüle lüle, Baykal sana güle güle'' , ''Ayva çiçek açmış yaz mı gelecek, Baykal kurultaya nasıl gelecek'' şeklinde sloganlar atan partililere seslenen Sarıgül konuşmasına, ''Türkiye yolculuğumuz hayırlı olsun'' diyerek başladı. 
     CHP Genel Merkezi'nden, kurultayda ''demokratikçe ve ahlaklıca'' yarışmasını isteyen Sarıgül, milyonlarca yurttaşın umudunu söndürmeye kimsenin hakkı olmadığını, buna da izin vermeyeceğini söyledi. 
     Sarıgül, ''Beni, ailemi, onurumu zedelemeye çalışıyorlar. Mustafa Sarıgül, helal süt emmiş bir ailenin çocuğudur. Bana bazı insanların atmaya çalıştığı çamurlar, hakkın, halkın duvarına çarpar'' diye konuştu. 
     Mücadelesini ''koltuğa sevdalı olanlarla laik çağdaş olanların mücadelesi'' olarak nitelendiren Sarıgül, ''Ben gücümü bulunduğum koltuktan değil, haktan, halktan alıyorum'' dedi. 
     
     ''KURULTAY, TARİHSEL BİR ÖNEM TAŞIYOR'' 

     Mustafa Sarıgül, açılışın ardından kendisine destek verenlerle birlikte düzenlediği basın toplantısında, çalışmaları ve yapacakları hakkında bilgi verdi. 
     CHP olağanüstü kurultayının ''tarihsel bir önem'' taşıdığını ifade eden Sarıgül, ''Bu kurultayda ya partimizin halka güven ve umut vermeyen mevcut halinin devamına ya da halkla bütünleşerek, yeniden yükselişe geçmesine ve Türkiye'de sosyal demokrat bir iktidarı gerçekleştirmesine karar verilecektir'' dedi. 
     Örgüte, delegelere ve halka güvendiğini belirten Sarıgül, ''Örgütümüz ve delegelerimiz, Kurultay'da uyuyan devin uyanmasını, CHP bayrağının en yükseğe çıkmasını sağlayacak yolu açacaktır'' diye konuştu. 
     CHP'nin ''halka, üyelere ve delegelere kapalı'' olduğunu savunan Sarıgül, partide demokrasi işlemediğini, adayların önseçimle değil, parti yöneticilerinin kişisel tercihiyle belirlendiğini söyledi. Sarıgül, ''CHP'nin, Atatürk'ün kurduğu bir parti olmasına ve bu ülkenin en köklü partisi olmasına rağmen Deniz Baykal ve ekibinin elinde sıradan bir partiye dönüştüğünü'' savundu. 
     Asıl sorunun CHP'yi yönetenlerin bu soruyu kendilerine bir kez olsun sormaması olduğunu ifade eden Sarıgül, ''Onlar parti yönetimini ellerinde tutmayı her şeyden önemli görmüşler, sırça köşklerinde oturarak iş değil laf üretmişlerdir. Bu yüzden farklı seslere tahammül bile edememişler, en masum eleştirileri bile ihraçla çözmeye çalışmışlardır. Soruyorum Bu nasıl bir parti yönetimi anlayışıdır '' dedi. 
     
     ''ALNIMIZ AK, BAŞIMIZ DİKTİR'' 

     ''Halk kendilerini kucaklarken parti yönetiminden uğramadıkları hakaret, karşılaşmadıkları iftira kalmadığını, bunların hepsini boşa çıkardıklarını'' anlatan Sarıgül, alnının ak, başının dik olduğunu, onurunu zedeleyecek hiçbir davranış içinde olmadığını ve olamayacağını söyledi. 
     Sarıgül, görevin, bu işi tamamına erdirmek, Kurultay'dan CHP iktidarının yolunu açacak kadronun çıkarılması olduğunu ifade ederek, bunu da delegelerin desteğiyle başaracağına inandığını kaydetti. 
     ''Projesiz, programsız yola çıkacak kadar akıl ve siyaset yoksunu değiliz'' diyen Sarıgül, örgütü aktif hale getireceğini, politikaları ve kararları örgütte tartışarak oluşturacağını, Avrupa Birliği konusunda, müktesebat çerçevesinde CHP iktidarında uygulamaya koyacağı ulusal programı hazırlayacağını anlattı. 
     CHP yönetiminin, partiyi halktan kopardığını, siyasete katılmak isteyen halkı siyasetin dışında tuttuğunu ileri süren Sarıgül, şöyle devam etti 
     ''Partiyi halkla yeniden bütünleştirmek ve CHP'yi iktidar yapmak için büyük bir sorumluluk üstlenerek yola çıkıyorum. Bizim yönetimimizde CHP kişi değil kadro partisi olacaktır. Bizim yönetimimizde CHP'de akıl ve bilim, cesaret ve kararlılıkla birleşecek, somut politikalarımız halka taşınacaktır. CHP'de demokrasi işleyecek, örgüt aktif hale gelecektir. 
     Bizim yönetimimizde CHP iktidar olacak, büyük önderimiz Atatürk'ün kurduğu demokratik, laik, çağdaş Türkiye Cumhuriyeti daha da güçlenecek ve dünya bu Türkiye'ye gıptayla bakacaktır. Siyaset akıl işidir, siyaset yürek işidir. İkisini biraraya getirenler tarih yapanlardır. Biz tarih yazmaya değil tarih yapmaya geliyoruz. Uyuyan devi uyandıracağız '' 
     
     SORULAR 

     Bir gazetecinin, ''Deniz Baykal 'ABD'den destek aldığınızı' dile getirdi, bu doğru mu '' sorusuna Sarıgül, ''Baykal'ın çekmek istediği noktaya asla ve asla gelmeyeceğim. Bizim gücümüz halkın gücüdür. Sarıgül, dünyanın bütün demokratik ülkelerine gidecek ve görüşecek, ama tek bir şeyi, Türkiye'nin ve Türk ulusunun menfaatlerine ve çıkarlarını savunacak'' yanıtını verdi. 
     Kemal Derviş'in kendisine destek verip vermediğine ilişkin bir soru üzerine Sarıgül, ''Ben CHP'ye güç katılmasını arzu ediyorum, CHP'de bir değişim zamanıdır, buna halkımız karar vermiştir'' dedi. 
     ''Kurultay'da Genel Başkan seçilirseniz, Başbakan da seçileceğinizi dile getirdiniz, 2005'te erken seçim olasılığı mı görüyorsunuz '' sorusunu Sarıgül, ''Biz bütün hazırlıklarımızı yapıyoruz. Türkiye'de çalmadığımız kapı, gitmediğimiz ev kalmayacak. Bütün ulusa bu çağrıyı açıklıyoruz'' diye yanıtladı. 
     Mustafa Sarıgül, bir gazetecinin, ''Deniz Baykal'ın, yerel seçimlerden önce Başbakan Recep Tayyip Erdoğan ile görüşme yaptığınız ve bundan genel merkezi haberdar etmediğiniz yönünde bir açıklaması oldu'' demesi üzerine, ''Ben belediye başkanıyım. Herkesle görüşürüm. Sarıgül, kapalı kapılar ardında, lobilerde toplantılar yapmaz'' diye konuştu. 
     Sarıgül, bir soru üzerine, ''Bu hareket Sarıgül'ün hareketi değildir, sosyal demokrasinin ve sosyal demokratların büyük buluşmasının hareketidir'' dedi. 
     ''Hüsamettin Özkan'ın da sizi desteklediği yolunda bilgiler var'' diyen bir gazeteciye ''Sizden zaten böyle bir soru beklenir. Çok teşekkür ediyorum. Böyle bir soru zaten sizden bekliyordum. Daha ağır bir sorunuz var mı, başka bir sorunuz var mı'' diyerek tepki gösteren Sarıgül, toplantı sonunda ise Özkan ile arkadaş olduklarını, ancak siyasi bir birliktelikleri bulunmadığını söyledi. 
     
</TEXT>
</DOC>
