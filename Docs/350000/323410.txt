<DOC>
<DOCNO> 323410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/soneko04.html </URL>
<DATE> 2005/03/13/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
ATO'dan "vergilerimizi katlayalım" çağrısı... 
</HEADLINE>
<TEXT>

     Ankara Ticaret Odası ATO Başkanı Sinan Aygün, Mart ve Nisan aylarının gelir ve kurumlar vergilerinin beyan dönemi olduğunu hatırlatarak, vergi mükelleflerini, gönüllü vergi artırma seferberliğine katılmaya davet etti. 
     ATO Başkanı Aygün, konuya ilişkin yaptığı yazılı açıklamada, mükellefin vergi denetimlerinden köşe bucak kaçmadan rahat bir yıl geçirmesi için bu fırsatı iyi değerlendirmesi gerektiğinin altını çizerek şunları kaydetti 
     ''Gelin tutumumuzu değiştirelim ve gönüllü olarak gelirlerimizi tam ve doğru olarak beyan edelim. Maliye Bakanlığı geçen yıl yaptığı denetimlerde sektörleri adeta mercek altına aldı. Birçok işyerinin defterlerini inceledi. Birçok üyemiz beni arayarak yardım istedi. Hepimiz sıkıntılı günler yaşadık. Bu yıl bunları tekrarlamayalım. 2005 yılı Türkiye açısından bir sıçrama yılı olmalıdır. Bunun da en önemli ayağı, kamu maliyesinin ayakta durmasıdır. Hepimize görev düşüyor. Bize düşen görev, vergi matrahımızı doğru olarak beyan etmemizdir. Bunu da gönüllü olarak yapalım ve Maliye'ye karşı alnımız açık çıkalım. Aksi halde, denetim elemanları 2005 yılı içerisinde daha sıkı bir denetim uygulayacaklar. Bu fırsatı vermeyelim. Bu günden söylüyorum, gelirini doğru beyan etmeyip, maliyenin pençesine düşen arkadaşlarım beni aramasınlar. Vergi oranlarının düşürülmesi için bizler Oda olarak elimizden gelen gayreti göstereceğiz. Buna karşın mükelleflerimizden, gönüllerinden geçen vergiyi beyan etmelerini değil, bunun üzerinde bir gönüllülüğü ortaya koymalarını, gerçek kazançlarını beyan etmelerini bekliyorum.'' Vergilerin eksik beyanı yüzünden kesilen cezalar nedeniyle çok sayıda esnaf ve tüccarın iflas ettiğinin bilindiğini ifade eden Aygün, bu duruma gelmeden beyanların doğru yapılmasının şart olduğunu söyledi. 
     
     ''HER BİRİMİZ VERGİ DENETMENİ OLALIM'' 
     Her Türk vatandaşının vergi denetmeni gibi çalışması halinde Türkiye'nin en büyük kara deliği olan ve Türkiye ekonomisinin yüzde 66'sını teşkil eden kayıtdışılığın önlenebileceğine dikkati çeken Aygün, açıklamasında daha sonra şu görüşleri kaydetti 
     ''Esnaf ve tüccarımız aynı zamanda birer tüketicidir. Her arkadaşımız alışverişlerde fişini, faturasını almalıdır ve vermelidir. Bunu yapmadığımız sürece, fişsiz, faturasız satış yapılan işportadan ve sosyete pazarlarından da şikayet etme hakkımız kalmaz. Unutulmamalıdır ki, kayıtdışılığın yarattığı haksız rekabet, ülkemizi olduğu kadar bizim üyelerimizi de zarara uğratmaktadır.'' 
     
</TEXT>
</DOC>
