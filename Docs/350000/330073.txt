<DOC>
<DOCNO> 330073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun35.html </URL>
<DATE> 2005/04/04/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Talat Tayvan modeli, Kıbrıs'ta uygulanabilir değil 
</HEADLINE>
<TEXT>

     KKTC Başbakanı Mehmet Ali Talat, ''Kıbrıs konusunda ortaya atılan Tayvan modelinin, koşulların farklı olması nedeniyle Kıbrıs'ta uygulanabilir olmadığını'' söyledi. 
     ''Bu modelin daha çok izolasyonların kaldırılmadığı ve çözümün olmadığı bir durum için ortaya atıldığını, ancak pratikte aynı koşulların bulunmadığını'' ifade eden Talat, ''Bizim temel hedefimiz çözümdür. İzolasyonları kaldıralım derken bile Rum tarafını motive etmek için de bunu düşündüğümüzü ifade ediyoruz'' dedi. 
     Başbakan Talat, Bayrak Radyo Televizyonu'na BRT yaptığı açıklamada, esas hedeflerinin çözüm olduğunu ifade ederek, ''Bu nedenle çözümsüzlüğün bir şekli olan Tayvan modelinin Kıbrıs için öngörülmemesi gerektiğini'' söyledi. 
     Bir model yerine izolasyonların kaldırılması üzerinde durduklarını belirten Talat, ''İzolasyonlar kalkarsa Kıbrıs Türkü daha rahat bir yaşam sürer, ekonomide gelişme olur. Ama bunu isterken en fazla da Rum tarafının masaya gelmesini sağlayacağı için izolasyonların kalkmasını istiyoruz ve ısrar ediyoruz'' dedi. 
     Başbakan Talat, ''Tayvan modelinde uygulanan bazı temel kıstasların izolasyonların kalkması anlamına geldiğine'' işaret ederek, ''Bu bağlamda bunun Tayvan modeli olarak nitelendirilip, nitelendirilmeyeceğinin çok fazla önemli olmadığını'' belirtti. 
     ''Tayvan modelinin kalıcı bir çözüm olamayacağının kabul edilmesi gerektiğini'' ifade eden Talat, Tayvan'daki durumun Çin Halk Cumhuriyeti'nin olumlu tutumu nedeniyle farklı olduğunu söyledi. Talat, ''Bizde ise tersine, Papadopulos yönetiminin tam olumsuz tutumu vardır. Yani orada Tayvan'a inen uçaklara Çin Halk Cumhuriyeti izin vermektedir. Oradaki havaalanının açık olduğunu, oraya uçuş yapılabileceğini kabul etmekte ve onay vermektedir'' diye konuştu. 
     Kıbrıs'ta ise dünyanın KKTC'ye uçuş yapmak istediğini, ancak Rum yönetimi lideri Tasos Papadopulos yönetiminin buna karşı çıktığını kaydeden Talat, bu nedenle böylesi bir benzetmenin yerinde olmadığını ve uygulanma şansının da bulunmadığını söyledi. 
     
</TEXT>
</DOC>
