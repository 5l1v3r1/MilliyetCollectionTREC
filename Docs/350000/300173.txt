<DOC>
<DOCNO> 300173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun30.html </URL>
<DATE> 2004/12/23/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Putin Yunanistan, Türkiye'yi örnek alsın 
</HEADLINE>
<TEXT>

     Nihat Dağdelen bildiriyor 

Rusya Devlet Başkanı Vladimir Putin, Yunanistan'ın Moskova ile ekonomik ilişkilerde Türkiye'yi örnek alması gerektiğini söyledi. 
     Putin, yerli ve yabancı basın mensupları için düzenlediği basın toplantısında, Yunanlı bir gazetecinin, ''Türkiye ile Rusya arasında çok yakın ekonomik ilişki kurulmasına bağlı olarak, Kıbrıs konusunda Moskova'nın BM Güvenlik Konseyi'ndeki veto hakkını kullanmayacağı yolunda söylentiler dolaştığını, bunun doğru olup olmadığı'' yolundaki sorusu üzerine şunları söyledi 
     ''Rusya ve Türkiye ilişkilerinin derinleşmesi Yunanistan'da tedirginlik yaratıyorsa buna basit bir çözüm yolu var. Yunanistan da Rusya ile olan ilişkisini Türkiye seviyesine çıkarmalı. Denge olsun diye Türkiye ile ilişkilerimizi kısıtlamak çok saçma bir şey olur. Eğer Yunanistan da bizimle yakın ekonomik ilişkiler kurarsa sözünü ettiğiniz kaygılar ortadan kaybolur. Yanlış bilmiyorsam, geçen yaz Türkiye'ye 2 milyon Rus vatandaşı gitti. Galiba Ruslar, Almanların ardından ikinci sırada. Peki neden Çünkü Türkiye'nin çok normal ve insancıl bir vize uygulaması var. Ben de sekiz yıl önce gittim. Hemen havaalanında 20 dolar karşılığında pasaportunuza damga vuruyorlar.'' Yunanistan vizesinde durumun çok farklı olduğunu ifade eden Putin, konuşmasını şöyle sürdürdü 
     ''Bunun sorumlusu da biz değiliz. Ekonomik ilişkilerimizi geliştirmemiz lazım. Bakın, Türk müteahhitlerin Rusya'da aldığı işlerin tutarı 14 milyar dolara yaklaşıyor. Yunanistan'a kim engel oluyor ki Türkiye ile ekonomik ilişkilerimizi azaltmak yerine, Yunanistan'la da güçlendirmeliyiz. Diğer yandan, askeri alanda Yunanistan'la işbirliğimiz, Türkiye ile olmadığı kadar iyi gelişiyor. Başından beri Kıbrıs sorununu sadece ada halkının, yani Rumlarla Türklerin birlikte çözmesi gerektiğini söylüyoruz. Nisan ayındaki referandum öncesi veto hakkımızı kullanmıştık, çünkü oylama öncesi dış baskı yapılmasını istemiyorduk. BM Genel Sekreteri Kofi Annan planını destekliyoruz. Şimdi sorunun çözümü için Kıbrıs'ın Rum kesimi elinde başka araçlar var... Kıbrıs AB üyesi, Türkiye ise daha yeni üyeliğe hazırlanıyor.'' 
     
</TEXT>
</DOC>
