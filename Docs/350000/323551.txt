<DOC>
<DOCNO> 323551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/spor/axspo03.html </URL>
<DATE> 2005/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gencim, çalışkanım 
</HEADLINE>
<TEXT>


Galatasaray'ın yeni yıldızlarından Hasan Kabze, İstanbulspor karşılaşmasında attığı 3 golün başlangıç olduğunu açıkladı. Genç futbolcu, "Uzun bir yolum var. Daha çok şey yapmam gerekiyor" diye konuştu 

RAŞİT ALTUN 


Gündemde bir numara 
SARI - Kırmızılı formayı on birde giydiği ilk maçında İstanbulspor filelerini 3 kez havalandıran Hasan Kabze, gündemin bir numaralı ismi olmayı başardı. Necati'nin kırmızı kart cezası nedeniyle forma şansı bulan genç oyuncu, "Gencim ve daha yolun çok başındayım. Her zaman çok çalışmam gerekiyor. Takımımın başarısı için bundan sonra daha güzel işler yapmak istiyorum" dedi. 

Başarısını paylaştı 
HASAN Kabze, başarılı performansı ve attığı üç golde de takım içindeki ağabeylerinin önemli katkısının olduğunu dile getirdi. Genç futbolcu şunları söyledi "Maçtan önce Arif ağabey beni çok iyi motive etti. Hakan ağabeyi söylemeye gerek yok. O tutulması çok zor bir forvet. Onun boşalttığı alanlara koşu yaptığınız zaman mutlaka pozisyon buluyorsunuz. Golleri onun sayesinde attım." 

Hagi, FIFA yolcusu 

FIFA Futbol Komitesi'nde yer alan Galatasaray Teknik Direktörü Hagi, komitenin İsviçre'de yapacağı toplantı için bugün İsviçre'ye gidecek. Rumen çalıştırıcı, Pele, Beckenbauer, Platini ve Bobby Charlton gibi ünlü teknik adamlarla bir araya gelip, futboldaki son gelişmeleri değerlendirecek. Hagi'nin, yarın İstanbul'a dönmesi bekleniyor. 

Aslan'a izin jesti 

SARI-Kırmızılı takımın hocası Hagi, İstanbulspor maçının ardından futbolcularına izin verdi. Bir günlük tatili fırsat bilen bazı oyuncular pazar gününü İstanbul dışında değerlendirmeyi tercih etti. Bu arada Galatasaray, B.B.Ankaraspor ile oynayacağı kritik lig maçının hazırlıklarına bugün yapacağı tek antrenmanla başlayacak. 

Hagi'den özel ilgi 

ERHAN TELLİ 

'Siz baştacısınız' 
GALATASARAY Teknik Direktörü Hagi, İstanbulspor maçında taraftarlar tarafından ıslıklanan Arif Erdem ve Hasan Şaş ile özel görüşme yaptı. Rumen hocanın, "Sizler Galatasaray'ın gururu ve baştacısınız. Yapılanlar çok yanlış. Ancak kafanıza takmayın ve sadece işinize bakın. Ben görev yaptığım sürece siz de bizimle olacaksınız. Gerçek Galatasaraylılar sizinle gurur duyuyor" dedi. 

'Büyük saygısızlık' 
HAKAN Şükür yaşananların Galatasaray'a yakışmadığını dile getirdi. Golcü futbolcu, "Arkadaşlarımıza yapılanlar bence saygısızlıktı. Bu tür şeyler böylesine saygı gösterilmesi gereken kişilere asla yapılmamalı. Seyircimizden hassasiyet bekliyoruz" dedi. Necati Ateş ise ilk defa futbolcusunu ıslıklayan bir Galatasaray seyircisiyle karşılaşmanın üzüntüsünü yaşadığını açıkladı. 


</TEXT>
</DOC>
