<DOC>
<DOCNO> 311068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonspo27.html </URL>
<DATE> 2005/01/31/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
FIBA'da Tuborg Pilsener, Fransa'nın Strasbourg IG takımıyla karşılaşacak 
</HEADLINE>
<TEXT>

     Basketbolda FIBA Erkekler Avrupa Ligi C Grubu'nda son 8 maçından da galibiyetle ayrılan Tuborg Pilsener, yarın Fransa'nın Strasbourg IG takımıyla karşılaşacak. 
     Yeşil-beyazlı ekip, maç fazlasıyla liderliğini sürdüren BC Khimki Moskova'nın haftayı ''bay'' takım olarak geçirecek olması nedeniyle Strasbourg IG engelini kayıpsız geçerse liderlik koltuğuna oturacak ve gruptan ilk 2 içinde çıkmayı garantileyecek. 
     Atatürk Spor Salonu'nda saat 19.00'da başlayacak karşılaşmanın biletleri, 1 YTL'den satılacak. 
     Mücadeleyi İspanyol Vicente Bulto, Bulgar Marin Mehandjiev ve Ukraynalı Vladimir Drabikoskyy hakem üçlüsü yönetecek. 
     
     İZMİR'DE 5'DE 5 
     İzmir'de bugüne dek yaptığı maçlarda Bnei SK Hasharon, Dexia Mons Heinaut, BC Khimki Moskova, Demon Astranouts Amsterdam ve Anwil Wlocklawek maçlarından kayıpsız ayrılarak kendi sahasında 5'de 5 yapan Tuborg Pilsener'de, kulüp basketbol şubesi sorumlusu Önder Bingöl, Strasbourg IG karşılaşmasından da galip ayrılıp 6'da 6 yapmak ve gruptan lider çıkmayı planladıklarını söyledi. 
     Puan cetvelinde 3. sırada bulunan Strasbourg IG'nin zorlu bir rakip olduğunu ve desteğe ihtiyaçlarının olduğunu kaydeden antrenör Mete Babaoğlu da İzmirli basketbolseverleri maça çağırdı. 
     Babaoğlu, ''Kazanırsak bir yandan ilk 2'yi garantileyeceğiz, diğer yandan da liderlik yolunda önemli bir engeli aşacağız. Kaybedersek, yüze yüze kuyruğuna kadar geldiğimiz liderlik hesaplarını tehlikeye atacağız'' dedi. 
     Yeşil-beyazlı ekipte, sakatlığı süren Hüseyin Demiral dışında eksik bulunmuyor. 
     
</TEXT>
</DOC>
