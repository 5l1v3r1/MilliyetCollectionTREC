<DOC>
<DOCNO> 321490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/soneko24.html </URL>
<DATE> 2005/03/07/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Nema ödemeleri yarın başlıyor... Yüzde 2.25 artış bekleniyor... 
</HEADLINE>
<TEXT>

     Zorunlu Tasarruf olarak bilinen Tasarrufu Teşvik Hesabı nema ödemelerine, yarın Ziraat Bankası şubelerinde başlanacak. 
     Beşinci taksit nema ödemeleri, daha önceki ödemelerde olduğu gibi, ''işveren'' veya ''kişisel başvuru'' şeklinde yapılacak. 
     Beşinci taksit ödemeleri için toplu başvurular, 7 Şubat tarihinden itibaren Ziraat Bankası'nca alınmaya başlanmıştı. 
     Kurum ve işyeri aracılığıyla talepte bulunan hak sahiplerine ödemeler, taksit ödemelerinin başlamasını takiben en geç 3 gün içinde yapılacak. 
     
     BİREYSEL BAŞVURULAR 

     Kurumu aracılığıyla başvurmayan hak sahiplerine ödemeler ise Tasarrufu Teşvik hesap numarasının son hanesine göre sırayla yapılacak. 
     Buna göre Tasarrufu Teşvik hesap numarasının son hanesi 1 olan hak sahiplerine 8 Mart 2005, 2 olan hak sahiplerine 9 Mart 2005, 3 olan hak sahiplerine 10 Mart 2005, 4 olan hak sahiplerine 11 Mart 2005, 5 olan hak sahiplerine 14 Mart 2005, 6 olan hak sahiplerine 15 Mart 2005, 7 olan hak sahiplerine 16 Mart 2005, 8 olan hak sahiplerine 17 Aralık 2005, 9 olan hak sahiplerine 18 Mart 2005 tarihlerinde ödeme yapılacak. 
     
     YÜZDE 2.25'LİK ARTIŞ BEKLENTİSİ 

     Bu arada ödemelerde, bir önceki taksite göre artış oranının yaklaşık yüzde 2.25 olması bekleniyor. 
     Nema ödemelerinin ne kadar artacağı Hazine tarafından belirleniyor. Ancak hesaplamada yıllık yüzde 5 sabit rakam enflasyon hesabı uygulanıyor. 
     Buna göre son 3 aylık enflasyon rakamı ile sabit rakam toplandığında, hak sahiplerinin nemalarını bir önceki taksite göre yaklaşık yüzde 2.25 oranında zamlı alacağı ortaya çıkıyor. 
     Bu hesaba göre 5. taksitte, bir önceki taksitte 1 milyar lira nema alan hak sahipleri yaklaşık 1 milyar 22.5 milyon lira, 500 milyon lira alan hak sahipleri ise yaklaşık 511 milyon 250 bin lira alacak. 
     
</TEXT>
</DOC>
