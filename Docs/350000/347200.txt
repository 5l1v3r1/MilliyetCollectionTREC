<DOC>
<DOCNO> 347200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo01.html </URL>
<DATE> 2005/05/30/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Özdemir Tek yabancı hakkımız var onu da kalecide kullanmak istemiyoruz 
</HEADLINE>
<TEXT>

     Fenerbahçe Kulübü İkinci Başkanı ve Basın Sözcüsü Nihat Özdemir, Teknik Direktör Christoph Daum ile 2 yıl daha çalışmak için gereken anlaşmayı önümüzdeki hafta imzalamak için çalışmalarının sürdüğünü söyledi. 
     Özdemir, Fenerbahçe Faruk Ilgaz Tesisleri’ndeki gecede basın mensuplarının sorularını yanıtladı. 
     Teknik Direktör Daum ile imzalanacak sözleşmeye ilişkin bir soru üzerine Özdemir, "Geriye birkaç tane önemsiz nokta kalmıştır. Tahmin ediyorum önümüzdeki haftanın bir günü bununla ilgili sözleşmeyi imzalayacağız. Önümüzdeki 2 yıl daha Daum ile çalışmak istiyoruz. Daum ile çalışmak için gereken anlaşmayı inşallah önümüzdeki hafta imzalayıp yolumuza devam edeceğiz" dedi. 
     
     HEDEF ÜST ÜSTE 3. ŞAMPİYONLUK 
     Özdemir, Birinci Süper Lig’de gelecek sezon da şampiyonluğu kazanarak, üst üste 3 kez şampiyonluk elde eden bir yönetim kurulu olarak Fenerbahçe tarihine geçmek istediklerini söyledi. 
     30 yıl aradan sonra üst üste 2. şampiyonluğu elde ettiklerini 
     anımsatan Özdemir, "İnşallah önümüzdeki yıl da şampiyon olduğumuz zaman tarihimizde üst üste 3 kez şampiyon olan bir yönetim olarak Fenerbahçe tarihine geçeceğiz" diye konuştu. Taraftarların Avrupa’da başarı beklediğinin bilincinde olduklarını kaydeden Özdemir, bunun için hazırlıklarının sürdüğünü kaydetti. Özdemir, "Önümüzdeki hafta teknik direktörle anlaşmamızı yapacağız. Teknik direktörümüz transfer konusundaki raporunu sunacak. Çalışmalara dört bir elden arkadaşlarımız başlayacak. Gelecek yıl hem Türkiye’de hem de Avrupa liglerinde başarıya koşacak takım yaratmanın peşindeyiz" şeklinde konuştu. 
     
     RÜŞTÜ’NUN DURUMU 
     Özdemir, İspanya’nın Barcelona takımından bir yıllığına kiralanan kaleci Rüştü konusunda da teknik direktörden gelecek rapora göre hareket edeceklerini söyledi. 
     Milli kaleci konusunda kendi düşüncelerini dile getiren Özdemir, "Rüştü’nün şampiyonlukta önemli bir emeği vardır. Gelecek yıllarda da ben isterim ki Rüştü yine Fenerbahçe formasını giysin ve Fenerbahçe formasıyla futbolu bıraksın" diye konuştu. 
     "Mondragon Galatasaray’dan ayrılmak istiyor. Fenerbahçe’ye transfer etmek gibi bir düşünceniz olur mu " şeklindeki soruya Nihat Özdemir, "Bizim bir yabancı hakkımız var. Bunu kalecide kullanmak istemiyoruz. Mondragon’a talip olmamız söz konusu değil" şeklinde yanıt verdi. 
     Bu arada, Fenerbahçe Kulübü Yönetim Kurulu, Faruk Ilgaz Sosyal Tesisleri’nde düzenlenen geceden önce kulüp binasında toplantı yaptı. 
     
</TEXT>
</DOC>
