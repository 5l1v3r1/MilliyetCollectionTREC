<DOC>
<DOCNO> 349046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/spor/spo10.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Loeb zafere yakın 
</HEADLINE>
<TEXT>


Kemer'de düzenlenen Dünya Ralli Şampiyonası'nın 7. ayağında, ikinci gün sonunda da lider değişmedi. Dünya klasmanında zirvede oturan Citroen'in Fransız pilotu Türkiye'de de ilk sıradaki yerini korudu 

Fuat ERCAN Murat AĞCA ANTALYA'DA 


Dünya Ralli Şampiyonası'nın yedinci ayağı olarak Kemer'de devam eden Türkiye Rallisi'nde Citroen pilotu Sebastien Loeb ikinci günü de zirvede tamamladı. Geçen yılki rallinin galibi olan ve takvimde de son üç yarışı kazanan Fransız sürücü, temkinli ve kontrollü bir sürüşle rakipleriyle arasındaki ortalama bir dakikalık farkı korudu. 
Henüz ilk etapta ele geçirdiği liderliğini dün yapılan toplam 150,49 km.'lik yedi özel etap sonunda sürdüren Loeb'ü, 1.14 saniye gerisinde Subaru'dan Petter Solberg izliyor. İlk günü üçüncü kapatan Solberg, dün Kemer 2 ve Silyon 2'de yaptığı ataklarla Peugeot'dan Marcus Grönholm'ü geride bırakmayı başardı. 

Sainz yükselişte 
Ancak aralarında sadece birkaç saniye bulunan iki tecrübeli pilotun, bugün yapılacak son etaplarda kıyasıya bir çekişme yaşaması bekleniyor. 1. ayakta müthiş bir performans göstererek ilk günü ikinci tamamlayan Mitsubishi pilotu Gigi Galli ise dün henüz birinci etap olan Kemer 1'de turbo sorunu yaşayınca 10. sıraya geriledi. Citroen'in sadece bir yarışlık ünlü pilotu Carlos Sainz ise dün bir sıra yükselerek 4.'lüğe oturdu. Peugeot'dan Markko Martin de 5. durumda bulunuyor. 
İkinci ayaktaki altı etap sonrası pilotlar dün saat 18.00'de yine Akdeniz Üniversitesi Kampüsü'nde bulunan Efes Pilsen Özel Seyirci Etabı'nda ralliseverlerle buluştu. Son ayağı bugün yapılacak ve Chimera 2 ile Olympos özel etaplarını tamamlayan ekipler, saat 12.55'ten itibaren Kemer Servis Alanı'nda finiş görmeye başlayacaklar. 

Cem Yılmaz şov 

Efes Pilsen Özel Seyirci Etabı'na katılan ünlü şovmen Cem Yılmaz, tek sıfır öncü aracını da kullandı. Akdeniz Üniversitesi Kampüsü'nü dolduran seyircilerin büyük ilgi gösterdiği ve geceye renk katan Yılmaz'ın parkurda birkaç tur attığı öncü aracın co pilotluğunu ise Bülent Bilgin yaptı. 

Yağmurun azizliği 

Rallide birçok seyircinin ilgi gösterdiği 14. etapta bastıran ani sağnak yağmur, herkese zor anlar yaşattı. İlk gün dolunun azizliğini uğrayan pilotlardan bir kısmı yağmur bastırmadan parkuru güçlükle tamamladı. Bu arada yarış dışı kalan araç sayısı dün 16'ya yükseldi. 

En iyisi Besler 

Türkiye Rallisi'nde mücadele eden Türk pilotları arasında dün yine en iyi dereceyi Mehmet Besler elde etti. Ford Rallye Sport takımı adına Focus WRC ile yarışan Besler, günü genel klasmanda 21. sırada tamamladı. Hyundai Accent WRC ile Ali Deveci 23., Ford Focus WRC ile Nejat Avcı 26. ve Clio 1600 ile S1600 kategorisinde ikinci durumda iddiasını sürdüren Renault'dan Ercan Kazaz 33. durumda bulunuyor. 


</TEXT>
</DOC>
