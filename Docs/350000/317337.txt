<DOC>
<DOCNO> 317337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur26.html </URL>
<DATE> 2005/02/21/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
''Yedizlerle ilgili iddia oynatılsın ..'' 
</HEADLINE>
<TEXT>

     İzmir'de ikinci kez çocuk sahibi olmak isterken uygulanan aşılama yöntemiyle yediz bebek beklediklerini öğrenen Aliağalı Sibel-Hüseyin Deniz çifti, bebeklerin bakımına sponsor olmak için kendilerini henüz kimsenin aramadığını bildirdi. 
     AA muhabirinin görüştüğü baba Hüseyin Deniz, eşinin sağlık durumunun değişken olduğunu, yiyip içme konusunda sıkıntı yaşadığını, ayaklarında ve kasıklarında ağrı olduğunu kaydetti. Doktorun bu durumu ''normal'' karşıladığını bildiren Deniz, bebeklerin hepsini dünyaya getirip getirmeme konusunda henüz karar vermediklerini ifade etti. Sponsor olmak için kendilerine henüz başvuran kişi ya da kurum olmadığını kaydeden Deniz, ''Gazetecilerden ve doktorumuzdan, bu tür talepler geldiğini duyuyoruz ama bize resmi olarak başvuran kimse yok. En büyük sıkıntımız maddi'' dedi. 
     
     İDDİA ÖNERİSİ 

     Sibel Deniz'in doktoru Central Hospital Başhekimi ve Kadın Hastalıkları Doğum Uzmanı Dr. Özer Gürbüz, sponsorlukla ilgili kendilerine bazı teklifler geldiğini, bazı şirketlerin arayarak kendilerine maliyet sorduğunu ifade ederek, ''Bize bu soruları soranlara, maliyetin çok değişken olduğunu, 10-150 bin YTL arasında değişebileceğini söylüyoruz'' dedi. 
     Çocuk bezi ve mama firmalarının konuyla çok ilgili olduğunu, bir şirketin 2.5 ton süt bağışlamak istediğini kaydeden Gürbüz, şöyle devam etti 
     ''Konuyla ilgili bize değişik tepkiler ve teklifler geliyor. Büyükbaş hayvancılık yapan bir tüccar, aileye bir inek verme teklifi yaptı. Ayrıca çocuğu olmayan bir kadın, alınma ihtimali olan 4 bebeğin bırakılması ve birinin kendisine verilmesi önerisini getirdi. Ayrıca, bebeklerin cinsiyeti belli olduktan sonra alınma konusunda kesin karar verilmesi ve sponsor aramak yerine bebeklerle ilgili iddia oynatılması konusunda da öneriler var. '' 
     
     "ANNE İKNA OLUYOR" 

     Gürbüz, bebeklerin doğumu konusunda üniversiteler ile görüşmelerinin sürdüğünü belirterek, ''Türkiye'de yeni doğan yoğun bakımıyla ilgili yeterli destek göremezsek, yurt dışındaki bir merkezle bağlantı kurmayı planlıyoruz'' dedi. Ailenin henüz bebeklerin kaçının dünyaya getirileceğiyle ilgili kesin karar vermediğini ifade eden Gürbüz, şu bilgileri verdi 
     ''Aile bebeklerin hepsini dünyaya getirmeye karar verirse, bununla ilgili 3 ihtimal var. Yüzde 20 ihtimalle bebeklerin hepsi sağlıklı doğabilir ve yaşayabilir. Gebeliğin ilerleyen aylarında bebeklerden bazıları anne karnında kendiliklerinden ölebilir ve düşebilir. Ayrıca 7 bebeğin erken doğma ve yaşamama ihtimali de söz konusu. Bebek sayısının ailenin kararıyla üçe düşürülmesi durumunda da kalan bebeklerin sağlıklı doğma ve yaşama şansı yüzde 77'dir. Anne önceleri hepsini dünyaya getirmek istiyordu, ancak yavaş yavaş 4 bebeğin alınması ihtimaline ikna oluyor.'' 

     
</TEXT>
</DOC>
