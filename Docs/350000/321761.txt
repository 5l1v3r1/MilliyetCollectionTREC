<DOC>
<DOCNO> 321761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun16.html </URL>
<DATE> 2005/03/08/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Irak yine kan gölü 
</HEADLINE>
<TEXT>

     Irak'ın başkenti Bağdat'ta, İçişleri Bakanlığı'nda çalışan üst düzey bir polis yetkilisinin öldürüldüğü bildirildi. 
     Bakanlık kaynakları, bakanlığın göçmenlik bölümünde çalışan Tümgeneral Gazi Muhammed'in bir araçtan açılan ateşte öldürüldüğünü kaydettiler. 
     Bir internet sitesinde yayımlanan bildiride de, El Kaide'nin Irak'ta Ebu Musab Ezzerkavi'nin liderliğindeki grubu saldırının sorumluluğunu üstlendi. 
     Öte yandan, Bağdat'ın güneyindeki bir saldırıda 5 Iraklı askerin öldüğü bildirildi. 
     Irak ordusundan yapılan açıklamada, Iraklı askerlerin dün gece İskenderiye yakınlarında bombalı araçla düzenlenen saldırıda öldüğü belirtildi. 
     Açıklamada, yine İskenderiye'de üzerlerine bağladıkları patlayıcılarla saldırı düzenlemeye hazırlanan 4 kadın intihar komandosunun yakalandığı, kadın militanların direnişçi Gizli İslami Ordu adlı bir gruba üye olduklarını itiraf ettikleri belirtildi. 
     Ordu açıklamasında, intihar komandolarından ikisinin İskenderiye mahkemesine, diğer ikisinin ise bir ordu barikatına saldırı düzenlemeyi planladığı kaydedildi. 
     
     ÇATIŞMALARDA 6 KİŞİ ÖLDÜ 

     Öte yandan, Irak'ta Amerikan askerleriyle direnişçiler arasındaki şiddetli çatışmalarda, 6 kişinin öldürüldüğü bildirildi. 
     Hastane kaynakları, başkent Bağdat'ın batısındaki Ramadi'deki sabah saatlerinde çıkan çatışmalarda 1 kişinin öldüğünü, 3 kişini yaralandığını açıkladı. 
     Amerikan kuvvetlerinin, silahlı adamların kaçtığı hastaneye girerek çalışanların fotoğraflarını çektiği belirtilirken, Amerikan ordusundan yapılan yazılı açıklamada, El Anbar bölgesinde son 48 saat içinde direnişçi olduğu sanılan 41 kişinin yakalandığı kaydedildi. 
     Bağdat'ın kuzeyinde, Amerikan askerlerinin dün gece 2 kişiyi öldürdüğü, birini yaraladığı, 5 kişiyi de yakaladığı belirtilen açıklamada, Bağdat'ın kuzeyindeki Musul'da Amerikan askerlerinin 2 direnişçiyi öldürdüğü, 2'sini yaraladığı ifade edildi. 
     Açıklamada, kentin doğusunda bir bomba yerleştirmeye çalışırken yakalanan bir direnişçinin Amerikan askerleri tarafından öldürüldüğü de belirtildi. Kentte yapılan aramalarda, direnişçilerin silah sakladığı 2 büyük deponun ortaya çıkarıldığı kaydedildi. 
     
</TEXT>
</DOC>
