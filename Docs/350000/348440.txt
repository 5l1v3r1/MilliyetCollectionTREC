<DOC>
<DOCNO> 348440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/siyaset/siy11.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Patriğe göre 100 bin kişi göçmüş 
</HEADLINE>
<TEXT>


Osmanlı arşivine göre 438 bin, 1919'un Ermeni Patriği'ne göre 100 bin Ermeni tehcir edildi 

ÖNAY YILMAZ İstanbul 


Ermeni Patriği Zaven Egyazaryan'ın İstanbul'da Fransızca çıkan Musevi cemaatine ait Le Journal d'Orient adlı gazeteye verdiği röportajda, Mezopotamya'ya göç eden Ermenilerin sayısını 100 bin olarak verdiği ortaya çıktı. 
26 Şubat 1919 tarihli röportajda Patrik Egyazaryan'ın verdiği rakamların günümüzde açıklanan göç rakamlarından bir hayli farklı olduğu dikkati çekti. Osmanlı arşivlerinde bu sayı yaklaşık 438 bin, ABD arşivlerinde 500 bin olarak açıklanıyor. 
Gazete, 500. Yıl Vakfı Koordinatörü Harry Ojalvo'nun aile arşivinden çıktı. Ojalvo, eşinin büyükbabasının Fransa Başbakanı Georges Clemenceau'ya bir geçmiş olsun ilanı verdiği için gazetenin bu sayısının aile arşivinde yıllardır saklandığını belirterek, "Tesadüfen Ermeni Patriği Zaven Efendi'nin mülakatını gördüm." dedi. 
Patrik Egyazaryan, mülakatta, şu görüşleri ileri sürmüştü "Jön Türk hükümeti, 14-80 yaş arası bütün Ermenileri işçi taburlarına yazdırdı. Talihsizlerin dörtte biri hastalıklardan kırıldı. 
Mezopotamya'ya sevk edilen Ermenilerin sayısı 100 bindir. 60 binden fazlası yolculuk sırasında da katloldu, 30 bini açlıktan öldü. 10 bini hayatta kaldı. Kurtuluşlarını İngiltere'ye borçlular. Eminim İngilizlerin kurtarıcı işgali altında rahat yaşayacaklar." 

Halaçoğlu İncelenmeli 
Türk Tarih Kurumu Başkanı Prof. Dr. Yusuf Halaçoğlu, gazetede yer alan bilgilerin doğru olma olasılığının çok düşük olduğunu belirterek, "Eğer bu bilgiler doğruysa tarihin akışını değiştirir" dedi. Halaçoğlu, şunları söyledi "Bu rakamlar doğru olamaz... Belgelere göre Mezopotamya'nın sadece Zor şehrine 300 bin göç oldu. Patrik o dönemde yanlış bilgilendirilmiş olabilir." Halaçoğlu, mülakatın yine de incelenmeye değer olduğunu belirtti. 


</TEXT>
</DOC>
