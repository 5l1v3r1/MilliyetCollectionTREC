<DOC>
<DOCNO> 307193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonsiy06.html </URL>
<DATE> 2005/01/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
ANAP Ali Coşkun'u önce Allah'a sonra Başbakan'a havale ediyoruz 
</HEADLINE>
<TEXT>

     ANAP Genel Merkezi'nden yapılan açıklamada, Sanayi ve Ticaret Bakanı Ali Coşkun'un, bir açılışta, 8 yıllık kesintisiz temel eğitim reformunu gerçekleştirenler hakkında ''beddua'' ettiği, bunun, siyasi hayatta şimdiye kadar görülmemiş bir talihsizlik olduğu savunuldu. 
     Yapılan açıklamada, gençlere modern eğitimin temelini vermeyi amaçlayan bu reformun, şimdiye kadar yapılan veya yapıldığı iddia edilen reformların en önemlisi olduğu ifade edildi. 
     Coşkun'un bir açılışta, meslek liselerinden söz ederken 8 yıllık kesintisiz temel eğitim reformunu gerçekleştirenler hakkında beddua etmesinin, siyasi hayatta bugüne kadar görülmemiş, duyulmamış bir talihsizlik olduğu kaydedildi. 
     Açıklamada, ''Biz ANAP'lılar olarak, Sayın Bakan'ın kim olduğunu, niyetini ve parti değiştirme sebeplerini gayet iyi biliyoruz. Bu bedduadan dolayı, kendisini önce yüce Allah'a, sonra Sayın Başbakan'a havale ediyoruz'' denildi. 
     
</TEXT>
</DOC>
