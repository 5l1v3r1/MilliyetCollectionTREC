<DOC>
<DOCNO> 310267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonsiy06.html </URL>
<DATE> 2005/01/28/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Baykal'dan ''revizyon'' sinyali... Gözler 3 isimde 
</HEADLINE>
<TEXT>

     EZELHAN ÜSTÜNKAYA Ankara 

Kurultay sürecinde sıkıntılı günler yaşayan CHP Genel Başkanı Deniz Baykal, görüştüğü delege ve milletvekillerinin "ekibini değiştir" talebiyle sık sık karşılaşıyor. 
     Bir çok kez ekibini değiştireceğinin sinyalini veren Baykal, en açık mesajını son bölge toplantısını yaptığı Samsun'da verdi. Baykal, bazı yöneticilere ilişkin eleştiriler üzerine, "Merkez Yönetim Kurulu MYK baştan aşağı yenilenecek. Şaşırtıcı değişiklikler olacak" dedi. 
     Baykal'ın açıklaması, gözleri Genel Sekreter Önder Sav, Genel Başkan Yardımcısı Eşref Erdem ve Genel Sekreter Yardımcısı Mehmet Sevigen'e çevirdi. Diğer MYK üyelerinde yapılacak değişikliklerin, delege ve milletvekillerinin talebini karşılamayacağı ifade ediliyor. Baykal'ın yıllardır en yakınında bulunan isimlerle ilgili değişiklik yapmasına da bu kez "sürpriz gözüyle" bakılmıyor. Baykal'ın en azından bu isimlerin görevlerinde değişikliğe gitmesi bekleniyor. 
     
     Sarıgül'ün gözü Sav'da 

     CHP kulislerinde, her kurultay öncesi ne yapacağı merak edilen Genel Sekreter Sav'la ilgili hareketlilik başladı. Sav'ın "Genel merkezde kurultay çalışmalarını sürdürüyorum" diyerek Samsun bölge toplantısına gitmemesi, dedikodulara neden oldu. Baykal ile Sav'ın arasının açık olduğu iddiaları arasında. Bu iddia, özellikle Sarıgül kanadında dikkatle izleniyor. 
     

     
</TEXT>
</DOC>
