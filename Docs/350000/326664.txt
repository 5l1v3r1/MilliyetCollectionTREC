<DOC>
<DOCNO> 326664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/soneko50.html </URL>
<DATE> 2005/03/24/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Ford Otomotiv, üretimini artıracak... 
</HEADLINE>
<TEXT>

     Ford Otomotiv A.Ş, artan ihracat talebi nedeniyle ticari araç üretimini bu yıl 201 bin adetten 228 bin adede çıkaracak. 
     Ford Otomotiv Yönetim Kurulu Başkanı Rahmi Koç imzasıyla bugün yapılan Genel Kurul'a sunulan faaliyet raporunda, şirketin birçok konuda yeni performans rekorlarına ulaşarak başarılarını sürdürdüğü bildirildi. 
     Rapora göre, geçen yıl 206 bin 704 adetlik rekor araç üretimi, 254 bin 931 adetlik rekor satış hacmi, 3 milyar 43 milyon avro tutarında rekor net satış hasılatı, 1 milyar 438 milyon avro tutarında rekor ihracat geliri, 248 milyon avro tutarında rekor net kar elde edildi. 
     Ayrıca, toplam otomotiv pazarında yüzde 15.5'lik rekor pazar payına ve üst üste 3 yıl otomotiv pazarında liderliğe erişildi. 
     Ford Otosan, 2004 yılının ilk çeyreğinde Kocaeli fabrikasındaki 60 bin adetlik kapasite artışı projesini tamamlayarak yıllık 200 bin adetlik ticari araç üretim kapasitesine ulaştı. Böylece şirketin üretim kapasitesi 4 yıl öncekinin yaklaşık 5 katına çıktı. 
     Şirketin ihracatı yüzde 87 artarak 140 bin 529 adet olarak gerçekleşti. Bu araçlardan 70 bin 769 adedini Transit, 68 bin 631 adedini Transit Connect oluşturdu. 
     2004 yılında yaklaşık 85 milyon avro tutarında yatırım harcaması yapıldı. 
     
     ÜRETİM HACMİ BÜYÜTÜLECEK 
     Faaliyet raporunda, şirket olarak bu yıl ekonomik büyümenin ılımlı şekilde devam edeceği, enflasyonun düşeceği ve bunun sonucunda faiz oranlarında gerileme olacağının tahmin edildiği belirtildi. 
     Raporda, otomotiv pazarında ise Ford Otosan ve sektördeki bazı firmaların bilhassa binek otomobilde 2004 yılında getirilen vergi yüklerinin etkisi ile bir miktar daralma yaşanacağını düşündüğü kaydedilerek, ''Bununla birlikte, Ford Otosan olarak artan ihracat talepleri sayesinde 2005 yılında üretim hacmimizi yükseltmeyi planlamaktayız'' denildi. 
     Genel Kurul'da soruları yanıtlayan Genel Müdür Turgay Durak, iç pazarda geçen yılki satış rakamlarını korumayı, ihracatta ise yüzde 10 artış öngördüklerini söyledi. Durak, ticari araç üretimini 201 bin adetten 228 bine çıkaracaklarını açıkladı. 
     
     OTOMOBİL ÜRETME PLANI YOK 
     Yeni model araçlarla ürün çeşitlerini artırma çalışmalarının devam ettiğini dile getiren Durak, ''Otomobil üretimi olacak mı '' sorusu üzerine, şu anda otomobil üretimi konusunda bir planlarının bulunmadığını bildirdi. 
     Turgay Durak, bir başka soru üzerine, ciro üzerinden elektrik fon payı alma düşüncesinden vazgeçildiğini, yerine kullanılan elektrik üzerinden bir pay alınmasının gündemde olduğunu belirtti. 
     ''Mantıksız'' olarak nitelediği ilk uygulamanın Ford Otosan'a yıllık 6 milyon avro yük getireceğini belirten Durak, Bakanlar Kurulu'nda görüşülecek dediği yeni düzenlemenin 120 bin Avro gibi bir maliyet doğuracağını, bunun daha kabul edilebilir olduğunu söyledi. 
     Bu arada, Genel Kurul'da ortaklara beher 2.500 TL'lik hisseye 1.500 TL olmak üzere yüzde 60 oranında ve toplam 175 milyon 455 bin YTL nakit ödenmesi önerisi kabul edildi. 
     Temettü dağıtım işlemlerine 31 Mart 2005 tarihinde başlanacak. 
     Önümüzdeki yıllarda büyük yatırım ve ciddi ekonomik kriz dönemleri dışında şirketin istikrarlı bir kar dağıtım politikası izleyeceği bildirildi. 
     
</TEXT>
</DOC>
