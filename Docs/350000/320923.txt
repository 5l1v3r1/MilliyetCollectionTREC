<DOC>
<DOCNO> 320923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/siyaset/axsiy01.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ata'yı hatırladılar 
</HEADLINE>
<TEXT>


Güney Afrikalı lider Mandela, Evren'e de verildi diye Atatürk Ödülü'nü reddetmişti. Başkan Yardımcısı Zuma ise, "Atatürk çok büyük bir lider" diyerek ilişkiyi yumuşattı 

Abdullah Karakuş - Cape Town 


Eski Güney Afrika Devlet Başkanı Nelson Mandela'nın, 1992'de Atatürk Uluslararası Barış Ödülü'nü reddetmesinin ardından gerilen iki ülke ilişkileri, Başbakan Recep Tayyip Erdoğan'ın ziyaretiyle düzelme yoluna girdi. Erdoğan'a, "Atatürk çok büyük bir liderdi. Fikirleri bize ışık veriyor" diyen Güney Afrika Devlet Başkan Yardımcısı Jacop Zuma, dolaylı olarak Türkiye'den özür diledi. 
Zuma, bir dönem düşünce suçundan cezaevinde yatmıştı. Erdoğan, "Bizim komşularımızla ve diğer ülkelerle ilişkilerimizin temeli büyük önderimiz Atatürk'ün dediği gibi, 'Yurtta sulh, cihanda sulh', ilkesine dayanır" dedi. 
Sık sık Atatürk'ün evlatlarını ağırlamaktan mutluluk duyduğunu söyleyen Zuma da, "Yurtta sulh, cihanda sulh başta olmak üzere fikirleri bize ışık veriyor. Biz Atatürk'ün takipçisiyiz" diye konuştu. 

Listeden çıktı 
Türkiye'de insan hakları ihlalleri olduğunu her zeminde dile getiren Mandela yönetimine uygulanan ambargo da kaldırıldı. Erdoğan'ın gezisi öncesinde Genelkurmay Başkanlığı ile Dışişleri Bakanlığı arasında yapılan görüşmelerde, Güney Afrika, yasaklı ülkelerin bulunduğu kırmızı listeden çıkarılarak, Dışişleri Bakanlığı'nın iznine tabi alım satım yapılabilecek ülkelerin yer aldığı sarı listeye alındı. Artık Güney Afrika şirketleri, TSK'nin ihtiyaçları için açılacak ihalelere katılabilecek. 
Savunma Sanayii Müsteşarı Murad Bayar, Güney Afrika Savunma Bakanlığı yetkililerine, "ATAK helikopter ihalesini yeniliyoruz. Artık bir sorun kalmadı. Teklif verebilirsiniz" şeklinde konuştu. Türkiye iptal edilen ilk ihaleye Güney Afrika'yı davet etmemişti. Zuma'nın önceki akşam Erdoğan onuruna verdiği yemekte de Atatürk için dua edildi. Yemek başlarken, Atatürk ve Güney Afrika'nın özgürlük mücadelesindeki şehitleri için herkesin dua etmesi istendi. Bu jest, Erdoğan ve heyettekiler tarafından memnuniyetle karşılandı. 

Masa Dağı hatırası 

Erdoğan, Cape Town'da Güney Afrika Cumhurbaşkanı Thabo Mbeki ve Batı Cape Eyaleti Başbakanı İbrahim Resul ile görüştü. Mbeki, Erdoğan'a iki ülke arasındaki iş konseyinin oluşturulmasını teklif etti. Erdoğan, eşi Emine Erdoğan'la beraber dün Cape Town'un turistik yeri olan 1240 metre yüksekliğindeki Masa Dağı'nda hatıra fotoğrafı çektirdi. 

Ödülü almadı 

Mandela, Atatürk Uluslararası Barış Ödülü'nü, "Türk hükümetine yönelik insan hakları ihlali suçlamaları" bulunduğunu gerekçe göstererek reddetmişti. Asıl gerekçenin ise aynı ödülün, 1991'de, 12 Eylül 1980'in Genelkurmay Başkanı Kenan Evren'e verilmesi olduğu kaydedilmişti. Mandela, buna karşın Libya lideri Muammer Kaddafi'inin adını taşıyan İnsan Hakları Ödülü'nü kabul etmişti. 


</TEXT>
</DOC>
