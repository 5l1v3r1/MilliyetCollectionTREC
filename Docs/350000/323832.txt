<DOC>
<DOCNO> 323832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonyas18.html </URL>
<DATE> 2005/03/14/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
3 bin yıl önce de aşiretler varmış... 
</HEADLINE>
<TEXT>

     Yüzüncü Yıl Üniversitesi Fen-Edebiyat Fakültesi Arkeoloji Bölüm Başkanı Prof. Dr. Veli Sevin, yaptıkları araştırmalar sonucunda günümüzden 3 bin yıl önce de bölgede aşiretlerin bulunduğunu ortaya çıkardıklarını söyledi. 
     Konuyla ilgili AA muhabirine açıklama yapan Sevin, Doğu Anadolu Bölgesi'nde bugün de olduğu gibi tarıma elverişli arazilerin yetersiz olduğunu belirtti. 
     Bu nedenle ekonominin tarıma değil de hayvancılığa bağlı olduğunu dile getiren Sevin, Urartulardan önceki toplumlarda da durumun bu şekilde olduğunu ifade etti. 
     Geçimi hayvancılığa bağlı olan toplumların göçebe hayatının olduğunu aktaran Sevin, bu tür toplumların yazın yaylara kışın da kışlaklar denilen yerlerde hayatını devam ettirdiğini kaydetti. 
     Urartu ve Asur yazıtlarından elde ettikleri bilgiler ışığında Urartular öncesin de bu tür toplumların bugünkü aşiretlere benzer bir yapılanmasının olduğuna işaret eden Sevin, şunları söyledi 
     ''Urartular öncesinde her bölgede bir göçebe toplum hakimdi. Elde ettiğimiz bilgiler bu göçebe toplulukların günümüzün aşiretleri gibi bir idari yapılanma içinde olduğunu gösteriyor. Her aşiretin başında aşiret reisi veya lider denilen kişiler bulunur ve her aşiret kendi içinde kollara ayrılırdı. Asur kaynaklarında bu aşiretlerin 50-60 civarında olduğu söyleniyor. Yaptığımız arkeolojik çalışmalar sonucunda günümüzden 3 bin yıl önce de bölgede aşiretlerin bulunduğunu ortaya çıkardık. Bu aşiretlerin Uruatri, Nairi ve Diyavehi gibi isimleri bulunuyor.'' Yeterli kaynak olmadığı için kültürel ve sosyal olarak o dönemin aşiretlerinin günümüzün aşiretleriyle kıyaslanmasının çok zor olduğunu bildiren Sevin, ancak bu aşiretlerin göçebe oldukları için çadırlarda yaşadığını ve uygarlık açısından günümüze yeterli zenginlik bırakmadığını vurguladı. Urartuların bölgeye hakim olmasından sonra bu aşiretleri egemenliği altına aldığını ve bu aşiretlerin yerleşik düzene geçmesini sağladıklarını belirten Sevin, ancak bu aşiretlerin Urartu hakimiyetine girdikten sonra varlıklarını devam ettirdiği veya ettirmediğine dair bilgilerinin yetersiz olduğunu, ancak aşiretlerin geçmiş dönemlerdeki gibi etkisinin fazla olmadığını sözlerine ekledi. 
     
</TEXT>
</DOC>
