<DOC>
<DOCNO> 329262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun59.html </URL>
<DATE> 2005/04/01/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
Lübnan'da şiddetli patlama... 
</HEADLINE>
<TEXT>

     Lübnan'ın başkenti Beyrut'un doğusunda şiddetli bir patlamanın duyulduğu bildirildi. 
     Yabancı ajanslar, patlamanın Hıristiyanların yaşadığı bir bölgede meydana geldiğini duyurdular. Patlamaya bir bombanın yol açtığı ve can kaybı olmasından korkulduğu belirtildi. 
     
     PATLAMA ALIŞVERİŞ MERKEZİNDE 

     Lübnan'ın başkenti Beyrut'un doğusunda Hıristiyanların yaşadığı bölgede meydana gelen patlamanın, bir alışveriş merkezinde olduğu belirtildi. 
     Görgü tanıkları, Beyrut'a 15 kilometre uzaklıktaki Broummana tatil beldesinde saat 21.45'te meydana gelen patlamanın ''Rizk Plaza'' merkezini salladığını, güvenlik güçleriyle ambulansların olay yerine gittiğini söylediler. Tanıklar, patlamanın giriş katında mağazalar olan binayı hedef aldığını belirtti. 
     Reuters Ajansı, güvenlik birimlerine ve tanıklara dayanarak, patlamaya güçlü bir bombanın neden olduğunu duyurdu. Patlamada can kaybı olup olmadığı halen bilinmiyor. 
     Lübnan'da iki hafta içinde 4. kez bir Hıristiyan bölgesi hedef alınıyor. 
     
     4 YARALI... 

     Lübnan'ın başkenti Beyrut yakınlarında Hıristiyanların yoğun olarak yaşadığı bir bölgedeki alışveriş merkezinde meydana gelen patlamada, ilk bilgilere göre 4 kişi hafif yaralandı. 
     Görgü tanıkları, Broummana tatil beldesinde bulunan ''Rizk Plaza''yı hedef alan patlamanın yangına yol açtığını, itfaiyecilerin binada bulunanları tahliye ettiğini aktardılar. Patlamanın etkisiyle çevre binaların camlarının kırıldığı belirtildi. 
     Lübnan polisi patlamayla ilgili henüz bir açıklama yapmadı. Yerel radyo ve televizyonlarsa, patlamaya neden olan bombanın alışveriş merkezinin park yerine yerleştirildiğini duyurdular. 
     Beyrut'a 15 kilometre uzaklıkta bulunan Broummana, yaz döneminde popüler bir tatil beldesiyken kış mevsiminde tenha oluyor. 
     Bugünkü patlamayla birlikte, Lübnan'da 19 Mart'tan bu yana 4. kez bir Hıristiyan bölgesi hedef alınmış oldu. 4 patlamada, şu ana kadar 2 kişi öldü, 14 kişi yaralandı. 
     
</TEXT>
</DOC>
