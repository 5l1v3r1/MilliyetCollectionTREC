<DOC>
<DOCNO> 343591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sondun11.html </URL>
<DATE> 2005/05/18/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
'Soykırım' Belçika basınında Bilek güreşi devam ediyor 
</HEADLINE>
<TEXT>

     Belçika Senatosu Adalet Komisyonu’nda, sözde Ermeni soykırımını reddedenlerin cezalandırılmasını öngören yasa tasarısına ilişkin görüşmeler bir süre ertelenirken, Belçika gazeteleri, siyasi partiler ve lobiler arasında bir "bilek güreşi"nin devam ettiğini yazdı. 
     Federal Meclis’te kabul edildikten sonra Senato’nun onayına gönderilen bir yasa değişikliği tasarısında, sözde Ermeni soykırımını reddedenlerin 8 gün ila bir yıl hapis, 26 ila 5 bin avro para cezasına çarptırılmaları öngörülüyor. 
     Tasarının Senato Adalet Komisyonu’nda onaylanması halinde, Temmuz ayından önce Genel Kurul’un onayına sunulması hedefleniyor. 
     Belçika basını, Senato’nun Adalet Komisyonu’nda dün görüşülmesi beklenen, ancak ertelenen tasarı ile ilgili gelişmelere geniş yer verdi. 
     Le Soir gazetesi, "Bilek Güreşi" başlıklı haberinde, yasa değişikliğinin bugünkü haliyle geçmesi durumunda, sözde Ermeni soykırımı konusunda etkili olmayacağını, çünkü yasaya dahil edilen soykırımların uluslararası bir mahkeme tarafından tanınmış olması gerekeceğini yazdı. 
     Gazete, Valon Liberal Parti MR ve Yeşiller’in yeni bir değişiklik önergesiyle sözde soykırımı yasa kapsamına sokmaya çalıştıklarını, Sosyalist Parti’nin PS ikna olmadığını, sosyalist Adalet Bakanı Laurette Onkelinx ile MR lideri Didier Reynders’in bir zirvede buluşarak "bilek güreşi" yapacaklarını belirtti. 
     Belçika Senatosu, 1998 yılında sözde soykırımı tanıyan bir kararı onaylamıştı. Bu kararın devlet politikasında ve genel siyasette etkisi ve yaptırım gücü bulunmuyor. Valon Yeşiller, yeni bir yasa önerisi getirerek sözde soykırımı resmen tanıtmak istediklerini belirtiyor. 
     Muhafazakar eğilimli La Libre Belgique gazetesi de, sözde soykırım tartışmalarının Belçika’da siyasetçileri böldüğünü ve yoğun tartışmalara konu olduğunu yazdı. 
     Gazete, Türk toplumunun oy potansiyelinin etkisi üzerinde de dururken, Sosyalist Parti’nin, bu tür tartışmaların ve yasa değişikliklerinin, "Yahudi soykırımının ağırlığına ve önemine gölge düşüreceği" görüşünü savunduğunu belirtti. 
     La Libre Belgique, sosyalistlerin yazılı açıklamasında, "Soykırım gibi önemli bir kavramın bir yasa metninde beş paralık edilmesinin söz konusu olamayacağının" ifade edildiğini yazdı. 
     Belçika basını, Başbakan Recep Tayyip Erdoğan’ın konuya ilişkin son çağrı, açıklama ve uyarılarına da yer verdi. 
     
</TEXT>
</DOC>
