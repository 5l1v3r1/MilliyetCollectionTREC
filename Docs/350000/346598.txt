<DOC>
<DOCNO> 346598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/spor/spo04.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat ateşi 
</HEADLINE>
<TEXT>


Trabzonspor sezonun final maçında bugün İstanbulspor'la Olimpiyat Stadı'nda karşılaşacak. Bordo-Mavili takım, rakibini yenerse Şampiyonlar Ligi vizesi alacak 

ADNAN SUNGUR 


Hafta arası Liverpool ile Milan arasında oynanan Avrupa Şampiyonlar Ligi finaline ev sahipliği yapan Atatürk Olimpiyat Stadı bugün Trabzonspor ve İstanbulspor'u ağırlayacak. Geçtiğimiz hafta Galatasaray'ın, Fenerbahçe'ye yenilmesiyle ligde ikinci sıraya yükselen Bordo - Mavili takım, Devler Ligi biletini kapmak için sahaya çıkacak. 
Karadeniz ekibi yeni sezonda İkinci Lig'de mücadele edecek İstanbulspor'u yenerse puanını 77'ye yükselterek, Galatasaray'ın önünde Şampiyonlar Ligi biletini kapacak. İkinci ön eleme turundan yarışa başlayacak olan Bordo - Mavililer'in, Devler Ligi grup maçlarına katılması için iki rakibini elemesi gerekiyor. 
Teknik Direktör Şenol Güneş sezonun en önemli maçına çıkacaklarını söyledi. Tecrübeli hoca, "Kazanmaktan başka çaremiz yok. İstanbulspor ise prestij mücadelesi verecek. Galatasaray'ın maçı bizi ilgilendirmiyor. Oyuncularımızla gerekli konuşmaları yaptık. Hepsi maçın bilincinde. Taraftarımızın stada gelerek 90 dakika boyunca takımlarına destek vermesini istiyoruz" diyerek Bordo - Mavililer'i tribünlere davet etti. 

Hazırlıklar tamam 

Önceki gece İstanbul'a gelerek kampa giren Bordo - Mavili takım dün yaptığı taktik ağırlıklı son antrenmanla kritik mücadelenin hazırlıklarını tamamladı. Teknik Direktör Şenol Güneş idmanda maçın taktiği üzerinde durup oyuncularını sık sık uyardı. Karadeniz ekibi sahaya sakat Özgür ve cezalı Celalettin'den yoksun çıkacak. Celalettin'in yerine Adem Koçak'ın ilk 11'de sahaya çıkması bekleniyor. Kasık fıtığı yüzünden hafta boyu özel antrenman yapan kaptan Fatih Tekke de takımdaki yerini alacak. 

Maçtan önce şölen 

Trabzonspor Yönetimi statta şölen düzenleyecek. Taraftar dernekleri ilgiyi artırmak için seferber olurken mücadeleden önce Volkan Konak, Kazım Koyuncu ve Fuat Saka konser verecek. Folklor ekipleri de gösteriler sunacak. Maç için Kadıköy, Eminönü, Vatan Caddesi, Taksim, Mecidiyeköy, Yenibosna ve Ümraniye'den 14.00'te stada İETT otobüsleri kaldırılacak. Stadı dolu görmek istediklerini belirten yönetici İbrahim Şahin, "Taraftarımızın gücüyle Şampiyonlar Ligi vizesi alacağız" dedi. 

Galibiyete servet 

Bordo - Mavili takım, İstanbulspor'u mağlup ederse futbolcuların cepleri dolacak. Başkan Atay Aktuğ'un talimatıyla harekete geçen yönetimin üç puan karşılığında oyunculara en az 60, en çok 100 bin YTL prim dağıtacağı ifade edildi. İstanbuspor'u yenmeleri durumunda futbolculara, Çaykur Rizespor ve Samsunspor galibiyetleri için hak ettileri 13'er bin YTL primleri de ödenecek. 


</TEXT>
</DOC>
