<DOC>
<DOCNO> 333850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/ekonomi/eko06.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Focus hedef yükseltti 
</HEADLINE>
<TEXT>


EKONOMİ SERVİSİ 

Ford Otosan, tamamen yenilenen, tasarım ve geliştirilmesinde Murat Güler ile Şerife Ünal'ın imzası bulunan ikinci nesil Ford Focus'u tanıttı. 31 bin 750 YTL'den başlayan fiyatlarla satılmaya başlanan yeni Focus'tan, yıl sonuna kadar 14 bin adet satılması planlanıyor. 
Ford Otosan Genel Müdürü Turgay Durak, birinci nesil Focus'un, otomobil ürün yelpazelerinin lokomotifi olduğunu ve otomobilde de güçlü bir marka kimliğine ulaşmalarını sağladığını belirterek, yeni Focus'un da bu başarıyı artırarak devam ettireceğine inandıklarını söyledi. Aracın çok üstün sürüş, işçilik ve malzeme kalitesi olduğunu, yeni teknolojileri içerdiğini ifade eden Durak, "Pazar payımızı ve satışlarımızı artırmak için en fazla üzerine konsantre olacağımız ürünümüz Ford Focus olacak" dedi. 
Ford Otosan Satış ve Pazarlama Genel Müdür Yardımcısı Aykut Özüner de, ilk nesil Focus'un altı yılda 76 bin adet sattığını hatırlatırken, yeni aracın, sportif görünüm, üstün ses yalıtımı, kaliteli malzeme kullanımı ve antialerjik bir iç mekan gibi özelliklerini vurguladı. Araçta ayrıca Bluetooth ve müzik sistemi, cep telefonu gibi birimler için sesli kontrol sistemi de bulunuyor. 
31 bin 750 YTL'den başlayan fiyatlarla, beş kapılı hatchback ve dört kapılı sedan kasa tipleriyle satışa sunulan Focus'ta, "Trend" ve "Ghia" donanım paketleri bulunuyor. 


</TEXT>
</DOC>
