<DOC>
<DOCNO> 316180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur14.html </URL>
<DATE> 2005/02/17/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Ayrıldığı eşini 'beni kaçırmıştı' diye şikayet etti 
</HEADLINE>
<TEXT>

     Murat KİBRİTOĞLU DHA 

      ADANA'da, bir çocuk annesi 18 yaşındaki Z.E., 3 yıl önce kaçarak evlendiği nikahsız eşi 26 yaşındaki Cumali Ertem'i, "Beni zorla kaçırmıştı'' diye şikayet etti. Eşiyle tartışıp baba evine giden Z.E.'nin şikayeti üzerine Cumali Ertem ile kaçırma sırasında kendisine yardımcı olduğu ileri sürülen babası yaşındaki Bayram Ertem hakkında 8'er yıl hapis isteğiyle dava açıldı. 
     Karaisalı İlçesi'ne bağlı Torunsolaklı Köyü'nde oturan Z.E., 2001'de, vatani görevini yaparken izne gelen, amcasının oğlu Cumali Ertem ile nişanlandı. Cumali Ertem, teskere aldıktan sonra döndüğünde ailesi tarafından başkasıyla evlendirilmek istenen Z.E.'yi kaçırıp, Adana'da oturan ailesinin yanına götürdü. Burada nikahsız yaşamaya başlayan çiftin Kader adını verdikleri bir kızları oldu. 
     Aralarında şiddetli geçimsizlik başlayan çift, sık sık kavga etmeye başladı. Z.E., geçen aralık ayında eşiyle yaptığı kavga sonrası 2 yaşındaki kızı Kader'i bırakıp, baba evine gitti, daha sonra da Cumhuriyet Savcılığı'na, eşinin kendisini zorla kaçırıp, tecavüz ettiğini, amcasının da ona yardım ettiği iddiasıyla şikayette bulundu. 
     İddia üzerine, Cumali Ertem hakkında, 15 yaşından küçük mağdureyi rızasıyla kaçırıp alıkoymak, cinsel ilişkide bulunmak ve kızlık bozmak', babası Bayram Ertem hakkında ise Suça yardım suretiyle iştirak' suçlamasından 8'er yıl hapis istemiyle dava açıldı. 
     Adana 5'inci Ağır Ceza Mahkemesinde tutuksuz yargılanan sanık baba- oğul suçlamayı kabul etmedi. 
     Amca kızını 2001'de ailesinden istediklerini belirten Cumali Ertem, "Askere gitmeden Z. ile nişanlandık. Askerlik dönüşü de düğün yaparak evlendik. 3 yıldır evliyiz. Biz nişanlıyken ailesi başkasına verecekti, biz de o yüzden kaçmıştık. Zorla kaçırmadım'' dedi. 
     Nişanda ve düğünde çekilmiş fotoğrafları mahkemeye delil olarak sunan Cumali Ertem, eşinin yaşının büyük olduğunu ancak nüfus kaydında küçük yazıldığını da öne sürdü. 
     Nişanlandıkları sırada ilköğretim okulu 7'nci sınıfta okuduğunu anlatan Z.E. de, "Cumali'nin tezkeresine 5 ay vardı. Nişanlandık. Bir gün okula servisle giderken Cumali yanıma gelerek kitaplarımı elimden alıp yırttı. Seni kayınbaban görmek istiyor' diyerek, beni kaçırdı. Beni Adana'ya getirdi. Benimle ilişkiye girerek kızlığımı bozdu. Sanık beni kaçırdığında orta ikinci sınıfa gidiyordum. Şikayetçiyim. Bu adamla kesinlikle evlenmek istemiyorum. Cezalandırılmasını istiyorum'' diye konuştu. 
     Mahkeme heyeti, Adli Tıp Kurumu'nca kemik kontrolüyle Z.'nin gerçek yaşının belirlenmesi ve tanıkların dinlenmesi için duruşmayı erteledi. 
     
</TEXT>
</DOC>
