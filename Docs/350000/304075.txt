<DOC>
<DOCNO> 304075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonsiy20.html </URL>
<DATE> 2005/01/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Denktaş AB'den Kıbrıs Rumlarından hesap sormasını istiyoruz 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'ın, sadece kendisinin değil, güvenlik ve burada yaşayan soydaşları nedeniyle Türk milletinin de namus meselesi olduğunu söyledi. 
     Rauf Denktaş, Osmaniye'nin düşman işgalinden kurtuluşunun 83'üncü yıldönümü kapsamında, Müdafaa-i Hukuk Derneği, Baro ve Gazeteciler Cemiyeti'nce, Atatürk Caddesi'nde düzenlenen açık hava toplantısına katıldı. 
     Denktaş, 40 yıldır, ''Kıbrıs'ın anavatanın bağrına saplanmış bir Yunan hançeri olmaması için'' mücadele verdiklerini ve anavatanın da en zor günlerinde bu uğurda destek verdiğini kaydetti. 
     Denktaş, Türkiye'nin yeri geldiğinde tüm dünyayı karşısına alarak KKTC'yi sahiplendiğini belirterek, ''Kıbrıs, sadece Denktaş'ın değil Türk milletinin namus meselesidir'' dedi. 
     Avrupa ülkeleri ve ABD'nin, ''Kıbrıs meselesini, Türkiye'nin AB üyeliğine giden yolda bir engel'' olarak gördüklerini ifade eden Denktaş, şöyle devam etti 
     ''Kıbrıs'ın Yunan'a verilmesi, Türkiye'nin de gücendirilmemesi milli politikaları oldu. Bir mesele nasıl 40 yıldır halledilemez. 
     Uluslararası anlaşmalar, Rumların Türkiye'den önce AB'ye girmesine izin vermiyor. Ama onlar, AB treni kalkıyor diyorlar. Bizim çabamız, bu trenin Rum treni olmasını engellemek. Türkiye olmadan biz hiçbir yola çıkmayız. Annan Planı'na evet dedik. Sandık ki Aferin, engel sen değil mişsin diyecekler. Bu sefer de Rum'u tanı demeye başladılar.'' Denktaş, Türkiye'nin Brüksel Zirvesi sonrasında AB yolunda çetin bir pazarlık dönemine girdiğini ifade ederek, şunları kaydetti 
     '' Kıbrıs'tan ben vazgeçtim, sen başının çaresine bak diyen bir hükümet yoktur. Bu millet, kanını verdiği bu davayı, bu konuma getirecek hükümete de izin vermez. Türkiye'nin, en haklı olduğu, en güçlü olduğu bu davada, AB üyeliğine kabul edilip edilmeyeceği bile belli değilken Sen Rum'u tanı diyenler samimi olamazlar. 
     Medeni olduğunu söyleyen AB'yi, 40 yıl önce soykırım yapanlardan hesap sormaya çağırıyoruz. AB'den, eğer Türkiye üzerinde bir oyun oynamıyorsa Kıbrıs Rumlarından hesap sormasını istiyoruz.'' Müdafaa-i Hukuk Derneği Genel Başkanı Emekli Orgeneral Necati Özden de Kıbrıs meselesinin çözümünün Türkiye'nin AB'ye girişinde önkoşul haline getirildiğini savunarak, ''Kıbrıs'ı verirsen Türkiye'yi verirsin. Kıbrıs, kırılma noktasıdır. Güney Kıbrıs yönetimini tanımak, KKTC'yi silip atmaktır'' dedi. 
     Osmaniye Valisi İsa Küçük ve Belediye Başkanı Davut Çuhadar'ın da katıldığı açık hava toplantısına gelen vatandaşlar, sık sık Denktaş'a destek sloganları attılar. 
     Denktaş, toplantı öncesinde de Osmaniye Valisi İsa Küçük'ü makamında ziyaret etti. Denktaş, burada, Osmaniye'nin Barış Harekatı'na katılan şehitlerinin bulunduğunu ve aralarında manevi bir bağ olduğunu söyledi. 
     Denktaş, bir soru üzerine de Güney Asya'da meydana gelen deprem ve tsunami felaketi sonrası, felaketzedelere yardım ulaştırılması noktasında, KKTC limanlarının ülkelerin kullanımına açık olduğunu belirtti. 
     Buradan, 1974 Kıbrıs Barış Harekatı'nda şehit olan Piyade Albay Halil İbrahim Karaoğlanoğlu'nun valilik binası karşısındaki parkta bulunan anıtına çelenk koydu. 
     Miting sonrası da Denktaş, Osmaniye Garnizon Komutanlığı'nı ziyaret etti. 
     
</TEXT>
</DOC>
