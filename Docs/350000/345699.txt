<DOC>
<DOCNO> 345699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo02.html </URL>
<DATE> 2005/05/25/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Finale çıkan Beşiktaş'ta hedef şampiyonluk 
</HEADLINE>
<TEXT>

     Ülkerspor’u yarı final serisinde 3-1’le geçerek Türkiye Basketbol Ligi play-off finaline yükselen 
     Beşiktaş, şampiyonluk kupasına göz dikti. 
     Beşiktaş Antrenörü Burak Bıyıktay, karşılaşma sonrasındaki açıklamasında, Ülkerspor ile çok zorlu bir maç yaptıklarını belirterek, "Kazanacağımıza inanmıştık. Sahaya bu hırsla çıktık. 
     Sonunda, bugüne kadar yaptığımız iyi işlerin meyvesini almaya başladık" dedi. 
     Beşiktaş’ın, 30 yıl önce şampiyonluk sevinci yaşadığını, bunu yinelemek istediklerini kaydeden Bıyıktay, "Finalde rakibimiz kim olursa olsun, şampiyon olmak ve kupayı almak istiyoruz. Bunu başaracak güçteyiz. Bu akşam bize destek veren taraftarlarımıza da teşekkür ederim. Kazanmamızda büyük rol oynadılar" diye konuştu. 
     Beşiktaş Basketbol Komitesi Başkanı Yahya Kemal Gencer de kendilerine finale çıkmanın mutluluğunu yaşatan sporculara teşekkür etti. 
     Gencer, oyuncuların kazanmak için maç boyunca ellerinden geleni yaptığını, şampiyonluk kupasını kaldıracaklarına da inandığını söyledi. 
     Beşiktaş Basketbol Şube Kaptanı Şenol Demirağ ise "Bu yola baş koyarken, kimse bize inanmamıştı. Önce bayanlarda başarıyı yakaladık. 
     Şimdi erkeklerde bu heyecanı yaşamanın zamanı geldi. Bu kadroyla çok işler yapacağız. Mutluluğumuzu, şampiyonluk kupasını alarak pekiştireceğiz" diye konuştu. 
     
     İLK KEZ FİNALDE 
     Beşiktaş, Türkiye Basketbol Ligi tarihinde ilk kez play-off finaline çıktı. 
     1983-84 sezonundan itibaren uygulanan play-off sisteminde bugüne 
     kadar final oynama şansını elde edemeyen siyah-beyazlılar, Ülkerspor karşısında üstünlük sağlayarak, 20 yılı geride kalan play-off tarihinde ilk kez bu olanağı elde etti. Beşiktaş, ligdeki ilk ve tek şampiyonluğunuysa 1974-75 sezonunda kazandı. 30 yıldır şampiyonluğa hasret kalan siyah-beyazlılar, Efes Pilsen-Fenerbahçe eşleşmesinden üstün çıkacak ekiple yapacağı final maçları sonunda, mutlu sona ulaşmayı amaçlıyor. 
     
</TEXT>
</DOC>
