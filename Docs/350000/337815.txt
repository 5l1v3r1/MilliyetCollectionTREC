<DOC>
<DOCNO> 337815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonspo09.html </URL>
<DATE> 2005/04/28/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Beşiktaş ile Rizespor yarın ligdeki 20. maçlarına çıkıyor 
</HEADLINE>
<TEXT>

     28.04.2005 - Beşiktaş ile Çaykur Rizespor, 
     Birinci Futbol Ligi’nde yarın 20. kez karşı karşıya gelecek. 
     İki ekip ligde bugüne kadar 19 kez karşılaşırken, bu maçların 12’sini Beşiktaş, 5’ini Çaykur Rizespor kazandı, 2 karşılaşma ise berabere sonuçlandı. 
     Beşiktaş, rakip fileleri toplam 40 kez havalandırırken, Çaykur Rizespor ise 23 gol attı. 
     Sezonun ilk yarısında İstanbul’da yapılan maç 2-2 berabere sonuçlandı. 
     
     RİZE’DE ÇAYKUR RİZESPOR ÖNDE 
     Çaykur Rizespor ile Beşiktaş arasında Rize’de yapılan maçlarda galibiyet sayısında ev sahibi ekibin üstünlüğü bulunuyor. 
     Beşiktaş’ın en çok zorlandığı deplasmanlardan biri olan Rize’de bugüne dek oynanan 8 lig maçında Çaykur Rizespor 4, Beşiktaş 3 galibiyet alırken, 1 karşılaşma berabere sonuçlandı. Beşiktaş, deplasmanda 10 gol atarken, kalesinde 12 gol gördü. 
     İki takım arasında Rize’de yapılan son maçta Çaykur Rizespor Beşiktaş’ı 1-0 yenerek, ligde kalmıştı. 
     Bu arada, 1987-88 sezonunda Çaykur Rizespor’un cezası nedeniyle Rize’de oynanması gereken maç Ankara’da yapılmış ve Beşiktaş 3-0 kazanmıştı. 
     
     BEŞİKTAŞ’IN TARİHİ YENİLGİSİ 
     Siyah-beyazlılar, Rize’de 2000-2001 sezonunda oynadıkları lig maçını 5-1 gibi farklı bir skorla kaybederek, tarihi bir yenilgi yaşadı. 
     Bu sonuç, Beşiktaş’ın 47 yıllık Birinci Lig tarihinde, 5-0’lık Bursaspor yenilgisinin ardından en farklı skorlu 2. yenilgi olarak kayıtlara geçti. 
     
</TEXT>
</DOC>
