<DOC>
<DOCNO> 301665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur01.html </URL>
<DATE> 2004/12/28/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Güney Asya Depremi... Turkcell abonelerinin bir kısmına ulaştı 
</HEADLINE>
<TEXT>

     Turkcell Müşteri Hizmetleri'nin, Güneydoğu Asya'da depremden etkilenen 11 ülkedeki Hazırkart abonelerinin tümüne, faturalı abonelerinse bir bölümüne ulaştığı, ulaşılan abonelerin sağlık durumlarının iyi olduğu bildirildi. 
     Turkcell'den yapılan yazılı açıklamada, depremden etkilenen bölgede bulunan 2 bin 500 Turkcell abonesinden sinyaller alındığı hatırlatılarak, şunlar kaydedildi 
     ''Söz konusu sinyaller tüm Güneydoğu Asya bölgesinden alınmaktadır. Deprem bölgesinde yer alan ülkelerdeki roaming ortaklarımız bize ancak sinyal sayısıyla ilgili bilgi verebilmektedir. Bu sinyallerle ancak telefon numaraları belirlenebilir. Abonelerimizin o operatörle ilgili bölgenin neresinde bulundukları tespit edilemez. 
     Elimizdeki bilgi o bölgelerde roaming yaptığımız operatörlerin bildirdiği faturalı ya da Hazırkart abonelerimizin sayılarıyla ilgilidir''. 
     Turkcell Müşteri Hizmetleri'nin, 11 ülkeyi kapsayan deprem bölgesindeki Hazırkart abonelerinin tamamına ve faturalı abonelerin bir bölümüne ulaştığı belirtilen açıklamada, ''Ulaşılan abonelerin tamamı güvencede olduklarını, sağlık durumlarının iyi olduğunu ve Türkiye ile haberleşebildikleri için mutluluk duyduklarını vurguladılar'' denildi. 
     Turkcell, deprem bölgesindeki abonelerinin Türkiye'deki yakınlarıyla kesintisiz iletişim sağlayabilmeleri için Hazırkart abonelerine biner kontör yollamış ve faturalı abonelerine de SMS mesajlarıyla ücretsiz konuşma dilimleri verdiğini duyurmuştu. 
     
</TEXT>
</DOC>
