<DOC>
<DOCNO> 342823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonyas02.html </URL>
<DATE> 2005/05/15/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Anadolu Ateşi Mısır'da... 
</HEADLINE>
<TEXT>

     Anadolu Ateşi dans grubu, Türkiye’nin Kahire Büyükelçiliği ile Kahire Opera Evi katkısıyla 15-16-17 Mayıs’ta Kahire Opera Evi büyük salonunda gösteri sunacak. 
     Anadolu Ateşi dans grubu, gösteri öncesi, piramitleri gezdi. 
     Mustafa Erdoğan ile eşi Gülben Ergen ve dans grubunun üyeleri, piramitlerin en güzel seyir yeri panoramada hatıra fotoğrafı çektirdiler. 
     Mustafa Erdoğan, A.A muhabirine, gelecek kasım ayında piramitleri doğal dekor olarak kullanıp, gösteri yapmak istediklerini söyledi. 
     Kahire Opera Evi’ndeki ilk gösterilerinin turnelerinin başlangıcı olacağını bildiren Erdoğan, piramitlerde yapacakları gösterinin daha heyecanlı olacağını ifade etti. 
     Türkiye’nin Kahire Büyükelçisi Korkmaz Haktanır, Anadolu Ateşi dans grubu onuruna dün akşam büyükelçilik konutunda resepsiyon verdi. 
     Resepsiyona, üst düzey Mısırlılar, sanatçılar, Kahire’de yaşayan Türkler ve ziyaret için Kahire’de bulunan Şahinler Holding Yönetim Kurulu Başkanı Kemal Şahin de katıldı. 
     Anadolu Ateşi, ilk gösterisini bugün saat 21.00’de sunacak. 
     
</TEXT>
</DOC>
