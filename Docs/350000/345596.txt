<DOC>
<DOCNO> 345596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sondun07.html </URL>
<DATE> 2005/05/25/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Chirac’tan Ermeni diasporasına mektup 
</HEADLINE>
<TEXT>

     SAADET ORUÇ Paris DHA 

FRANSA Cumhurbaşkanı Jacques Chirac, Türkiye’nin Avrupa Birliği üyeliğine karşı harekete geçen Fransa’daki Ermeni lobisine cevaben yazdığı mektupta, "Fransa 1915 soykırımını tanımıştır ve Türkiye’nin de kendi payına bu hafıza ödevini yerine getirmesini beklemektedir. Bunun zorunluluğunu anlayacağından eminiz çünkü, Kopenhag Kriterleri’nin ruhu bunu gerektirir" dedi. 
     Haftasonunda 2 bin kişiyle sözde soykırım anıtının önünde bir protesto gösterisi düzenleyen ve buna paralel olarak Chirac’a bir mektup gönderen Ermeni Dernekleri Federasyonu’na CCAF yanıt vermekte gecikmeyen Chirac’ın mektubu bugün Ermeni lobisinin internet sitesinde yayınlandı. Buna göre, Türkiye’nin Ermeni konusunda bir hafıza ödevi olduğu görüşünü tekrarlayan Chirac mektupta şöyle dedi 
     "Fransa 1915 soykırımını tanımıştır ve Türkiye’nin de kendi payına bu hafıza ödevini yerine getirmesini beklemektedir. Bunun zorunluluğunu anlayacağından eminiz çünkü, Kopenhag Kriterleri’nin ruhu bunu gerektirir. Bu acı, ama zorunlu olan hafıza çalışmasını yapmak, kaybolan herkesin sesini duyurabilmek önemlidir. Bu yüzden 22 Nisan günü Başkan Koçaryan Ermenistan Devlet Başkanı ile Komitas Anıtı’na gittim." 
     
     ’TÜRKİYE DEĞERLENDİRİLECEK’ 

     Ankara’nın dikkatini Yeni Türk Ceza Yasası’nın bazı kabul edilemez’ maddeleri üzerine çekmek de istediğini vurgulayan Chirac şöyle devam etti 
     "AB değerleriyle çelişen hafıza ödevinin önüne engel konamaz. Fransa bu konuda çok titiz olacak ve bu konuyu diğer AB ortaklarıyla paylaşacaktır. 10-15 yıl içinde ya da daha sonra anayasamızın uygulanmasıyla her Fransız vatandaşı, her ülkenin üyeliğinden önce olacağı gibi, Türkiye’nin de değerlerimizi paylaşıp paylaşmadığı yargısını yapacaktır." 
     
     ’TÜRKİYE’NİN ÖNÜNDE UZUN BİR YOL VAR’ 

     Ermeni dernekleri temsilcilerinin tümüne ayrı ayrı gönderdiği mektubunda, AB ve Fransa’nın talebinin Türkiye’nin insan hakları, barış demokrasi gibi Avrupa değer ve önceliklerini uygulamasının olduğunu da savunan Chirac, "Türkiye de gereken reformları izleme konusundaki istekliliğini beyan etmiştir. Önünde uzun bir yol vardır. Fransa, AB Anayasası’nın önde gelen ilham kaynaklarından biridir. Milli kimliğimizi oluşturan bu değerlerden vazgeçmeyecektir. Avrupa’nın inşası ise herşeyden önce, bir uzlaşma, saygı ve başkalarına açıklıktır" dedi. 
     
</TEXT>
</DOC>
