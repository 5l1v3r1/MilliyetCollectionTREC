<DOC>
<DOCNO> 301462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/siyaset/asiy.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Partimizi ancak yolsuzluk vurur 
</HEADLINE>
<TEXT>


Erdoğan partililere, "Dürüstlükten ayrılmayın. Bizi vururlarsa, yolsuzluktan vururlar. Fakirlerle iç içe olun. Sokağınızdaki hastaları ziyaret edin" dedi 

ABDULLAH KARAKUŞ Ankara 


Başbakan Recep Tayyip Erdoğan, yolsuzluk yapmamaları konusunda uyardığı partililere, "Adalet ve dürüstlükten ayrılmayın. Bizi vururlarsa, bu konudan vururlar. Hareketlerinize dikkat edin" dedi. Erdoğan, partililere seslenirken, "Belediye başkanları eşini alsın, fakirlerle iç içe olsun. Sokağınızdaki hastaları ziyaret edin. Doğruluktan ayrılmayın. Kişisel çıkarlara girmeyin, vatandaşın sorunlarına öncelik verin" ifadelerini kullandı. Teşkilatın adalet ve dürüstlükten ayrılmamasını isteyen Erdoğan, "Bu konu çok önemli" diye konuştu. 
Erdoğan, uyarılarına şöyle devam etti "Geçmişte partilerin yaptığı hatalara siz düşmeyin. Menfaat, rant peşinde koşmayın. İhalelere bulaşmayın. Aranıza virüsleri sokmayın. Belediye başkanları ve milletvekilleri arasında yaşanan tartışmalara il başkanları karışmamalı. Kucaklayıcı olun. Ev sahipliği yapın." Erdoğan, bürokrasiyi de, "bürokratik oligarşi" diye nitelendirerek eleştirdi. 

</TEXT>
</DOC>
