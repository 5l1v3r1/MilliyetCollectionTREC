<DOC>
<DOCNO> 307912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sonyas06.html </URL>
<DATE> 2005/01/19/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Bayramda sert rüzgarlar esecek 
</HEADLINE>
<TEXT>

     Bayramın birinci günü, Orta Akdeniz üzerinden yeni bir yağışlı hava sistemi geliyor. Yağışlarla beraber sert rüzgarlar da etkili olacak. 
     Meteoroloji Genel Müdürlüğü'nden yapılan açıklamaya göre, yurdun batı kesimlerinde kuvvetli rüzgarla birlikte devam eden yağışlar, bugünden itibaren Marmara, Ege, Akdeniz, İç Anadolu'nun güney ve batısı, Orta Karadeniz kıyıları ile Güneydoğu Anadolu'nun batısında etkili olacak. 
     Marmara'nın doğusu, Batı Karadeniz kıyıları, Güneydoğu Anadolu, Doğu Anadolu'nun güneyi ile Akdeniz kıyılarında yarın hafif yağışlar görülecek. 
     Arefe günü, Güney ve Batı bölgeleri çok bulutlu, Marmara'nın batısı, Ege, Akdeniz, Güneydoğu Anadolu ile Doğu Anadolu'nun güneydoğusu hafif yağışlı, diğer yerler parçalı bulutlu geçecek. Yağışlar, Trakya ile İç Ege'nin yükseklerinde karla karışık yağmur, Doğu Anadolu'nun güneydoğusunda kar şeklinde görülecek. 
     
     Rüzgarların kuytusunda bayram 
     Bayramın birinci günü Orta Akdeniz üzerinden yeni bir yağışlı hava sistemi geliyor. Yağışlarla beraber sert rüzgarlar da etkili olacak. 
     Bayramın ikinci günü Yağışlar Ege ve Akdeniz'de etkili olurken İç ve Doğu bölgelere de yayılacak. Marmara, Ege ve Akdeniz'de sert esecek lodos yönünden rüzgarların aralıklarla fırtınaya dönme ihtimali var. 
     Bayramın üçüncü günü Yağışlar yurdu sarıyor. Orta ve Batı bölgelerde su baskınları olabilir. Rüzgar, Marmara, Ege ve Batı Karadeniz'de karayelden fırtına şeklinde secek. 
     Bayramın dördüncü günü Akdeniz dışında yurdun tamamı yağışlı. Yağışın güçlü kısmı Doğu'da. Kuzeyden sokulacak soğuk hava Marmara'nın yüksekleri, İç Ege, İç Anadolu, Karadeniz ve Doğu Anadolu'da yağışları kara çevirecek. Fırtına, Marmara, Ege ve Karadeniz'de yine etkili olacak. 
     
     İstanbul son iki gün yağışlı 
     İstanbul'da bayramın ilk iki gününün parçalı bulutlu geçmesi bekleniyor. Bayramın üçüncü ve dördüncü günlerinde ise hava, parçalı çok bulutlu ve yağmurlu olacak. Lodos yönünden esecek rüzgarların aralıklarla fırtınaya dönmesi bekleniyor. 
     
     Uludağ'da hava açık 
     Türkiye'nin önde gelen kış turizmi merkezlerinden Uludağ'da, Kurban Bayramı'nın ilk iki günü, tatilcileri az bulutlu ve açık hava bekliyor. 
     Kar kalınlığının yaklaşık 65 santimetre olduğu, hava sıcaklığının mevsim normallerinde seyrettiği Uludağ'da, bayramın üçüncü ve dördüncü günlerinde de yağış belli aralıklarla devam edecek. 
     
     Antalya'da yağış yok 
     Antalya ve çevresinde arefe günü, bayramın birinci ve ikinci günlerinde yağış beklenmiyor. Bayramın üçüncü günü yeniden başlayacak yağışlar, dördüncü gün kesilecek. Bayram süresince kentte sıcaklıklar gündüz 10-11, gece ise 6-7 derece arasında seyredecek. 
     
</TEXT>
</DOC>
