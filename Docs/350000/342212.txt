<DOC>
<DOCNO> 342212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/soneko43.html </URL>
<DATE> 2005/05/13/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
İş Bankası'nın 3 aylık net karı 204 milyon YTL... 
</HEADLINE>
<TEXT>

     Türkiye İş Bankası, yılın ilk 3 aylık bölümünde 204 milyon YTL net kar elde etti. 
     İş Bankası’ndan yapılan açıklamada, bankanın yılın ilk çeyreğindeki brüt karının 690 milyon YTL, vergi ve diğer karşılıklar için ayrılan 486 milyon YTL sonrasında net karının ise 204 milyon YTL olduğu bildirildi. 
     İş Bankası Genel Müdürü Ersin Özince, ilk çeyrek performansıyla ilgili olarak, "Açıklamış olduğumuz kar rakamları, bilançomuzdaki güçlü büyümeyi 2005’in ilk çeyreğinde de sürdürmüş olduğumuzu göstermektedir" değerlendirmesinde bulundu. 
     Özince, ilk 3 ay sonunda toplam aktiflerinin 2004 yılı sonuna göre yüzde 9,5 oranında artarak 42,2 milyar YTL’ye ulaştığını, yaygın tabanlı ve TL ağırlıklı kredi portföyünün de sağlıklı büyümesini sürdürerek, bu yılın ilk 3 ayında yüzde 11,6 artışla 13,9 milyar YTL’ye yükseldiğini kaydetti. 
     Toplam mevduatın ilk çeyrek sonunda 25,2 milyar YTL’ye ulaşırken, TL tabanlı mevduatın toplam mevduat içindeki payının da yüzde 51’i aştığını belirten Özince, TL mevduat yaratma potansiyellerinin, daha yüksek randımanlı TL kredilere yönelme imkanlarını her geçen gün daha da artırdığını bildirdi. 
     Özince, 2005’in ilk çeyreğinde, önemi giderek artan net komisyon gelirlerinin de geçtiğimiz yılın aynı dönemine kıyasla yüzde 29,9 oranında artışla 207 milyon YTL’ye ulaştığını dile getirerek, şöyle dedi 
     "Bilanço büyüklüğü başta olma üzere kredi, mevduat ve öz kaynak gibi tüm temel göstergelerde özel bankalar arasındaki liderliğimizi pekiştirdiğimizi memnuniyetle görüyor, en büyük ve en çok tercih edilen özel banka olmanın haklı gururunu toplumumuzla paylaşmanın mutluluğunu yaşıyoruz. 
     Bu güvenin Türkiye’nin yarınları için krediye, sermayeye, istihdama, üretime ve ihracata yönlendirilmesine ilişkin taahhüdümüzü, biz büyürken ülkemizi de büyütüp geliştirdiğimize olan inancımızla birlikte her alanda hayata geçiriyoruz." 
     
</TEXT>
</DOC>
