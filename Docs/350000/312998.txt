<DOC>
<DOCNO> 312998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/guncel/gun01.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK tarım işçilerinin amele-ırgat emekliliği 
</HEADLINE>
<TEXT>


SSK tarım sigortalılarından "Şevket Bey, diğerlerinin emeklilik şartlarını ayrıntılı şekilde yayımladınız, ama bizleri unuttunuz" diye sitemli ve haklı mektuplar aldık. Bu yüzden tarımdaki emeklilik şartlarını açıklıyoruz... 

EMEKLİLİK HAKKINDA HER ŞEY 

Hazırlayan Şevket Kerimoğlu 

Faks 212 505 68 09 

2925 Sayılı Kanun gereğince, isteğe bağlı tarım sigortası kapsamında SSK primi ödeyenlerin emeklilik şartları aşağıdaki gibidir. 
SSK tarım sigortalılarının aylık ödemeleri yarım kabul edildiğinden aylar 15 gün ve yıllık prim ödemeleri de 180 gün olarak hesaba dahil edilir. Bu nedenle 3600 günü tamamlamak için en az 20 tam yıl prim ödemek gerekir. 
Buna göre ise tarım sigortalıları 3600 günü ancak 20 yılda tamamlayabilmektedir, ama bunların da daha önce normal SSK, Bağ-Kur, T.C. Emekli Sandığı hizmetleri olabileceği gibi borçlanılmış askerlik süreleri de bulunabilir. O nedenle 3600 günü 20 yıldan daha kısa sürede tamamlama imk nları da var. 

Örneklerle hesaplar 

Örnek 1- 01.01.1962 doğumlu olan ve askere gidinceye kadar köyünde kalan Mehmet, askerden sonra İstanbul'a gelmiş ve başlık parası için inşaatlarda çalışmıştır, kendisinin haberi olmasa da inşaatlarda çalışması nedeniyle 01.01.1984 tarihi başlangıcı ile SSK sigortalısı olarak 210 gün prim ödemesi yapılmıştır. Daha sonra 1987 yılında köyüne dönen Mehmet, evlenmiş ve sosyal güvencesini 2925 Sayılı Kanun ile düzenlenmiş olan SSK tarım sigortalısı olarak devam etmiştir. Çünkü, Mehmet'in devamlı bir işi yok ve tarlalarda, bağ ve bahçelerde amelelik ve ırgatlık yapmaktadır. Üstelik duyduğuna göre de SSK tarım sigortalısı olanların hem kendilerini hem de eş ve çocuklarını SSK hastaneleri tedavi etmekte ve ilaçlarını da vermektedir. 
Mehmet Bey'in emekliliğinin hesabı 
2829 Sayılı Hizmetlerin Birleştirilmesine Dair Kanun gereğince, Mehmet Bey'in işe başlama tarihi 01.01.1984 olmakla birlikte bu tarihten önce yerine getirdiği vatan borcu askerlik süresini 20 ay SSK'ya borçlanıp öderse işe başlama tarihi hem askerlik süresi kadar önce gelecek hem de prim ödeme gün sayısına ilave edilecektir. 
01.01.1984 işe başlama tarihine göre Mehmet Bey, yukarıdaki tabloya göre 3600 gün sayısı ve 15 yıllık sigortalılık süresi ki 1999 yılında tamamlanmış ile tarım SSK'den emekli olacaktır. 
Mehmet Bey, 1987'den beri 31.12.2004 sonu itibariyle tam 17 yıldır tarım SSK'ya prim ödemektedir. SSK tarım sigortasında her yıl 180 gün sayıldığına göre 17x180 3060 güne sahiptir. Daha önce inşaatlarda çalışırken normal SSK'ya da 210 gün prim ödendiğinden toplamda, 3060 210 3270 günü vardır. Var olan 3270 günü prim ödeyerek 3600 güne çıkardığı gün emekli olacaktır. Aradaki fark ise 3600 - 3270 330 gündür. SSK tarım sigortasında aylar 15 ve yıllar 180 gün sayıldığına göre, eksik kalan 330 gün için 22 ay daha prim ödemesi gerekmektedir. Öyleyse Mehmet Bey'in önünde iki seçenek vardır, 
- Ya eksik kalan süreyi askerlik borçlanması yaparak hemen 3600 güne çıkacak ve derhal emekli olacak. 
- Ya da askerlik borçlanması yapmayacak ve 22 ay daha prim ödeyecek ve 3600 günü tamamlayınca emekli olacak, tabi bu arada 22 ay boyunca emekli aylığı da alamayacak. 
Örnek 2- 01.01.1967 doğumlu olan Kadriye Hanım, 18 yaşına vardığında evlenmiş ve bir müddet sonra iki çocuk sahibi olmuş, kısa bir süre sonra da eşini kaybetmiştir. Kadriye Hanım, çocuklarına bakabilmek için tarlalarda çalışmaya başlamış ve etrafında duydukları ile müracaat edip 13.10.1989 günü, o zamanki kanunlar gereğince takip eden yılbaşı olan 01.01.1990 günü tarım SSK sigortalısı olmuştur. Aralıksız olarak tarım SSK primi ödemektedir. Emekliliğine gelince, yukarıdaki tablodan da görüleceği üzere 41 yaşından sonra olmak kaydıyla 3600 gün sayısını tamamlayınca tarım SSK emeklisi olacaktır. 
31.12.2004 günü itibariyle 14 yıldır prim ödediğinden 14x180 2520 güne sahiptir. 3600 günü tamamlamak için 6 yıl daha prim ödemesi gerektiğinden 31.12.2010 günü emeklilik için dilekçe verebilecektir. 




Okurlardan gelen sorulara cevaplar 

Yurtdışı kısmi aylığı ile dilediğiniz zaman emekli olabilirsiniz 
Şevket Bey, yazılarınızı Milliyet'ten takip ediyorum. Benim durumum çok karışık ve hiçbir örneğe uymuyor, SSK çözüm bulamıyor. Eşinden ayrılmış iki çocuklu bir anneyim ve mart ayı sonunda işsiz kalacağım. Bana yardım ederseniz mutlu edeceksiniz. 01.03.1973 ile 31.05.1982 tarihleri arasında 88 ay 2640 gün Almanya'da sigortalı olarak çalıştım. Almanya, ödenen primlerimi iade etmiyor ve zamanı geldiğinde emekli olacağımı söylüyorlar. Türkiye'de 12.11.1986 tarihinde işe başladım ve halen devam ediyorum, 31.01.2005 günü itibariyle 4396 günüm var. Almanya ve Türkiye arasında var olan anlaşmanın mahiyetini bilmiyorum. Türkiye'de SSK'ya yurtdışı borçlanması için para ödemem mümkün değil. Ne yapmam gerekir, bana önericeğiniz bir yol var mı Zeliha Kır 
CEVAP Saygıdeğer hanımefendi, aslında bana göre sorununuz falan yok, zira sizin hemen emekli olabilme hakkınız var. Sadece bunu kullanın yeter. 
Şöyle ki Türk-Alman sosyal güvenlik anlaşması gereğince Almanya'daki çalışma süreleriniz, SSK için sigortalılık süresinden sayılır. Bu nedenle de 20 yıllık sigortalılık süresini ve 01.03.1973 işe başlama tarihine göre de emeklilik için belli bir yaşı tamamlama şartınız da yoktur. SSK Başkanlığı-Sigorta İşleri Genel Müdürlüğü Yurtdışı İşçi Hizmetleri Daire Başkanlığı veya Sigorta Müdürlüğü'nde "Yurtdışı Kısmi Aylık Başvurusu" yapacaksınız, bir ay sonra da size aylık bağlayacaklar. Bunu şu şekilde de açıklayabilirim, Almanya'da 4999 gün prim ödemiş olsaydınız ve sadece 1 gün SSK primi ödemiş olsaydınız yurtdışı kısmi aylığı alma hakkınız olurdu. Size bağlanacak aylık ise oranlama ile ortaya çıkarılır, 5000 gün prim ödeyenlere 500 milyon lira aylık veriliyorsa, bir gün SSK sigortası olanlara 1 milyon lira yurtdışı kısmi aylığı verilir. 

İkramiyeniz tehlikeye girmiş 
Gazetem Milliyet'te emeklilik ile ilgili yazı dizisi ilgiyle izliyorum. Kademeli geçişlerde mağdur olan kesimi dile getirmenizden dolayı da tebrik ederim, zira ben de mağdurlardanım. Size danışmak istediğim birkaç konu var. 30.01.1965 doğumlu bayanım, 26.08.1981 tarihinde kaza-i rüşt kararı ile memuriyete başladım ve doğum nedeniyle kullandığım 4 aylık ücretsiz izin hariç 21.10.2002 gününe kadar çalıştım. 21.10.2002 günü 20 yıldan fazla çalışma sürem olduğu halde 40 yaşından önce emekli olamayacağımın söylenmesi üzerine yaşımı beklemek üzere işimden ayrıldım. Bu bekleme anında vergi mükellefi oldum, ama Bağ-Kur'a durumu bildirmedim. 
Şimdi, 
-40 yaşımı tamamladım emekli olmak için gerekli koşullar oluşmuş mudur 
-Emekli ikramiyesini alabilmem için dışarıda yaş doldurmayı bekleme süresinde, SSK veya Bağ-Kur'a tabi bir işte çalışmamam gerektiği, aksi halde ikramiye alamayacağım söylenmişti. Bu bekleme süresi içinde vergi mükellefi olmam ikramiye almamı engeller mi Y. E. 
CEVAP Hanımefendi, emeklilik için gereken şartları tamamlamışsınız ve dilediğiniz zaman T.C. Emekli Sandığı'na emeklilik müracaatında bulunabilirsiniz. Emekliliği bekleme süresinde vergi mükellefi olmanız, 1479 Sayılı Bağ-Kur Kanunu'nun 24 üncü maddesi gereğince Bağ-Kur sigortalısı olmanızı gerektirir. Bu gerektirme nedeniyle de ikramiyeniz yasal olarak tehlikeye girmiş. Ancak, vergi daireleri, vergi mükelleflerini Bağ-Kur'a bildirmek zorunda oldukları halde genellikle bildirmezler. Bu bildirmemezlik nedeniyle Bağ-Kur, sizin vergi mükellefiyetinizden haberdar olmayabilir. T.C. Emekli Sandığı emeklilik aşamasında sizden SSK ve Bağ-Kur'dan ilişiksizlik belgesi getir demez ise ikramiyenizi alabilirsiniz. Derse bu kere vergi kaydınızdan Bağ-Kur haberdar olur ve ikramiyeden olacağınız gibi üstüne bir de Bağ-Kur'a 2 yıllık prim ödersiniz. Bu durumlar nedeniyle isminizi ve soyadınızı yazmadım. 

Kıdem tazminatı alma hakkı 
Milliyet gazetesinde yayımladığınız yazı dizisini takip ediyorum. 11.03.1956 doğumluyum, 01.10.1990 günü işe girdim ve SSK sigortalısı oldum. Bugüne kadar 4800 prim ödeme günüm var. 2006 yılının sonunda 5550 günü tamamlamış olacağım. Yayımladığınız çizelgede 2010 yılında emekli aylığına hak kazanıyorum. 2006 yılı sonunda işyerinden kendi isteğim ile ayrıldığım zaman kıdem tazminatı alabiliyor muyum Filiz Baykal 
CEVAP Hanımefendi, halen de geçerli olan 1475 Sayılı İş Kanunu'nun 14 üncü maddesinin 4447 Sayılı Kanun ile eklenen beşinci bendine göre emeklilik için gereken şartlardan, yaş hariç diğer şartları tablolarımızda vardı yerine getirenler isterlerse işyerlerinden kıdem tazminatı alarak ayrılabilirler ve emekli olacakları yaşı bekleyebilirler. Ancak, sizin durumunuz farklı. Siz yaş ve prim ödeme gününü tamamlıyorsunuz, ama 20 yıllık sigortalılık süresini tamamlamıyorsunuz. Bu nedenle bu madde gereğince 2006 yılı sonunda işyerinden kendi isteğiniz ile ayrılıp kıdem tazminatı alma hakkınız yok. 

YARIN 
Sorular ve cevaplara devam... 


</TEXT>
</DOC>
