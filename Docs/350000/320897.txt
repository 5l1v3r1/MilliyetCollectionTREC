<DOC>
<DOCNO> 320897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/ekonomi/aeko.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'1 milyar doları biz istemedik' 
</HEADLINE>
<TEXT>


Hazine, Irak'a askeri müdahalenin ekonomik etkisini azaltmayı amaçlayan 1 milyar dolarlık ABD hibesini istemediğini iletince, ABD parayı başka alana kaydırdı 

ANKARA Milliyet 

Hazine Müsteşarlığı, ABD'nin Irak'a yönelik askeri müdahalesinin Türkiye ekonomisi üzerindeki olumsuz etkisini en aza indirmek amacıyla Türkiye'ye vermeyi kararlaştırdığı 1 milyar dolarlık hibeyi, "Türkiye ekonomisinin gösterdiği yüksek performansı" gerekçe göstererek almayacağını ABD'ye bildirdi. Türkiye, ABD'ye hibeyi başka alanlara aktarmasını önerdi. 
Hibeye ilişkin anlaşma 22 Eylül 2003'te imzalanmıştı. Türkiye'nin hibe yerine yaklaşık 8 milyar dolarlık kredi şeklinde de kullanabilmesine olanak bulunan hibeye ilişkin anlaşmada, Türkiye'nin Kuzey Irak'a müdahalede bulunmamasına dönük bir siyasi koşul yer aldığı öne sürülüyordu. 
Hazine'den yapılan açıklamada, ABD ile finansman anlaşmasının imzalanmasından bu yana geçen süre içerisinde, Türkiye ekonomisinin üstün bir performans gösterdiği, ekonomide istikrarlı ve sürdürülebilir bir büyümeye ulaştığı belirtildi. 

'Demek ki sağlamsınız' 
Açıklamada, bu dönemde enflasyonun tek haneli rakamlara gerilediği, faizlerde önemli düşüşler sağlandığı ifade edildi. Kamu net borç stokunun milli gelire oranının hızla düşürüldüğü ve uluslararası rezervlerin rekor seviyelere çıktığı kaydedildi. Ayrıca yapısal reformlarda ve birçok alanda köklü değişiklikler getiren adımların da atılmaya devam edildiğine dikkat çekildi. 
Açıklamada, "Son dönemlerde ABD yetkilileriyle yapılan temaslarda da bu finansman imk nının kullanımına ihtiyaç olmayacağının öngörüldüğü tarafımızca vurgulanmıştır" denildi. 
ABD Temsilciler Meclisi Tahsisler Komitesi de Türkiye için ayrılan 1 milyar doların Irak ve Afganistan'daki harcamalar için hazırlanan 81 milyar dolarlık ek bütçeye devredileceğini açıkladı. Komite buna "Yakın bir gelecekte Türkiye tarafından kullanılmasının beklenmediği" gerekçesini gösterdi. 
Öte yandan Dünya Bankası Türkiye Temsilcisi Andrew Vorkink de hibe konusunu değerlendirirken, "Türkiye'nin bu hibeye ihtiyaç duymaması, ekonomisinin ne kadar sağlam olduğunu gösterir" dedi. 

'Siyasi şartlı hibe almayız' ABDULLAH KARAKUŞ Cape Town 
Başbakan Recep Tayyip Erdoğan, ABD'nin Dünya Bankası aracılığıyla Türkiye'ye vereceği 8.5 milyar dolarlık krediyi Irak ve Afganistan'a vermesini, "Irak ve Afganistan güle güle kullansın. Biz zaten siyasi şartla verilen parayı almayız" sözleriyle değerlendirdi. 
Erdoğan, ABD ile Türkiye arasındaki 8.5 milyar dolarlık kredi-hibe tartışmalarının ardından, bu paranın Irak ve Afganistan'a verilmesini değerlendirdi. Türkiye'nin 8.5 milyar dolarlık krediyi zaten istemediğini belirten Erdoğan, "Biz 1 milyar dolar hibe alacaktık. Ancak bunu almayı da siyasi şart olduğu için uygun bulmadık. Ekonomik şartlar olursa evet deriz. Siyasi şartlar gelirse o işe girmeyiz dedik. Siyasi şartlar gelince de bundan vazgeçtik. Irak ve Afganistan güle güle kullansınlar, mutlu olsunlar" diye konuştu. 

'Ali'nin ihtiyacı yok' 
Maliye Bakanı Kemal Unakıtan da gelişmeleri, "Ali'nin Devlet Bakanı Ali Babacan paraya ihtiyacı yok. Türkiye'ye güven arttı. Birçok kuruluş artık Türk Lirasıyla tahvil çıkarıyor" dedi. 

'Kredi piyasalara güven verdi' ABD Temsilciler Meclisi Ödenekler Komitesi sözcüsü tarafından yapılan açıklamada ise Türkiye ekonomisinin son yıllarda önemli gelişmeler kaydettiği belirtilerek "ABD ve Türkiye arasında yapılan kredi anlaşması, piyasalarda güven oluşmasına neden oldu" denildi. Türk otoritelerinin, gerekli mali ve parasal reformları yapmak için ellerinin kuvvetlendiğini söyleyen sözcü, AB'nin tarih vermesinin de finansal istikrarın artmasında etkili olduğunu bildirdi. 


</TEXT>
</DOC>
