<DOC>
<DOCNO> 318107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/yasam/axyas02.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehir hatlarında 'devir' gerginliği 
</HEADLINE>
<TEXT>


Vapurların belediyeye devri ile ilgili olarak işçilerin eylemleri sürerken, Başkan Topbaş, "Kimse mağdur olmayacak" dedi 

İSTANBUL Milliyet 

İstanbul Büyükşehir Belediye Başkanı Kadir Topbaş, Türkiye Denizcilik İşletmeleri'ne TDİ bağlı Şehir Hatları İşletmesi vapurlarının belediyeye devriyle ilgili olarak 'Şehir Hatları'nda emekliliği gelenlerin haklarını devletin zaten vereceğini' söyledi. Topbaş, bir toplantıda konuyla ilgili soruları cevapladı. Topbaş, "Şehir Hatları İşletmesi personelinden emekliliği gelenlerin emekliliğini alması sağlanacak. Diğerleri ihtiyacımız oranında personel devir işlemine dahil edilecek" dedi. 
Emekliliği geldiği halde çalışmak isteyen personel veya kaptanların "teklifine sıcak bakmadıklarını" kaydeden Topbaş, gemilerin çok değiştiğini, yeni teknoloji kullanabilen uzman personele ihtiyaç olduğunu da vurguladı. İstanbul Büyükşehir Belediyesi'nin yazılı açıklamasında da, vapurlarının devri konusunda Türkiye Denizciler Sendikası'nın yanlış bilgilendirdiği savunuldu. Açıklamada, "Şehir Hatları İşletmesi'nin personeli mağdur edilmeyecek. Emekliliği hak etmemiş olan personel çalışmasına devam edecektir" denildi. 
Öte yandan emekliliği geldiği halde çalışmak isteyen vapur kaptan ve çalışanları ise Karaköy İskelesi'nde eylem yaptı. 




</TEXT>
</DOC>
