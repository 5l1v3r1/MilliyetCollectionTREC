<DOC>
<DOCNO> 315966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/spor/spo06.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve bomba düştü 
</HEADLINE>
<TEXT>


Federasyonun 3813 sayılı yasada yapmayı planladığı değişikliğe, temsil haklarının kalkması düşünülen dernekler ateş püskürdü 

CEMAL ERSEN 


Büyük tepki çekti 
FUTBOL Federasyonu'nun 3813 sayılı yasa ile ilgili değişiklik düşüncesi ses getirdi. Profesyonel Futbolcular Derneği, Futbol Adamları Derneği TFAD , Futbol Antrenörler Derneği ve TFFHGD'nin genel kurulda temsil hakkının kalkmasını öngören değişikliğe sert tepkiler geldi. Profesyonel Futbolcular Derneği Başkanı Turgay Şeren, "Eğer federasyon delegelik hakkımızı elimizden alıyorsa, bu utanç vesilesidir" dedi. 

Türkmen'den suçlama 
TFAD Başkanı İsmail Dilber, "Futbolla ilgisi bulunmayanlar oy kullanırken 15 bin üyesi olan bir derneğin bu hakkı elinden alınıyor" yorumunu yaptı. Futbol Adamları Derneği adına Hadi Türkmen ise, "Taraftar temsilcileri yasaya dahil edilirken, bu değişikliği yapmak düşündürücü. Aksine sivil toplum örgütlerinin daha güçlü temsili gerek. Hükmedecekleri bir delege yapısı istiyorlar" suçlamasını getirdi. 

Tersini savundular 
FEDERASYON dünkü açıklamasında ise, değişikliklerini gündemde olduğunu doğrularken, bahsi geçen derneklerin temsil haklarının ortadan kaldırılmasının istenmediğini savundu. MHK'nin atamayla işbaşına gelmesi ve üye sayısının dokuzdan beşe indirilmesi fikri ise olumlu bulundu. Eğitim ve hakem performanslarının profesyonelce takibinin MHK'nin işlerini kolaylaştıracağı ifade edildi. 

Aydın krizi patladı 

Gündem hakemler 
İSTANBUL'DA Futbol Federasyonu, Kulüpler Birliği, MHK üyeleri ile Türkiye Faal Futbol Hakemleri ve Gözlemcileri Derneği TFFHGD yöneticilerinin katıldığı toplantıda futbolun sorunları masaya yatırıldı. Başkan Levent Bıçakcı, "hakemlik müessesine, Türk hakemliğine gerekli ilgiyi, saygıyı ve desteği göstermeliyiz" sözleriyle 2.5 saat süren toplantıdan çıkan sonuçları özetledi. 

Zirveyi terk etti 
ANKARAGÜCÜ Başkanı Cemal Aydın'ın, suni bir hava hissettiği gerekçesiyle toplantıyı terketmesi soğuk rüzg rlar estirdi. Aydın, "Federasyonun tutumunu beğenmediğimi söyledim. Ama başta İlhan Cavcav ve Levent Bıçakcı rahatsız oldu. Güven verecek şey olmayınca kalmayı zul addettim" dedi. İlhan Cavcav ise, "Davranışı yanlıştı. Ama kol kırılır, yen içinde kalır" diye konuştu. 


</TEXT>
</DOC>
