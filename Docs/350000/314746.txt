<DOC>
<DOCNO> 314746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sontur18.html </URL>
<DATE> 2005/02/12/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Hırsızı, unutkanlığı ele verdi... 
</HEADLINE>
<TEXT>

     Konya'da aynı apartmanda 3 daireden hırsızlık yaptığı iddiasıyla aranan şüpheliyi, bırakıp kaçtığı otomobilinde unuttuğu trafik ceza tutanağı ele verdi. 
     Edinilen bilgiye göre, merkez Selçuklu İlçesi Sancak Mahallesi Veysel Karani Caddesi Zübeyir Sokak'ta bulunan Hendek Sitesi'ne giren bir kişi, Osman Dur, Mevlüt Bilir ve sahibi yurtdışında bulunan bir daireden çok sayıda elektronik eşya ve cep telefonu çaldı. 
     Apartmanda dolaşırken Mevlüt Bilir ile karşılaşan kişi, kaçmayı başarırken tüm çabalarına karşın hırsızı bulamayan apartman sakinlerinden Bilir, evine girdiğinde 2 cep telefonunun çalındığını fark etti. 
     Henüz kapatılmadığını düşündüğü için çalınan telefonlarından birini arayan Bilir, telefonun sesinin apartman önünde duran 42 HE 738 plakalı otomobilden geldiğini fark etti. 
     Olay yerine çağrılan polis, kapıları açık olan otomobilde yaptığı araştırmada, koltukta bulunan ceketin içinde Soner Keskin 32 adına düzenlenmiş bir trafik ceza tutanağı bulundu. Buradan yola çıkan polis, aynı sokaktaki Babacan Sitesi'nde oturan Soner Keskin'i gözaltına aldı. Keskin, çıkarıldığı mahkemece tutuklanarak cezaevine gönderildi. 
     
</TEXT>
</DOC>
