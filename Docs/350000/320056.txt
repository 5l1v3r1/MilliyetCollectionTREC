<DOC>
<DOCNO> 320056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo21.html </URL>
<DATE> 2005/03/02/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Sakaryaspor Beşiktaş'ın hükmen yenik sayılmasını isteyeceğiz... 
</HEADLINE>
<TEXT>

     Sakaryaspor'un, Beşiktaş maçında çıkan olaylar nedeniyle Beşiktaş'ın hükmen yenik sayılması amacıyla Futbol Federasyonu'na başvuruda bulunacağı bildirildi. 
     Sakaryaspor Kulübü Başkanı Selahattin Aydın, beraberindeki bazı yöneticilerle birlikte altyapı tesislerinde basın toplantısı düzenledi. Aydın, toplantıda futbol terörünü tribünlerden uzaklaştırmaya çalışıldığı bir dönemde, bunun sahanın içine kadar indiğini kaydetti. 
     Özellikle maçın sonuna doğru hoş olmayan olaylara tanık olduklarını ve gerekenin hakem tarafından yapılmadığını ileri süren Aydın, ''Beşiktaş'ın hükmen yenik sayılması için talebimizi federasyona ileteceğiz'' dedi. 
     Beşiktaş camiasını karşılarına almak istemediklerini ifade eden Aydın, şunları kaydetti 
     ''Amacımız futbol adına güzel şeylerin ortaya konulmasına yöneliktir. Biz bugüne kadar hiçbir tartışmanın içinde yer almadık, ancak puan kaybediyoruz. Beşiktaş'ın ceza alması bizi mutlu etmez ama biz zarar görüyoruz. Taraftarların yaptıklarını kulüpler çekiyor. Fakat bu yapılan cezasız kalmamalı. Yapan cezasını çekmeli. Biz hakkımızı istiyoruz. Çünkü hakkımız yeniliyor. 
     Saldırının taraftar tarafından değil, özel güvenlik görevlisi tarafından yapılması kabul edilemez bir durum. Çünkü orada futbol oynayacak bir ortam kalmamıştı. Ayrıca kaleci Şenol'un üzerine de bu kadar gelinmez. O, iyi sabır örneği gösteriyor. Geçmişte birşeyler yapmış olabilir. Ancak Şenol, Türk futboluna kazandırılacak bir kalecidir.'' 

     
</TEXT>
</DOC>
