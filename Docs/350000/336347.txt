<DOC>
<DOCNO> 336347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/spor/spo11.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz savaşçı 
</HEADLINE>
<TEXT>


Avrupa Halter Şampiyonası'nda millilerimizin şovu sürüyor. 94 kiloda mücadele eden Hakan Yılmaz, koparmada sekizinci sırayı almasına rağmen silkmedeki üstün performansıyla iki altın madalya kazandı 


Sedat Artuç, Halil Mutlu ve Taner Sağır'dan sonra Hakan Yılmaz da Avrupa Şampiyonluğu'na ulaştı... 
Bulgaristan'ın başkenti Sofya'da devam eden Avrupa Halter Şampiyonası'nda Erkek Milli Takımımız'ın üstünlüğü sürüyor. 94 kiloda dün podyuma çıkan Hakan Yılmaz koparmada 8. bitirdiği müsabakaların, silkme bölümünde klasını göstererek, iki altın madalyanın sahibi oldu. 
Koparmada 170 kiloda kalan Yılmaz, 6 sporcuyla aynı kiloyu kaldırmasına rağmen kilo dezavantajıyla sekizinci oldu. Silkmedeki ilk hakkında 215 kiloyu rahatlıkla kaldıran sporcumuz, toplamda da birinciliği garantileyerek, son iki hakkını kullanmadı. Toplamda 385 kilo ile birincilik kürsüsüne çıkan milli haltercimizi, 382.5 kilo ile Rus Skorobogatov, 380 kiloyla da Ukraynalı Pilivey takip etti. 
Dün 85 kiloda podyuma çıkan diğer bir sporcumuz İzzet İnce ise silkmede kazandığı bronz madalya ile yetindi. Koparmada sıfır çeken İnce, silkmede 200 kilo ile üçüncü sırayı aldı. Bugün sona erecek şampiyonada 105 kiloda mücadele eden Bünyamin Sudaş, podyuma çıkacak. 

Elvan tavan yaptı 

Milli atletimiz Elvan Abeylegesse, Nike ile sponsorluk sözleşmesini Pekin 2008'e kadar uzattı. Dünya rekortmeni sporcumuz, yıllık 100 bin Euro'ya imza attı 

SEDAT HARDAL 

5 bin metre Dünya rekortmeni atletimiz Elvan Abeylegesse, sezon başlamadan piste damgasını vurmaya başladı. 
Nike ile sponsorluk sözleşmesini 2008 Pekin Olimpiyat Oyunları'na kadar yenileyen Abeylegesse, yıllık 100 bin Euro gelir sağlayacak. Geçen yıl pistlerde en fazla para kazanan atletler arasında dokuzuncu sırayı alan milli sporcumuz, yeni sözleşme ile bu sezon katılacağı önemli organizasyonlar öncesi moral buldu. 
Etiyopya'daki kamp çalışmalarını bitiren ve önceki gün İstanbul'a gelen Elvan Abeylegesse, sezonun ilk yarışını da 13 Mayıs'ta koşacak. Katar'daki Grand Prix yarışına katılacak olan sporcumuz, istediği 15 bin doların organizatörler tarafından kabul edilmesiyle koşma kararı aldı. Bu sezon Dünya Şampiyonası'nda altın madalya kazanmayı hedefleyen Abeylegesse, Golden League'lerde de jackpot yapmak hedefinde. 

Adım adım altına 

İstanbul'da devam eden Uluslararası Ahmet Cömert Boks Turnuvası'nda 19 sporcumuz finale yükseldi. Ahmet Cömert Spor Salonu'ndaki müsabakalarda finale çıkan boksörlerimiz şöyle Bayanlarda 46 kiloda Derya Aktop, 50'de Hasibe Özer, 52'de Sümeyra Kaya, 54'te Seda Duygu Aygün, 57'de Nagehan Gül, 60'ta Gülsüm Tatar, 63'te Kıymet Karpuzoğlu, 66'da Yeliz Yeşil, 70'te Nurcan Çarkçı, 75'te Emine Özkan, 80'de Selma Yağcı, 86'da Şemsi Yaralı. Erkekler 51'de Atagün Yalçınkaya, 54'te Serdar Avcı, 60'ta Selçuk Aydın, 64'te Önder Sipal, 69'da Bülent Ulusoy ile Abdulkadir Koroğlu ve artı 91'de Kurban Günebakan. 

Marmara şenlendi 

23. Nisan nedeniyle İstanbul Ataköy Marina Yacht Club'te Ulusal Egemenlik Kupası Yat Yarışları düzenlendi. Ataköy - Florya-Ahırkapı güzergahında gerçekleştirilen yarışlarda ilk sırayı alanlar şöyle IRC 1'de Bülent Ertuyun Idefix , IRC 2'de Erhan Uzun Uzun , IRC 4'te Halit Özdamar Splinter , LOA'da Bülent Karan Aynur . 

Yönetim açıklandı 

Türkiye'de sporu geniş kitlelere yaymayı amaçlayan Herkes İçin Spor Federasyonu, yeni yönetim kurulu üyelerini belirledi. Göksel Arsoy başkanlığındaki yönetimde görev alan diğer isimler şöyle Zerrin Yazıcı, Ayşegül Çakmak Erdal Zorba, Atilla Tekat, Aysel Pehlivan, Birol Doğan, Kenan Sivrikaya, Ümit Konya, Ali Küçükosmanoğlu, Bülent Bayraktar, Mehmet Eskiyapan, Sedat Artukoğlu, Kemal Akçınar. 

Kartal affetmedi 

UĞraŞ ÖZYURT 

Tekerlekli Sandalye Basketbol Birinci Ligi lideri Beşiktaş, dün konuk ettiği KKTC Lefkoşe'yi eli boş gönderdi. Süleyman Seba Spor Salonu'nda oynanan karşılaşmada rakibine karşı baştan sona üstün bir oyun çıkaran Siyah - Beyazlılar, müsabakayı 95-43 kazanmayı başardı. 

Yeni rota Katar 

Bulgaristan'da düzenlenen Avrupa Halter Şampiyonası'nda fırtına gibi esen milli takımımız, Taner Sağır'ın başarısıyla rakiplerine üstünlüğünü gösterdi. 3 altın madalya kazanarak Ay-Yıldızlı ekibimizi zirveye taşıyan Sağır, müsabaka sırasında kendisine tepki gösteren Bulgar taraftarları umursamadığını belirterek, "Seyircilerden gelen tepkiler beni hiç etkilemedi. Görevimi yaptım" dedi. Bulgaristan'a, kasım ayında Katar'da yapılacak Dünya Şampiyonası'nda neler yapabileceğini görmek için geldiğini de ifade eden 20 yaşındaki sporcu, "Dünya Şampiyonası'nda çok daha iyi dereceler yapacağıma inanıyorum" ifadesini kullandı. 

TENİS 

Gürcü ve Rus üstünlüğü 
14 Yaş Grubu Avrupa Tenis Turnuvası'nın bir ayağı olan Çukurova Cup, dün Adana'da sona erdi. Adana Tenis Dağcılık ve Su Sporları ATDSK Kortları'nda düzenlenen müsabakalar, bayanlarda Gürcü Gorgodze, erkeklerde de Rus Kuznetsov'un üstünlüğüyle sona erdi. 17 ülkeden 173 sporcunun raket salladığı organizasyonda Türk sporcuları dereceye giremedi. 

BUZ HOKEYİ 

İki maç oynandı 
Buz Hokeyi Birinci Ligi'ne dün oynanan iki karşılaşma ile devam edildi. Kocaeli Büyükşehir Belediyesi Olimpik Buz Sporları Salonu'nda yapılan maçlarda alınan sonuçlar şöyle Şirintepespor - Şampiyonspor 16-11, İstanbul Paten - Polis Akademisi 1-4. 

YÜRÜYÜŞ 

Sağlam madalya 
Yunanistan'daki Balkan Yürüyüş Kupası'nda Narin Sağlam, genç bayanlar 10 kilometrede 50.44'lük derecesiyle altına uzandı. Büyük bayanlar 20 kilometrede 1.37.37'lik derecesiyle dördüncü olan Yeliz Ay, Akdeniz Oyunları barajını da aştı. Aynı yarışta Handan Koçyiğit ise 1.47.45 ile 23 yaş altı Türkiye rekorunu kırdı. Genç erkekler 10 kilometrede üçüncü olan Rıdvan Çelik, müsabaka sonrasında diskalifiye edildi. 

GÜREŞ 

Dostluk kazandı 
Dostluk müsabakaları için Denizli'ye gelen New York Gençler Güreş Karması, Güreş Eğitim Merkezi'nin 17-19 yaş grubu sporcularına mağlup oldu. Denizlili güreşçiler, grekoromen ve serbest stilde yapılan müsabakalarda rakiplerine 32-31'lik üstünlük sağladı. ABD'den 20 kişilik kafileyle gelen ekibe, il müdürlüğü tarafından hediyeler verildi. 




</TEXT>
</DOC>
