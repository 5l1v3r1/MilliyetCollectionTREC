<DOC>
<DOCNO> 341476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun22.html </URL>
<DATE> 2005/05/11/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Kıbrıs'ta diplomatik trafik hızlandı 
</HEADLINE>
<TEXT>

     Moskova’da yapılan "üçlü zirve"nin ardından Pazartesi günü bir Rum yetkilisinin BM Genel Sekreteri Annan ile "istikşafi" bir görüşme yapacağı belirtilirken BM Genel Sekreter Yardımcısı Prendergast’ın Kıbrıs’ı ziyaret etmesi bekleniyor. 
     Başbakan Recep Tayyip Erdoğan’ın Pazartesi günü Moskova’da BM Genel Sekreteri Kofi Annan ile Rum Lideri Tasos Papadopulos ile yaptığı görüşmenin ardından gelişmeler hızlandı. 
     Pazartesi günü bir Rum yetkilisinin Annan ile "istikşafi" bir görüşme yapacağı, BM Genel Sekreter Yardımcısı Sir Kieran Prendergast’ın ise, Kıbrıs’ı ziyaret edeceği belirtildi. 
     Rum Yönetiminin bir temsilcisinin, Pazartesi günü New York’ta Kofi Annan ile bir görüşme yapması bekleniyor. Kıbrıs müzakere sürecinin canlandırılmasına yönelik bir adım olarak değerlendirilen "ön görüşme"de Kıbrıs konusunda yeni bir girişim olasılığı üzerinde durulacak. Lefkoşa’daki BM kaynakları ise, görüşmenin "istikşafi" niteliğini taşıyacağını söylediler. 
     Bu arada, BM Sözcüsü Marie Okabe, Annan’ın Kıbrıs’a bir yetkiliyi göndermesi beklentisini dile getirirken bir soru üzerine de bu kişinin Genel Sekreter Yardımcısı, İngiltere’nin eski Ankara Büyükelçisi Sir Kieran Prendergast olmasının beklendiğini ifade etti. 
     Buna karşın, Türk tarafı, Kıbrıs’ta en kısa süre içinde çözüm bulunmasının önemini vurgularken Rum tarafının müzakerelerin yeniden başlaması konusunda hiç bir acelesi olmadığı bir kez daha ortaya çıktı. Nitekim Rum lideri Papadopulos, Kıbrıs’ta tam müzakerelere başlanabilmesi için katedilecek uzun bir yol olduğunu söyledi. 
     Kofi Annan, 7 Haziran’de Başbakan Erdoğan ile bir görüşme yapacak. Annan’ın Yunan Başbakanı Kostas Karamanlis ile de biraraya gelmesi öngörülüyor. 
     
</TEXT>
</DOC>
