<DOC>
<DOCNO> 338606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/yasam/ayas.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayat onu seçti 
</HEADLINE>
<TEXT>


Mehmet Akça ile abisi, küçükken zatürree oldu. Anneleri, tek penisilini küçük oğluna verdi abi öldü. Akça, şimdi hayatını aşı kampanyasına adamış bir doktor 


Kars'ta, 3 yaşındayken yakalandıkları kızamığa bağlı zatürree sonucu abisini inanılmaz bir 'seçim' sonucu kaybeden Mehmet Akça, bu olayın etkisiyle doktor oldu ve 20 yıllık meslek hayatının büyük bölümünü, "Başka çocuklar ölmesin" diye aşı kampanyalarına adadı. 
Akça'nın, 2 çocuğu arasında seçim yapmak zorunda kalan Marly Streep'in başrolünü oynadığı ve Oscar alan "Sophie'nin Seçimi" filmini hatırlatan hik yesi, şöyle gelişti 

Baba da doktordu 
Yaklaşık 39 yıl önce, Kars'ın Kırkpınar Sağlık Ocağı'nda görevli baba Haluk Akça, bir kış mevsiminde atların çektiği kızaklarla diğer köylere sağlık hizmeti götürmek için evinden 3-4 günlüğüne ayrıldı. 
Bu sırada 3 yaşındaki oğlu Mehmet ve 5 yaşındaki Necdet, kızamığa bağlı olarak zatürreeye yakalandı. Anne Müşerref Akça, zor bir karar vererek elindeki tek penisilini, bünyesi daha zayıf olan oğlu Mehmet'e vurdu. Baba Akça 3 gün sonra döndüğünde, küçük Mehmet'i iyileşmeye başlamış, büyük oğlunu ağırlaşmış buldu. Hemen kızakla Kars'taki hastaneye götürülen Necdet kurtarılamadı. 

'Aşı günleri çok özel' 
Abisinin acısını içinden atamayan Akça, şu anda, 'Ulusal Kızamık Aşı Günleri' kapsamında Konya 14 No'lu Sağlık Ocağı gezici aşı ekipleriyle beraber çocukları, kızamık ve komplikasyonlarından korumak için çalışıyor. 
Akça, "O iğne sayesinde hayattayım ve bu nedenle Ulusal Kızamık Aşı Günleri, benim için daha özel bir anlam taşıyor" dedi. 

Her aşı bir hayat 

Kızamığa bağlı zatürree nedeniyle ateşler içinde yattıkları gün, bir aşı fazla olsaydı bugün abisi Necdet yaşıyor olacaktı. İşte bu bilinçle büyüyüp babası gibi doktor olan Mehmet Akça, şimdi gezici aşı ekipleriyle çocukları kızamık ve komplikasyonlarından korumak için çalışıyor. 


</TEXT>
</DOC>
