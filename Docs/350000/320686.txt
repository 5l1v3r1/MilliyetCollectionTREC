<DOC>
<DOCNO> 320686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/soneko25.html </URL>
<DATE> 2005/03/04/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Şener, teşvik yasa tasarısında değişiklik sinyali verdi... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Bankalar Kanunu'nda değişikliği öngören yasa taslağının şu an Başbakanlık'ta olduğunu belirterek, ''yani çok bekleyeceğini zannetmiyorum. Şu an zaman vermeyeyim'' dedi. 
     Şener, ''Rekabet Politikası ve Türkiye'de Yatırım Ortamının İyileştirilmesi, Sektörel, Kurumsal ve Hukuki Çerçeve'' konulu sempozyumun çıkışında gazetecilerin sorularını yanıtladı. 
     Başbakan Yardımcısı Şener, ''Teşvik Yasası'nda bir takım değişiklikler yapılacağı söyleniyor, ne gibi değişiklikler yapılacak'' şeklindeki soru üzerine, somut olarak şu değişiklik yapılacak diye bir envanter veya liste ortaya koymaya gerek olmadığını söyledi. 
     Şener hükümetin ekonomik istikrarın bütçe dengelerinin ekonomi politikalarının vazgeçilmez önceliği olarak gördüğünü kaydederek, ''dolayısıyla yapmış olduğumuz bütün düzenlemeler bu çerçeve içinde gerçekleşecektir'' dedi. 
     ''Bu dediğinizden değişiklik yapılacak mı, yapılmayacak mı tam anlaşılmıyor. Bu ne anlama geliyor'' şeklindeki soru üzerine de Şener, ''birinci şekilde anlayabilirsiniz'' dedi. 
     
</TEXT>
</DOC>
