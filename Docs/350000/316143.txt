<DOC>
<DOCNO> 316143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo20.html </URL>
<DATE> 2005/02/17/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Gençlerbirliği'nden Ümit Karan'a cevap Şansını tümüyle kaybetti 
</HEADLINE>
<TEXT>

     Ümit Karan'ın Gençlerbirliği yöneticileri hakkında söylediği ve dünkü bazı gazetelerde yer alan sözlerine, kırmızı-siyahlı yöneticiler tepki gösterdi. 
     Kulüp basın sözcüsü Muammer Akyüz, yaptığı yazılı açıklamada, bazı gazetelerde Ümit Karan'ın yöneticiler hakkında yaptığı açıklamaları okuyunca inanmak istemediklerini belirterek, şunları söyledi 
     ''Eğer bu sözler doğruysa, ona acımamız gerektiğini düşünüyorum. Çünkü Ümit Karan Galatasaray'a transfer olduysa, bu onun Gençlerbirliği futbolcusu olmasından kaynaklanmıştır. Gençlerbirliği, nice Ümit Karanları yetiştiren şöhret eden ve Real Madrid dahil birçok kulübe futbolcu veren bir ekoldür. Ümit Karan, Gençlerbirliği'nden olaylı bir şekilde bile ayrılıp, şimdi büyük bir takımın kaptanlığını yapan futbolcuların eski kulübüne ve onun yöneticilerine karşı gösterdiği saygı ve sevgiyi görüp örnek almalıdır. Hele hele böyle bir kulübün yöneticilerine 'onlar adam değil' şeklinde çok çirkin bir ifade kullanmak Ümit Karan'ın ne hakkı ne de haddidir. Ümit Karan bu davranışıyla ileride muhtemelen gelebileceği bir kulübe gelme şansını tümüyle kaybetmiştir.'' Muammer Akyüz, Ümit Karan'ın başarılarıyla anılmasını istediklerini, ancak kendisinin başka konularda ön plana çıktığına değinerek, ''Kaliteli bir futbolcu olarak kendisinin Galatasaray'da başarılarıyla anılmasını isterdik. Oysa ki O İstanbul'da başka konularla ön plana çıktı. Maalesef bizim gibi tüm futbol kamuoyunu hayal kırıklığına uğrattı'' dedi. 
     
</TEXT>
</DOC>
