<DOC>
<DOCNO> 347597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sontur38.html </URL>
<DATE> 2005/05/31/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Karakol bastığı iddia edilen CHP'li Oğlumu dövdüler, karakol basmadım 
</HEADLINE>
<TEXT>

     İzmir’in Narlıdere İlçesi’nde karakol basarak polis memurunu darp ettiği iddia edilen CHP İl Genel Meclisi üyesi Mehmet Maltepe, "Oğlumun ve benim en az 20 polisin olduğu karakol binasında bir polise saldırdığımız ve darp etmeye kalktığımız iddiası, akıl ve mantıkla bağdaşmaz" dedi. 
     Maltepe yaptığı yazılı açıklamada, Narlıdere’de 5 yıl muhtarlık yaptığını, olayın geçtiği karakola katkısından dolayı kendisine teşekkür belgesi verildiğini bildirdi. 
     Olay günü, 17 yaşındaki oğlunun, amcasının marketine yardım amacıyla 50 metre mesafedeki siparişi götürmek için izinsiz olarak arabayla yola çıktığını, ancak ekiplerle karşılaştığını anlatan Maltepe, şöyle devam etti 
     "Polislerden biri küfür içeren bir şekilde ’Babana mı güveniyorsun da ehliyetsiz araba kullanıyorsun’ demiştir. Oğlum küfürlü ifadeler kullanan polisi uyarmaya çalışırken tokatlanmış, boğazı sıkılarak nefes alması engellenmiştir. Oğlum da kurtulmak için can havliyle yaptığı hareketle polisin burnuna kafasıyla vurmuştur. 
     Sonra da polisler oğlumu yere yatırarak dövmüşler. Polisin görevi ehliyetsiz olan, hem de 17 yaşındaki bir çocuğu dövüp bırakmak mı, yoksa hemen işlem yapıp gözaltına almak mı " Maltepe, bu olaydan sonra oğluna hastaneden "5 gün iş göremez" raporu verildiğini de belirtti. 
     
     "KARAKOL BASMA İDDİASI DOĞRU DEĞİL" 
     Olaydan yarım saat sonra nöbetçi karakol amirinin kendisini arayarak "Oğlunuzla karakola gelir misiniz, konuyu tatlıya bağlayalım" dediğini, bunun üzerine oğluyla birlikte karakola gittiğini savunan Maltepe, şöyle devam etti 
     "Benim amacım, oğluma bu haksız muameleyi yapan polis memurlarını şikayet etmek, cezalandırılması için yasal işlemi başlatmaktı. Oysa öyle olmadı. Oğlumla girdiği arbedede yaralanan polis, bizi görünce hemen saldırıya geçti, karakol içinde hakaretler ve küfürlerle silahına sarıldı, orada bulunan diğer polisler kendisini yere yatırarak etkisiz hale getirdi. Oğlumun ve benim en az 20 polisin olduğu karakol binasında polise saldırmamız ve darp etmeye kalkmamız iddiası akıl ve mantıkla bağdaşmaz ve hayatın gerçeklerine de aykırıdır. Bu süreçten sonra olayı duyan yaklaşık 40 kişi olayla ilgili bilgi almak için karakol önüne geldi. Bizlerin durumunu öğrenmeye çalışanlara ’karakol bastı’ deniyor. Narlıdere Karakolu’nun hangi camı kırılmıştır, hangi taşı sökülmüştür " Maltepe, Narlıdere İlçesi’nde, 17 yaşındaki oğlunun "ehliyetsiz olarak otomobil kullanma" suçundan gözaltına alınmak istenmesi üzerine polislere saldırdığı ve sonra beraberindeki bir grupla karakol bastığı iddiasıyla, oğlu ve yeğeni ile gözaltına alınmış, daha sonra adliyede serbest bırakılmıştı. 
     
</TEXT>
</DOC>
