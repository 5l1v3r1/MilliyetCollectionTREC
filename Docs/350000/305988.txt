<DOC>
<DOCNO> 305988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/siyaset/asiy.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
9 milletvekiliyle Samsun'a çıktı 
</HEADLINE>
<TEXT>


Yurt gezisini Samsun'dan başlatan Sarıgül, 65 kurultay delegesiyle bir araya geldi. Sarıgül, adaylığını ise henüz açıklamadı 

ŞENOL ÇAKIR, MURAT SANDIKÇI, DAVUT AKTAŞ Samsun DHA 


Şişli Belediye Başkanı Mustafa Sarıgül, olağanüstü kurultay öncesi yurt gezisini dün Samsun'dan başlattı. CHP'li 9 milletvekili ile geldiği Samsun'da 200 araçlık konvoyla karşılanan ve yaklaşık 3 bin kişiye seslenen Sarıgül, 8 ilden 65 kurultay delegesiyle bir araya geldi. Kurultay sonrası programından ayrıntılar veren Sarıgül, adaylığı konusunda delegelerle görüşmelerini tamamladıktan sonra açıklama yapacağını bildirdi. 
Sarıgül'ün gezisine milletvekilleri Muzaffer Remzi Kurtulmuş, İsmail Değerli, Mehmet Tomanbay, Muharrem Toprak, Muhsin Koçyiğit, Ahmet Güryüz Ketenci, Hüseyin Özcan, Ersoy Bulut ve Sefa Sirmen de katıldı. Çarşamba Havaalanı'nda "Başbakan Sarıgül" tezahüratlarıyla karşılanan Sarıgül, "İnanıyorum ki, Samsun'da başlattığımız bu hareket çağdaş, laik Türkiye'nin yeni umudu olacaktır" dedi. 
Sarıgül, halkı selamlayarak geldiği kent merkezinde CHP il binasındaki partilileri de ziyaret etti. 

'Baykal'ı seviyorum' 
Büyük Otel önünde partililere seslenen Sarıgül, "Helal süt emmiş ana babanın çocuğuyum. Kursağımda haram para bulunmaz. Hiç merak etmeyin. Bir haber aldım. Kurultayda beni konuşturmayacaklarmış. Beni konuşturmayacak adam daha anasının karnından doğmadı" diyerek alkış topladı. Sarıgül, gazetecilere de Baykal'a kırgın olmadığını ifade ederek, "Bana çok kızdı, çok şeyler söyledi. Bu konuşmaları heyecanına veriyorum. Ben kendisini seviyorum" dedi. 

Düğmeleri koptu 

Sarıgül, Çarşamba Havaalanı'nda tek tek tokalaştığı partilileri yanaklarından öptü. Sarıgül, davulculara da 10'ar YTL 10 milyon lira verdi.Daha sonra halkı selamlayan Sarıgül, telefonla görüştüğü eşi Aylin Sarıgül'e bundan sonra bütün gezilere katılması gerektiğini söyledi. Eşinin kurultayda konuşturulmayacağı yönünde bilgi aktarması üzerine sinirlenen Sarıgül, "Gök kubbeyi yıkarız siyaseten" yanıtını verdi. Sarıgül, seçim otobüsünden çalınan "Durduramazsın beni, ben kötüyüm sen iyi mi ", "Denizleri aş da gel kurbanın olam" sözlerinin yer aldığı parçalara da eşlik etti.Ceketinin düğmeleri izdihamda kopan Sarıgül, ceketini değiştirmek istediyse de partili kadınlar buna izin vermedi. Kadınlar, düğmeleri dikerek Sarıgül'e giydirdi.Sarıgül, partililerin "Baykal istifa" sloganlarını keserek, "Onun istifasını kurultayda soracağım. Kurultayda onu sandığa gömeceğim" yanıtını verdi.Sarıgül'ün Samsun çıkarmasında hırsızlar da boş durmadı. Kalabalığın arasına dalan hırsızlar, eski CHP İl Başkanı Refik Karakoç ile bir partilinin cebindeki cüzdanından 3 bin doları aldı. 


</TEXT>
</DOC>
