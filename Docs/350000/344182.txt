<DOC>
<DOCNO> 344182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/yazar/uras.html </URL>
<DATE> 2005/05/20/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Otomobil kadar ilaç ithal ediyoruz 
</HEADLINE>
<TEXT>


2004 yılında Türkiye'ye yurtdışından 97.5 milyar dolarlık mal girdi. Bunun 12.1 milyar dolarlık bölümü, yüzde 12.4'ü tüketim malı idi. 
Geçen yılın ilk üç ayında 20.9 milyar dolarlık mal girdi. Bunun toplam ithalat içindeki büyüklüğü yüzde 12.0 idi. 
Bu yılın ilk üç ayında tüketim malı ithalatının toplam ithalat içindeki payı yüzde 10.4'e geriledi. Yılın ilk üç ayında 2.6 milyar dolarlık tüketim malı ithal ettik. 
2005 yılının ilk üç ayında genel olarak ithalata harcadığımız döviz yüzde 22.9 oranında artarken, tüketim malı ithalatına giden döviz sadece yüzde 5.1 oranında arttı. 

İthalatın yüzde 78'i 'ara mal' 
Döviz açığı gündeme geldiğinde biz genelde tüketim malı ithalatı üzerinde dururuz. "Halkımız ithal malı kullanıyor, bunun için döviz bitiyor" denilir. Halbuki bizim ithalatımızda esas ağırlığı üretimde kullanılan hammadde ve ara mallarıyla makine ve teçhizat teşkil ediyor. 
2004 yılının ilk üç ayında binek otomobili ithalatına 861 milyon dolar harcamıştık. Bu yıl aynı dönemde 599 milyon dolar değerinde binek otomobili ithal edildi. Geçen yıl toplam tüketim malı ithalatında binek otomobilinin payı yüzde 33 idi. Bu yıl yüzde 22'ye düştü. 

Giysiye, mutfağa ilaç kadar döviz 
Tüketim malı olarak en fazla döviz harcadığımız diğer bir ürün "ilaç". Bu yılın ilk üç ayında 569 milyon dolarlık ilaç ithal ettik. İlacın tüketim malı ithalatındaki payı yüzde 21 dolayında. 
Bir başka önemli ithalat kalemi de, "yarı dayanıklı tüketim malları." Bu mallar, giyim eşyası, ayakkabı, mutfak eşyası gibi mallar. 
İşlenmiş ve işlenmemiş gıda maddesi ithalatına harcanan döviz de giderek artıyor. Geçen yılın ilk üç ayında gıda maddesi ithalatına 130 milyon dolar harcanmıştı. Bu yıl 202 milyon dolarlık ithalat yaptık. 





</TEXT>
</DOC>
