<DOC>
<DOCNO> 303793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sontur19.html </URL>
<DATE> 2005/01/05/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kar hafta sonu gidiyor... 
</HEADLINE>
<TEXT>

     Yeni yılın ilk haftasında etkili olan kar yağışı ve yağmur hafta sonu yurdu terk ediyor. Halen doğu ve iç bölgelerimizde yoğun olarak devam eden kar yağışı yüzünden binden fazla köy yolu ulaşıma kapandı, uçak seferleri yapılamadı, bazı illerde de okullar tatil edildi. Cuma günü İstanbul ve İzmir yağmurlu, Adana ve Antalya sağanak yağışlı, Ankara ise karla karışık yağmurlu... 
     Hava sıcaklğı yarın batı bölgelerimizden itibaren biraz artacak. Sıcaklıklar Ankara'da geceleri 0'ın altına inerken, Erzurum'da -16 dereceye kadar düşecek. Antalya'da ise 17 derece... 
     Yarın Karadeniz'in kıyısı karla karışık yağmurlu, bölgenin iç kesimleriyle Doğu Anadolu'da kar yağışı sürecek... 
     Cuma günü Marmara, Ege ve Akdeniz'de yağmur, İç Ege ve Karadeniz'in kıyı kesiminde karla karışık yağmur var. Trakya, Bolu-Kastamonu çevresi, İç Anadolu'nun batısı ile Hakkari çevresinde kar yağışı görülecek. Poyraz Marmara ve Ege'de şiddetli esecek... 
     Cumartesi günü hava açıyor... Orta ve Doğu Karadeniz'in kıyısı yağmurlu bir gün geçirecek, diğer bölgelerimizde yağış yok. Marmara ve Ege'de gökyüzü az bulutlu ve açık, diğer yerlerde parçalı bulutlu. İç bölgelerde sis bekleniyor. 
     Doğu kar altında 
     
Yurt genelinde etkili olan soğuk hava ve kar yağışı yaşamı olumsuz etkilemeye devam ediyor. Doğu Anadolu Bölgesi'nde gece başlayan kar yağışının bugün akşam saatlerine kadar etkili olması bekleniyor. 
     Kar kalınlıkları Ağrı'da 71, Erzurum'da 42, Kars'ta 22, Ardahan'da21, Erzincan'da 4, Iğdır'da da 3 santimetreye ulaştı. Gece en düşük hava sıcaklıkları ise sıfırın altında olmak üzere, Ardahan'da 15, Ağrı'da 11, Kars ve Erzurum'da 10, Iğdır'da 6 ve Erzincan'da 3 derece olarak ölçüldü. 
     
     Bin 438 köy yolu ulaşıma kapalı 

     Doğu Anadolu’da Erzurum'da 598, Ağrı'da 60, Ardahan'da 35, Erzincan'da 393, Iğdır'da 15, Kars'ta 56, Bingöl'de 4, Tunceli'de 261, Muş'ta da 6, Van'da 10 olmak üzere toplam bin 438 köy yolu ulaşıma kapalı bulunuyor. 
     
     Bazı illerde eğitime ara verildi 

     Yoğun kar yağışı nedeniyle Kars merkez ile Sarıkamış ve Kağızman ilçelerinde eğitime, ilköğretim okulları ve liselerde üç gün, Ardahan'ın Damal ve Hanak ilçeleri ile Van'ın Çaldıran ilçesinde bir gün süreyle ara verildi. Erzurum'da da yoğun kar yağışı nedeniyle ilköğretim ve liselerde eğitime bir gün ara verildi. 
     
     İç Anadolu’da da kar etkili 

     Kar yağışı ve tipi nedeniyle Kayseri'nin Pınarbaşı, Sarız, Tomarza ve Develi ilçelerine bağlı 50 köy yolu ulaşıma kapandı. Köy Hizmetleri ekipleri, kapanan köy yollarında kar temizleme çalışmalarına başladı. 
     
     Uçak seferleri iptal edildi 

     Kar yağışı nedeniyle THY'nın bu sabah yapılması gereken İstanbul- Kayseri ve Kayseri-İstanbul uçak seferleri yapılamadı. Uçak seferlerinin gecikmeli olarak yapılacağı belirtildi. 
     
     Kayak merkezleri kar yağışından memnun 

     Erciyes Kayak Merkezi'nde kar kalınlığı son yağışla birlikte 120 santimetreye ulaştı. Kayseri-Erciyes ve Erciyes-Develi karayollarında ulaşımın aksamadan yapılabildiği, kayak merkezinde ise havanın açık ve kayak yapmaya uygun olduğu kaydedildi. 
     
</TEXT>
</DOC>
