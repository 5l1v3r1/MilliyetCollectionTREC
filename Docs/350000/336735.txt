<DOC>
<DOCNO> 336735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo30.html </URL>
<DATE> 2005/04/25/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Akçaabat Sebatspor'da kaleci sıkıntısı... 
</HEADLINE>
<TEXT>

     Akçaabat Sebatspor'da, kaleci Milosevki'nin Malatyaspor maçında başına darbe alıp sezonu kapatmasının ardından kaleci sorunu yaşanmaya başladı. 
     Kayserispor maçındaki şike iddialarında gündeme gelen kaleci Sefer Hakan Olgun'un geçen hafta içinde ''endişelerim var. İzin istiyorum'' diyerek izin alıp takımdan ayrılması, Milosevski'nin de sezonu kapamasının ardından, hafta sonundaki maçta üçüncü kaleci Osman Kurtuldu'nun görev alması bekleniyor. 
     Kırmızı-beyazlı kulübün genç takım kalecisi Ömür'ün de bu hafta sarı kart cezalısı konumuna düştüğü ve bu nedenle kadroya alınmayacağı bildirildi. 
     Kulüp başkanı Veli Sezgin, AA muhabirine yaptığı açıklamada, hafta sonunda Gençlerbirliği ile yapacakları maç öncesi kaleci sıkıntısı yaşadıklarını söyledi. 
     Sezgin, geçen hafta izin alarak takımdan ayrılan Sefer Hakan Olgun ile bir görüşme yapacaklarını ve bu görüşme sonrasında Sefer Hakan'ın takıma dönüp dönmeyeceğinin netlik kazanacağını belirtti. 
     Milosevski'nin sağ kulak kısmında başında kırık olduğunu kaydeden Sezgin, ''Milosevski, şu an Malatya'da. Bugün tomografisi çekildi. Kanaması durduğu tespit edildi. Bu akşam Milosevski'yi uçakla Trabzon'a getirteceğiz. Dr. Ahmet Çubukçu'ya göstereceğiz. Çubukçu, durumunu değerlendirip ona göre cerrahi bir müdahalenin yapılıp yapılmayacağına karar verecek'' diye konuştu. 
     
</TEXT>
</DOC>
