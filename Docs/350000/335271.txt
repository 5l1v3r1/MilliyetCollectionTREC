<DOC>
<DOCNO> 335271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur22.html </URL>
<DATE> 2005/04/20/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
7'nci kattan düştü, hiçbir yeri kırılmadı . 
</HEADLINE>
<TEXT>

     Hasan BÖLÜKBAŞ AKSARAY, DHA 

      AKSARAY'da çalıştığı inşaatın 7'nci katından düşen kalıp ustası 19 yaşındaki Şefik Yılmaz, sökmek istediği tuğla asansörünün 2 ayağı ile birlikte düşerken yaralı olarak kurtuldu. 
     Ordu'dan önce arkadaşları ile geçen ay Aksaray'a gelerek Yunuskent Mahallesi'ndeki Toplu Konut İdaresi'nin yaptırdığı inşaatta çalışmaya başlayan Şefik Yılmaz, bugün saat 15.30 sıralarında 7'nci kattaki tuğla taşımada kullanılan portatif asansörü sökerken, dengesini yitirdi. Yaklaşık 25 metre yükseklikten asansörün iki ayağı ile birlikte toprak zemine düşen Şefik Yılmaz, hafif yaralandı. Şefil Yılmaz, arkadaşları tarafından Sağlık Bakanlığı'na devredilen eski SSK Hastanesi Acil Servisi'ne getirildi. Mucize kabilinden kurtulan Şefik Yılmaz'ın vücudunda kırık bulunmadığı ve sadece kol, bacak ve başında çizikler meydana geldiği tespit edildi. 
     Hastanede kontrol altında tutulan Yılmaz, yaşadığına hala inanamadığını söyledi. Şefik Yılmaz, "İnşaatın son katında kalıp çıkıyordum. Bir anda dengemi kaybettim. Tutunduğum kalıp yerinden çıkınca kalıbı bırakamadım. Kalıplarla birlikte uçtum. Ama bilincimi hiç kaybetmedim. Yere düşen kalıbın üzerine düştüm. Gerçekten uçmak güzelmiş'' dedi. 
     
</TEXT>
</DOC>
