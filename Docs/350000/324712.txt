<DOC>
<DOCNO> 324712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun40.html </URL>
<DATE> 2005/03/18/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
AFP Irak Savaşı bölge dengelerini altüst etti... 
</HEADLINE>
<TEXT>

     ABD önderliğindeki çokuluslu gücün, Irak'a 20 Mart 2003'te başlattığı savaşın ardından demokratikleşmenin ilk adımlarını yavaş yavaş atan Arap dünyası, terörist tehditler nedeniyle siyasi istikrarsızlık riskiyle karşı karşıya bulunuyor. 
     AFP'nin analizine göre, savaş, terörizmin eylem alanını, içinde Suudi Arabistan veya Kuveyt'in de bulunduğu bazı ülkelere yayarken, ABD'nin baskısıyla özellikle Irak, Suudi Arabistan ve Mısır gibi ülkelerde demokrasiye doğru, ufak da olsa bir açılım sağladı ve Filistin'de de devlet kurumlarının demokratikleştirilmesi hızlandı. 
     Irak'ın devrik lideri Saddam Hüseyin'den sonra eski Irak ordusu ile istihbarat servislerinin dağıtılması, Iraklı, Arap veya köktendinci silahlı grupların önünde geniş bir alan açılmasına yol açtı. Bu durum Irak'taki Amerikan askerlerine, Irak güvenlik güçlerine, sivil halka ve ''yeni Irak'ın'' sembollerine yönelik her gün yeni saldırılar düzenlenmesi şeklinde kendini gösterdi. Yabancı uyruklular, özellikle de gazeteciler en kolay hedef haline geldi. 
     Savaşın ardından, Irak demokrasiye doğru ilk adımlarını da atmaya başladı. 50 yıldan fazla bir sürenin ardından ilk defa 30 Ocak'ta özgür genel seçimler yapıldı ve bu seçimleri, Sünni Saddam Hüseyin rejiminin baskısı altında yaşamış olan Şiiler kazandı. 
     ABD'den yılda yaklaşık 2 milyar dolar yardım alan Mısır da tarihinde ilk defa doğrudan oy verme hakkı konusunda düzenlemeler yaptı. 
     Suudi Arabistan ise tarihinde ilk kez yerel seçimler düzenledi, ancak bu seçimlerde kadınlara oy kullanma hakkı tanınmadı. 
     Lübnan'da eski başbakan Refik Hariri'nin suikastla öldürülmesiyle sarsılan, Suriye yanlısı iktidar ile Suriye'yi suçlayan muhalefet, ülkedeki Suriye askeri varlığına meydan okudu ve ''yeni bir bağımsızlık'' talebinde bulundu. 
     Suriye'nin Lübnan topraklarından çekilmesinin öngörüldüğü BM'nin 1559 sayılı kararının baskısı altında bulunan ve ABD'nin, Irak'ta istikrarın sağlanması için yeterli çabayı göstermemekle suçladığı Suriye ise Lübnan'daki birliklerini önce Bekaa Vadisi'ne daha sonra da kendi sınırları içine geri çekeceğini açıkladı ve bu işlemi uygulamaya koydu. 
     Bu arada, Misr El Yom adlı Mısır gazetesi, ''İsrail'in Lübnan'da Suriye'nin yerine geçmeyeceğini'' belirtti. 
     Öte yandan, savaşın başlangıcından 2 yıl sonra Amerikalıların savaşa verdiği destek, özellikle bu süre içinde Irak'ta verilen 1500'den fazla kayıp yüzünden azaldı. Ancak Amerikan birliklerinin Irak'tan kısa süre içinde çekilmesini isteyen Amerikalıların sayısı halen azınlıkta. 
     ABD'de yapılan kamuoyu yoklamaları, Amerikan halkının çoğunluğunun, Irak'ta istikrarın yeniden sağlanacağı konusunda iyimser olduğunu da ortaya koydu. 
     
</TEXT>
</DOC>
