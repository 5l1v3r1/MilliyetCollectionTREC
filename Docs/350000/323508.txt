<DOC>
<DOCNO> 323508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonyas04.html </URL>
<DATE> 2005/03/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Jude Law'un kalbine giden yol midesinden geçiyor... 
</HEADLINE>
<TEXT>

     Anketlerde ''en gözde bekar'' seçilen ünlü aktör Jude Law'un kalbine giden yol midesinden geçiyor. Law, gönlünü fethedecek kadının mutlaka iyi yemek yapması gerektiğini itiraf etti. 
     Internetteki ''annanova'' sitesinin haberine göre, Law, bugüne kadar sevdiği kadınların hepsinin çok iyi birer aşçı olduklarını söyledi. 
     Annesinin de çok iyi yemek pişirdiğini ve küçükken onu mutfakta izlemekten büyük zevk aldığını anlatan Law, ''Ben de yemek yemeyi çok seviyorum'' dedi. 
     ''Alfie'' adlı filmde bir kadın avcısını canlandıran Law, gerçek hayatta ise bu rolle yakından uzaktan bir ilgisinin bulunmadığını belirtti. Ünlü aktör, henüz 22 yaşındayken evlendiğini ve 30 yaşına gelmeden de üç çocuğunun olduğunu hatırlattı. 
     Flört etmenin kendisi için ''yorucu'' olduğunu da dile getiren Jude Law, ''Bu flört süreci beni tüketiyor. Daha 19 yaşındayken bile çok yorucu olduğunu düşünürdüm'' itirafında bulundu. 
     Ünlü aktör Jude Law, People dergisi tarafından düzenlenen ankette ''En Gözde Bekar'' unvanını elde etmişti. İlk evliliğini oyuncu Sadie Frost ile yapan Law, 6 yılın ardından 2003'ün Ekim ayında boşandı. Çiftin bu evlilikten üç çocuğu bulunuyor. 
     33 yaşındaki aktör Law, ''Alfie'' filminin setinde tanıştığı 23 yaşındaki oyuncu Sienna Miller ile bu yılın başında nişanlandı. Çiftin sene içerisinde evlenmesi bekleniyor. 
     
</TEXT>
</DOC>
