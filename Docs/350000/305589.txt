<DOC>
<DOCNO> 305589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonyas08.html </URL>
<DATE> 2005/01/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bebeklere ilk 6 ay sadece anne sütü... 
</HEADLINE>
<TEXT>

     Sağlık Bakanı Recep Akdağ, bebeklere ilk 6 ay anne sütünden başka besin verilmemesi gerektiğini belirterek, anneannelere ve kayınvalidelere, ''Bebeklerimizin ilk 6 ay sadece anne sütü ile beslenmeleri konusunda kızlarınızı, gelinlerinizi ikna edin'' diye seslendi. 
     Akdağ, yaptığı yazılı açıklamada, annelerin bebeklerini doğar doğmaz emzirmeye başlaması, ilk 6 ay sadece anne sütü verilmesi ve 6. aydan sonra uygun ek besinlerle beraber emzirmenin 2 yaşına kadar sürdürülmesinin desteklenmesi amacıyla başlatılan programların başarıyla sürdüğünü belirtti. 
     Bebek ve çocukların, sağlıklı olmak ve sağlığını korumak için yeterince beslenme hakkına sahip olduğunu ifade eden Akdağ, emzirmenin, bebek ve çocuklara bu hakkı sağlayan en ideal yöntem olduğunu vurguladı. Akdağ, şunları kaydetti 
     ''Doğadaki en mükemmel besin olan anne sütünün, bir annenin yeni doğmuş bebeğine verebileceği ilk ve en değerli armağanıdır. Allah'ın insanlara bahşettiği mucizevi bir besin olan 'anne sütünden, bebeklerimiz mahrum bırakılmamalıdır. 
     Her annenin bebeğine yetecek kadar sütü mutlaka vardır. Bebeklerimize ilk 6 ay anne sütünden başka besin verilmemeli, 6.aydan sonra ek gıdalar yine anne sütü ile birlikte verilmelidir.'' 
     
     6 AYDAN ÖNCE EK GIDAYA BAŞLAMAYIN 
     Türkiye'de özellikle kentlerde, bebekler için zamanından önce ek besinlere başlanılmasının önemli bir sorun olduğunu vurgulayan Akdağ, şöyle devam etti 
     ''Bazı yörelerde bebek ağladıkça verilen bu ek besinler bir gelenektir. Ne yazık ki, bu çok yanlış ve sakıncalıdır. Annelere neden emzirmeyi bıraktıkları yada neden bebeklerine ek besin verdikleri sorulduğunda 'yeterli sütüm yoktu', 'bebek istemedi', 'bebeğim doymuyordu' şeklinde değişik yanıtlar alınabilir. Aslında bu anneler, tüm bu ve buna benzer yanlış kanaatlerinin, emzirmelerini engelleyen temel neden olduğunu bilmelidirler. 
     Anne sütü ile doğru emzirmenin başlatılması ve başarıyla sürdürülmesinin en önemli unsuru annelerin doğum öncesi, doğum sırası ve sonrasında, sadece aileleri ve toplum tarafından değil, bütün sağlık sistemi tarafından etkin olarak bilgilendirilmesidir.'' Bakan Akdağ, anneannelere ve kayınvalidelere de şöyle seslendi 
     ''Sizler çocuklarınızı hep anne sütü ile beslemediniz mi Sütünüz, çocuklarınızı sağlıklı olarak besleyip büyütmeye yetmedi mi O zaman şimdi görev sizlere düşüyor. Lütfen emzirme konusunda yaptığımız çalışmalarda ve anne sütü ile ilgili yanlış uygulamalara karşı verdiğimiz mücadelede bize yardım edin. Bebeklerimizin ilk 6 ay sadece anne sütü ile beslenmeleri konusunda kızlarınızı, gelinlerinizi ikna edin.'' 
     
</TEXT>
</DOC>
