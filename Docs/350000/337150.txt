<DOC>
<DOCNO> 337150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur42.html </URL>
<DATE> 2005/04/26/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İşletmeciler "eğlence vergisini" bardak kırarak protesto etti 
</HEADLINE>
<TEXT>

     Hatay'ın Samandağ İlçesi'nde, turistik tesis işletmecileri, belediyenin ''eğlence vergisi'' toplamasını protesto etti. 
     Deniz Sitesi'ndeki işletmeciler, belediyenin günlük 5 YTL tutarında ''eğlence vergisi'' toplamasını, siyah kurdele bağlayıp 24 saat kapattıkları işyerlerinin önünde bardak kırarak protesto etti. 
     Siyah kurdele üzerine ''Eğlence vergisini protesto ediyoruz. 24 saat kapalıyız'' yazılı pankart asan işletmeciler, belediyenin vergiyi kaldırmasını istedi. 
     İşletmeciler adına açıklama yapan Mehmet Doğru, ''Samandağ Belediyesi, 'eğlence vergisi' adı altında çay bahçesi niteliğindeki yerlerden günlük 5 YTL olmak üzere yıllık 1800 YTL vergi alıyor. Bize yüklenen bu eğlence vergisi, normalde devlete ödediğimiz yıllık 1250 YTL'yi geçiyor'' dedi. 
     Başka il ve ilçelerde toplanmayan verginin Samandağ'da da alınmaması gerektiğini savunan Doğru, ''Eğlence vergisini fiyatlarımıza yansıtmak istemiyoruz. Bu vergi kalkıncaya kadar eylemlerimizi sürdüreceğiz. Turizme darbe değil teşvik istiyoruz'' diye konuştu. 
     
</TEXT>
</DOC>
