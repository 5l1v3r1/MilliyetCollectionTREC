<DOC>
<DOCNO> 348471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/yasam/ayas.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobili, içindeki çocuklarla çaldılar 
</HEADLINE>
<TEXT>


Tuncay Yarar, 2 küçük kızını okula bırakacaktı. Yolda bir pastanede durdu. Anahtarı kontakta bıraktı. Otomobile binen hırsız, iki kızı yolda indirip kaçtı 

GÖKHAN KARAKAŞ İstanbul 

Pendik halinde sebze meyve ticareti yapan Tuncay Yarar, dün sabah kızları Ş. 7 ve D.Y.'yi 9 okullarına bırakmak için, 34 HLG 23 plakalı BMW marka otomobiliyle yola çıktı. 43 yaşındaki Yarar, kızlarına simit almak amacıyla bir pastanenin önünde durdu. 

Kızları okula bıraktı 
Kızlarını araç içinde, anahtarı da kontak üzerinde bırakıp pastaneye giren Yarar, otomobilin hareket ettiğini fark etti. Yarar, hemen aracına koşsa da, kimliği belirsiz hırsız otomobili çalıştırıp içinde iki çocukla kaçtı. 
Yarar hemen polisi ararken, hırsız, çocukları yolunun üzerindeki okulun önünde bıraktı. Koşarak çocuklarının yanına gelen Yarar, polise hırsızı göremediğini söyledi. 




</TEXT>
</DOC>
