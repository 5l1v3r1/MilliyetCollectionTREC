<DOC>
<DOCNO> 301557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun49.html </URL>
<DATE> 2004/12/28/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Dev dalgalar New York ve Washington'u da yutabilir 
</HEADLINE>
<TEXT>

     Bülent Keneş bildiriyor 

Amerikan basını, Güney Asya'da 12 ülkeyi etkileyen, on binlerce insanın ölümüne yol açan deprem ve tsunami felaketinin benzerinin başta New York ve Washington olmak üzere ABD'nin birçok şehrini de vurabileceğini yazdı. 
     Haberlerde, birkaç ay önce bazı jeologların Batı Afrika açıklarındaki Kanarya Adaları'nda bulunan bir volkanın patlaması durumunda Atlantik Okyanusu'nda büyük sarsıntılar yaratacağı ve bu sarsıntıların oluşturacağı dev dalgaların jet hızıyla okyanusu aşarak, ABD kıyılarını vurabileceğine dair endişelerini dile getirdikleri hatırlatıldı. 
     Böyle bir durumda, 3 saat içerisinde Afrika'nın batı kıyılarını yerle bir ederek yutacak olan dev dalgaların, 5 saat içerisinde İngiltere'nin güney kıyılarını vuracağı ve 12 saat içerisinde ABD'nin doğu kıyılarına ulaşarak New York, Washington, Boston ve Miami dahil olmak üzere ülkenin doğu kıyılarındaki tüm şehirleri yutacağı ileri sürüldü. 
     Benfield Grieg Felaket Araştırma Merkezi uzmanlarından İngiliz araştırmacı Bill McGuire'in bu felaket sonrasında kıyı şeridindeki bütün kayaların okyanusa döküleceği ve Atlantik kıyılarının tamamen değişeceği yorumlarına yer veren New York Daily News gazetesi, McGuire'in böyle bir durumda şehirleri boşaltmak için gerekli zamanın bile bulunamayacağı uyarısında bulunduğunu kaydetti. 
     İngiliz araştırmacı McGuire'in, bölgenin sürekli olarak izlenmesinin iki hafta önceden muhtemel felakete dair gelişmeleri ortaya koyabileceğini söylemesine rağmen, birkaç yıl önce bölgedeki sismolojik araştırma projesinin finansmanına son verildiği ifade edildi. 
     20-200 yıllık bir arayla faaliyete geçen Kanarya Adaları'ndaki volkan ile ilgili 1971'den bu yana endişeler olmasına rağmen McGuire'in çalışmasının, yayınlandığı Ağustos ayında çok az dikkat çektiği belirtiliyor. 
     
</TEXT>
</DOC>
