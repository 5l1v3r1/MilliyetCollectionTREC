<DOC>
<DOCNO> 315654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/yazar/asik.html </URL>
<DATE> 2005/02/16/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Kritik dönemeç 
</HEADLINE>
<TEXT>


Avrupa Konseyi bünyesinde hazırlanan komisyon raporunda iki çarpıcı talep yer aldı Nüfus cüzdanlarından din hanesini kaldırın, zorunlu din dersi uygulamasına son verin. Bu taleplere hükümetin tepkisi beklendiği gibi olumsuz oldu. Prof. Mehmet Ali Kılıçbay' la bu konuyu konuştuk. 
- Komisyonun talepleri sizin için sürpriz mi oldu 
- Hayır. Çünkü bu talepler demokrasinin şartlarındandır. Din özel alana ait bir meseledir, Türkiye bunu kamusal alana ait mesele olarak görme yanlışı içinde olagelmiştir. Ben bu taleplerin geleceğini yıllardır söylüyorum. 
- Tayyip Erdoğan, konuyu gerekirse Meclis'e götürürüz... Abdullah Gül, Avrupa bu konuya karışamaz... Bülent Arınç da, Türkiye'de din ve ahlak kültürü dersi var, zorunlu din dersi zaten yok, diyor. Bütün bunlara siz ne diyorsunuz 
- Bu lafların hiçbir kıymeti harbiyesi yok diyorum. Ya bu istenenleri yapacaklar ya da AB'den vazgeçecekler. Meclis'e götürürüz lafı, sadece tribünlere oynamaktır. AB, aynı şeyleri Yunanistan'dan istediğinde, onlar da bu bizim iç meselemizdir, karışamazsınız, demişler ama sonuçta AB'nin dediğini yapmak zorunda kalmışlardı. Bülent Arınç'a gelince... Türkiye'de din kültürü dersi adı altında İslam dininin propagandasının yapıldığını... Dahası, sadece felsefinin değil muamelatının öğretildiğini galiba bir tek o bilmiyor. 

OECD'nin araştırmasına göre, Türkiye geçen yıl büyüme oranında rekortmen, kişi başına gelirde sonuncu olmuş. 
Rica etsek bu işi nasıl başardığımızı da araştırabilirler mi .. 
Haldun Ertem 

Perşembenin gelişi besbelliydi... İkinci Beyaz Enerji operasyonunda Enerji Bakanı Hilmi Güler ve Başbakan Tayyip Erdoğan ani yakalandı Erdoğan ve Güler, olayı öğrenir öğrenmez derhal soruşturma istediler Böyle bir hava yayılıyor etrafa. Acaba yayılan bu hava gerçeği yansıtıyor mu 
Muhalif gazetede değil... İktidar yanlısı Yeni Şafak'ta Bilal Karaca yazıyor 
- BOTAŞ ve EÜAŞ'de bir "Yolsuzluk Tsunamisi"nin yaşanacağı aylar öncesinden beklenir hale gelmiş ve ilgililer bu konuda uyarılmıştı. Herhangi bir ilgili vatandaş, vaktinin sadece 10 dakikasını Kamu İhale Kurumu'nun elektronik sayfasına ayırmış olsa idi, bu olacakları rahatlıkla görürdü. 
Kamu İhale Kurumu, ne tür uyarılar yapmış Okuyoruz 
- Kamu İhale Kurumu sadece 2004 yılı içerisinde ve yine sadece EÜAŞ'nin yaptığı ihalelerle ilgili defalarca iptal ve Enerji ve Tabii Kaynaklar Bakanlığı'na suç duyurusunda bulunulması yolunda karar almıştır. Bunlar arasında Genel Temizlik ve Bakım İşi, 2500 Ton Kalorifer Yakıtı Alımı, 335 Ton Özel Kalorifer Yakıtı Alımı, Çatalağzı Termik Santral İşletme Müdürlüğü Genel Temizliği, Afşin Elbistan A Termik Santralı, Su Tasfiye Binasının Onarımı ihaleleri başta gelmektedir... 
Cumhurbaşkanı A. Necdet Sezer'in 2 defa geri çevirmesine rağmen Önder Piyade'yi EÜAŞ'nin başına getirmekte ısrar eden Enerji Bakanı Hilmi Güler'in ihalelerin akıbetinden haberdar olmaması mümkün mü 
Bilal Karaca, devam ediyor 
- EÜAŞ Genel Müdürlüğü'nün yaklaşık 2 yıldır doğru düzgün açık ihale yapmadığı, kendi yaptığı ihaleyi malum nedenlerle kendisinin iptal ederek pazarlık yoluyla ihale ettiği, hizmetin acil olarak yerine getirilmesi gerekçesini kullanarak ya da doğrudan temin yöntemiyle belli kişilere yaptırdığı bilinmektedir. 
Önder Piyade'nin bu işleri tek başına yürüttüğüne inanabilir misiniz 

AKP yolsuzluklara damardan girdi, Enerji Bakanlığı'ndan çıktı... 

Kelaynaklar Yeni Para adlı ekonomi dergisinde Yasemin Salih "Medyanın kelaynakları" başlıklı bir haber yapmış. Kelaynaklar Necati Doğru, Emin Çölaşan, Bekir Coşkun ve Melih Aşık... Haberde deniyor ki 
"Nesli tükenmekte olan kelaynak kuşları gibi çok azaldılar. Basındaki muhalif yazarların sayısı artık iki elin parmaklarını bile geçmiyor." 
Bu satırlar aynı zamanda ülkedeki muhalefet boşluğuna işaret ediyor. O açıdan Erkan Mumcu'nun istifasını ve siyasi seçenek sunacağına ilişkin sözlerini sevinçle karşıladık dün. Siyasi muhalefetin güçlenmesi, basındaki uyuşukluğu da bir ölçüde giderecektir. 



</TEXT>
</DOC>
