<DOC>
<DOCNO> 314303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/siyaset/asiy.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm son değil 
</HEADLINE>
<TEXT>


Tsunamiden ölenler için düzenlenen dini törene katılan Erdoğan, 'Çok fazla insan öldü, ama ölüm bir son değil, yeni bir hayatın başlangıcı' dedi 

Elçin Ergün - Kolombo 


Başbakan Recep Tayyip Erdoğan, 27 yıldır görevde olan Maldivler Cumhurbaşkanı Maumood Abdul Gayoom'un, cumhurbaşkanlığının görev süresini azaltmak için anayasa değişikliği yapacaklarını söylemesi üzerine, "Bu değişiklik isabetli olur" dedi. Gayoom, kadınların cumhurbaşkanı olmasının önündeki anayasa engelini kaldıracaklarını söyleyince de Erdoğan, heyette bulunan Maldivli kadın bakana dönerek, "Gözünüz aydın, yolunuz açıldı" diye konuştu. Erdoğan Gayoom'un önceki akşam onuruna verdiği yemeğe katıldı. Gayoom'un, "Küresel ısınma önlenemezse 35 - 40 yıl sonra Maldivler sular altında kalacak" sözleri üzerine, Hollanda'nın bir bölümünün denizin doldurulmasıyla oluşturulduğu yanıtını veren Erdoğan, "Siz de adanızdaki bir metre olan deniz seviyesini yükseltmek için projeler üretin. Suni tepeler yapıp şehirleri bu tepeler üzerine kurun" şeklinde konuştu. 
Erdoğan, Türkiye'nin her yıl 4 Maldivli öğrenci kabul ettiğini söyleyen Gayoom'a, bu sayının artırılacağı müjdesini verdi. Gayoom, "Maldivler'e üniversite açılması" önerisi getiren hükümet yetkililerine, "1200 adamız var. Sadece 200'ünde yerleşim var. Size bir ada verelim, orayı üniversite yapın" dedi. 
Maturua'da tsunamiden ölenler için düzenlenen dini törende, Budist, Hıristiyan ve Müslüman din adamları dualar okudu. Erdoğan, "Biz de sizin gibi üzüntülü günler yaşadık. Acınız paylaşılmalı. Çok fazla insan öldü, ama ölüm bir son değil, yeni bir hayatın başlangıcı" dedi.Kolombo'daki Galadari Oteli'ndeki törende Erdoğan, bir mumla tütsü yaktı.Devlet Bakanı Mehmet Ali Şahin, tsunami felaketini Maldivler'de yaşayan Galatasaray PAF Takımı Antrenörü Suat Kaya'yı arayarak, "Şu anda Maldivler'de, Kurumba Adası'ndayım" dedi. Şahin'e, "Bana oranın adını anmayın" karşılığını veren Kaya, psikolojilerinin h l bozuk olduğunu ve eşinin tedavi gördüğünü anlattı. 

Uçakta Sertab konseri 

Erdoğan, Sri Lanka'da geleneksel kıyafetli gençlerin dansları eşliğinde kabile töreniyle karşılandı. Başkent Kolombo'ya iner inmez Maturua bölgesine helikopterle geçen Erdoğan, Kızılay'ın yaptıracağı 500 konutluk proje için "ilk tuğlayı" koydu. Phuket Adası'nda koluna çiçekler takılan Erdoğan'ın, bu kez boynuna çiçekler asıldı. Erdoğan, boynundaki çiçekleri bölgedeki yardım faaliyetlerine katılan Erener'in boynuna astı. Akşam saatlerinde Türkiye'ye dönen Erdoğan'ın uçağıyla sanatçı Sertab Erener de Ankara'ya geldi. Uçakta gazetecilerin ısrarlarını kırmayan Erener, yeni kasetinde yeralacak 3 şarkıyı seslendirerek Erdoğan ve beraberindekilere mini bir konser verdi. 


</TEXT>
</DOC>
