<DOC>
<DOCNO> 325072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonsiy12.html </URL>
<DATE> 2005/03/19/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Moody's Türkiye'deki risk bugün çok düşük 
</HEADLINE>
<TEXT>

     Uluslararası Derecelendirme Kuruluşu Moody's'in Türkiye Şefi Kristin Lindow, Türk-Amerikan ilişkilerindeki gerginliğin halen sürdüğünü belirtirken, ekonomideki olumlu gelişmeleri övdü. Türkiye'nin dış borç açığının kendilerini kaygılandırdığını belirten Lindow, "Ancak AB süreci ve reformlar sağlıklı devam ediyor ve hükümetin hesaplarındaki şeffaflık bizim için çok önemli. Geçmişteki standartlara göre Türkiye'deki risk oranı bugün çok düşük" dedi. 
     Lindow, ABD ile Türkiye arasında gerginleşen ilişkilerin Wall Street'ten nasıl yorumlandığını, Amerika'nın Sesi VOA 
     Radyosu'ndan Elif Özmenek'e anlattı. 
     Soruları yanıtlayan Lindow, Türk-Amerikan ilişkilerinin tarihsel olarak daha iyi olduğu dönemler bulunduğunu belirtirken, "Bugün ilişkilerde hala Amerika'nın Irak'ı işgali sırasında yaşanan gerginliğin izleri devam ediyor. Şimdi bunun üstüne bir de Türkiye'nin 30 Ocak'taki Irak seçimlerinden sonra Kürtlerin yeni hükümette güçlerinin artmasından duyduğu tedirginlik eklendi" dedi. 
     Amerika'nın Irak seçimleri sonrasında Türkiye ile arasındaki gerginliğin yumuşayacağı beklentisi olduğunu, ancak bunun gerçekleşmediğini anlatan Lindow, "Kürtlerin daha özerk bir yapıya gittiğini gören Ankara bundan rahatsızlık duyuyor. 
     Bu ortam içinde, gerginleşen Türk-Amerikan ilişkileri umulduğu gibi yumaşamadı" diye konuştu. 
     
     TÜRKİYE'NİN AMERİKA'YA KARŞI SARSILMAZ BAĞLILIĞI KALMADI 

     Bu gerginliğin sadece Irak merkezli olup olmadığıyla ilgili soruyu da yanıtlayan Lindow, Türkiye'nin AB kimliğinin entegrasyon sürecinde daha fazla ön plana çıkmaya başladığını, bu kimliğiyle Amerika'dan, geçmişte olduğundan daha bağımsız haraket ettiğini vurguladı. Kristin Lindow, "Türkiye'de artık daha özgür bir ortam olduğu için Amerika'ya karşı eleştiriler de arttı. Amerika'nın Irak'ta yaptıkları, Amerikan dış politikası ve hatta Amerika'nın ekonomik politikaları bile Türkiye'de artık eleştirilebiliyor. Yani bir bakıma Türkiye'nin Amerika'ya karşı eski 'sarsılmaz bağlılığı' kalmadı" diye konuştu. 
     
     AKP HALA ÇOK GÜÇLÜ 

     Moody's'in Türkiye Şefi Kristin Lindow, AKP'de yaşanan istifaları da değerlendirirken, "Bence henüz AKP'de böyle bir parçalanma yok. AKP içinde farklı gruplar hep vardı ve bu başından beri biliniyordu. Ancak bu grupların seslerinin daha fazla duyulmasına partinin yapısı izin vermeyince farklılar ve ayrılmalar ortaya çıktı. Ama kanımca AKP hala çok güçlü" şeklinde konuştu. 
     
     TÜRKİYE'NİN RİSK ORANI ÇOK DÜŞÜK 

     Lindow'un, "Türkiye'nin önünde kısa dönemde gördüğünüz riskler nedir " sorusuna verdiği yanıt şöyle 
     "Bizi yine Türkiye'nin dış borç açığı kaygılandırıyor. 
     Özellikle de borcun aşırı değer biçilmiş döviz kuruna bağlı olması... Ancak Avrupa Birliği süreci ve reformlar sağlıklı devam ediyor ve hükümetin hesaplarındaki şeffaflık bizim için önemli. Geçmişteki standarlara göre Türkiye'deki risk oranı bugün çok düşük. O yüzden de Şubat ayı içinde Türkiye'nin notunu olumluya çevirdik." 

     
</TEXT>
</DOC>
