<DOC>
<DOCNO> 349278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun08.html </URL>
<DATE> 2005/06/06/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Sunday Times Türkiye'nin dışlanması stratejik ve siyasi felaket olur 
</HEADLINE>
<TEXT>

     AB Dönem Başkanlığı’nı temmuz ayında üstlenecek olan İngiltere’nin Başbakanı Tony Blair’in ilk önceliğinin Türkiye’nin AB üyeliği olması gerektiği savunuldu. The Sunday Times gazetesinde yayınlanan bir makalede "AB ile veya AB olmadan Türkiye galip olacak. 
     Ekonomik açıdan üyeliği Birliğe önemli bir net yarar sağlar. 
     Türkiye’nin dışlanması stratejik ve siyasi olarak bir felaket olur" yorumu yapıldı. 
     İngiliz The Sunday Times gazetesi, "Türklere Euro Süper Devletine Son Vermelerine İzin Verelim" başlıklı bir makale yayımladı. Avrupa entegrasyonu uzmanı John Gillingham imzalı makalede, AB’nin tamamen reforme edilmesi gerektiği savunuldu. 
     Fransa ve Hollanda’da yapılan referandumların sonucunun Avrupa’da bir süper devlet yaratma çabasının çöküşü anlamına geldiği öne sürülen makalede bu tür çabalardan vazgeçilmesi gerektiği vurgulandı. 
     Temmuz başında AB Dönem Başkanlığı’nı üstlenecek İngiltere Başbakanı Tony Blair’in görevinin AB’yi reforme etmek olacağı öne sürülen makalede şöyle denildi 
     "Blair’in ilk önceliği, Türkiye’yi 2015 yılında AB’ye katılıma götüren yoldan çıkılmamasını sağlamak olmalı. Son üç yılda, Kemal Atatürk’ün Anadolu’daki modern ülkeyi kurmasından bu yana en iddialı reform dalgasını başlattı. Türkiye ayrıca örnek olacak biçimde AB üyeliğiyle ilgili hukukun üstünlüğü, azınlıkların korunması ve rekabetin sağlanması gerekliliklerini yerine getirdi. AB ile veya AB olmadan Türkiye galip olacak. Ekonomik açıdan üyeliği, Birliğe önemli bir net yarar sağlar. Türkiye’nin dışlanması stratejik ve siyasi olarak bir felaket olur." Türkiye’nin AB’ye alınmasının ise İslam dünyasındaki reformlar açısından çok değerli bir örnek oluşturacağı kaydedilen makalede, Blair’in ikinci önceliğinin ise Ukrayna’nın AB üyeliği olması gerektiği vurgulandı. Makalede "30 veya 35 ülkeden oluşan bir birlik büyük Batı Avrupa ülkelerinden birinin hakimiyeti altına girmesi için fazla büyük olur. Böylece süper devletin hortlağı yok edilir ve Avrupa’nın güvenliği ölçülmeyecek kadar güçlendirilmiş olur" yorumu yapıldı. 
     
</TEXT>
</DOC>
