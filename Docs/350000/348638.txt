<DOC>
<DOCNO> 348638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo14.html </URL>
<DATE> 2005/06/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Arıkan Yunanistan maçı gollü geçecek, Yıldıray'a çok iş düşecek... 
</HEADLINE>
<TEXT>

     A Milli Takım Teknik Direktörü Ersun Yanal’a istatistik ve analiz desteği veren İzmirli Futbol İstatistik ve Analiz Uzmanı Nadir Arıkan, Türkiye ile Yunanistan arasında yarın akşam yapılacak 18. Dünya Kupası Eleme Grubu karşılaşmasının gollü ve Türkiye lehine gelişeceğini ileri sürdü. 
     Nadir Arıkan, AA muhabirine yaptığı açıklamada, Yunanistan Milli Takımı’nın 11 karşılaşmasının analizini ve istatistiklerini çıkardığını bildirdi. 
     Pire’deki ilk maçın "tipik bir beraberlik karşılaşması" olduğunu belirten Arıkan, "Bu karşılaşmada 30 top kaybı Türkiye, 30 top kaybı da Yunanistan yaptı. Onlar 7, biz ise 6 kez gol pozisyonuna girdik" dedi. 
     Yunanistan’ın "az gol ye, az gol at" biçiminde özetlenebilecek oyun düşüncesinin sürdürdüğünü, buna karşılık Türkiye’nin de "pozitif futbol, hızlı ve çabuk gole git" mantalitesiyle mücadele ettiğini belirten Arıkan, şöyle konuştu 
     "Yunanistan’daki maçta daha kontrollü, dengeli ve hızlı çıkan bir takım görüntüsündeydik. Maç boyunca rakip savunmanın arkasına 7 kez uzun top attık ama savunmanın arkasına 1 kez uzun top yedik. Bu da savunmada dengeli, orta alanda mücadeleci ve top kapan, ileride de hızlı ve çabuk gole gitmek isteyen bir görüntü çizdiğimizin göstergesidir. 
     Ancak buradaki maç böyle gelişmeyecektir. Türkiye, rakibi daha ileride baskılayan, bir an önce gole ulaşmak amacıyla hızlı hücum eden bir görüntü sergileyecektir. Rakibimiz ise uzun boylu forvetleriyle, yüksek toplardan pozisyon yaratmaya çalışacaktır." Türkiye’nin, Yunanistan karşısında galip geleceğine inandığını belirten Arıkan, "0-0 berabere tamamlanan ilk maça karşın yarınki maç bol gollü ve de lehimize sonuçlanacaktır" dedi. 
     
     OYUNCULAR 

     İlk karşılaşmada Gökdeniz’in ve Servet’in 4, Emre ve Okan’ın 3’er kez bireysel preslerle top kazandığını kaydeden Arıkan, şöyle devam etti 
     "Bu maçta da top kazanma, takımımız için çok önemli olacaktır. 
     Ancak daha da önemlisi kazandığımız topların Yıldıray, Emre ve Gökdeniz gibi kaleye dikine gidebilen oyuncularla değerlendirilmesidir. Ben bu karşılaşmada Emre ve Gökdeniz’in yanısıra ilk maçta kadromuzda yer almayan Yıldıray’a çok iş düşeceğini düşünüyorum." İlk maçta forma giyen Nihat’ın yokluğunun çok fazla hissedileceğine inanmadığını da belirten Arıkan, hemen hemen tüm hücum oyuncularının kaleye dikine gidebilen özelliklere sahip olduğunu bildirdi. 
     
     BU OYUNCULARA DİKKAT 

     Yunanistan’da orta alandaki Karagounis’in, uzun boylu forvet oyuncuları Charisteas ve Vryzas’ın, kanat oyuncusu Yannakopoullos ile savunmanın sağ bölümünde oynayan Seitaridis’in özellikle dikkat edilmesi gereken oyuncular olduğunu savunan Arıkan, şöyle konuştu 
     "Charisteas ve Vryszas’ın birbirlerine indirdikleri kafa topları, rakiplere zor anlar yaşatıyor. Bu bağlantıyı kesmemiz, özellikle kanatlardan top getiren Yannakopoullos ile Seitaridis’e dikkat etmemiz gerekiyor." 

     
</TEXT>
</DOC>
