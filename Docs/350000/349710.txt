<DOC>
<DOCNO> 349710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonsiy08.html </URL>
<DATE> 2005/06/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Erdoğan ABD'ye sağladığımız destek yeterince takdir edilmiyor 
</HEADLINE>
<TEXT>

     Başbakan Recep Tayyip Erdoğan, Türkiye’nin Irak konusunda ABD’ye sağladığı desteğin yeterince takdir edilmediğini söyledi. 
     ABD kamu radyosu "Amerika’nın Sesi-VOA" Başbakan Erdoğan’ın ABD ziyaretine ilişkin bir haber yayımladı. Haberinde Erdoğan’ın Türk- Amerikan ilişkileri konusundaki açıklamalarına da yer veren VOA, Erdoğan’ın Başkan George W. Bush ile bir saat sürecek bir görüşme yapacağını, görüşmede Irak’taki gelişmeler, Kıbrıs ve Türkiye’nin AB üyeliği çabalarına odaklanacağını belirtti. 
     Türk yetkililerinin görüşmenin Erdoğan’ın talebi üzerine gerçekleşeceğini belirttiklerini ifade eden VOA, şu değerlendirmesini yaptı 
     "İki NATO müttefiki arasındaki ilişkiler, Sayın Erdoğan’ın kökleri İslam’da olan Adalet ve Kalkınma Partisi’nin hakim olduğu Türk parlamentosunun iki yıl önce binlerce ABD askerinin Saddam Hüseyin’e karşı ikinci bir cephe açmak için Türkiye’yi kullanmasına olanak veren bir tezkereye karşı oy kullanmasından bu yana pek sağlam değil." Bu arada, VOA’ya konuşan Başbakan Erdoğan, tezkerenin reddedilmesi konusunun Türk-Amerikan ilişkilerini gölgelemeyi sürdürmesinden yakındı. Türkiye’nin Irak’ta ABD’ye sağladığı desteğin yeterince takdir edilmediğini belirten Erdoğan, Türkiye’nin bir buçuk yıl önce Irak’ın ortasında polis görevlerini yürütmek üzere kuvvet göndermeyi önerdiğini ancak bu önerinin reddedildiğini anımsattı. 
     Erdoğan, Türkiye’nin Irak’ta görev yapan ABD kuvvetlerine, gıda, su ve yakıt dahil olmak üzere, silah dışında en çok lojistik malları sağlayan ülke olduğuna dikkat çekti. 
     
     TÜRKİYE’NİN SURİYE’YE AÇILIMLARINDAN KAYGI DUYULUYOR 
     Türkiye’nin geçen ay İncirlik Üssü’nü kullanma iznini uzattığını, üssün Afganistan ve Irak’a silah dışındaki malzeme taşıyan ABD uçakları için büyük bir lojistik merkezi haline geleceğine işaret eden VOA, "ABD yetkilileri, Türkiye’nin desteğini takdir ettiklerini ancak Türkiye’nin bir süre önce Suriye’ye yaptığı açılımlardan kaygı duyduklarını söylüyor" dedi. 
     Bush’un Erdoğan ile görüşmesinde Suriye konusunu açmasının beklendiğini belirten VOA, Erdoğan’ın ise, Kuzey Irak’taki Kürt ayrılıkçılarına karşı harekete geçilmesini isteyeceğinin sanıldığını kaydetti. VOA "PKK olarak adlandırılan grup, geçen yıl beş yıllık bir ateşkesi sona erdirdikten sonra Türk güvenlik güçlerine karşı saldırılarını yeniden başlattı" ifadesini kullandı. 
     VOA, ABD’nin Irak’taki kuvvetlerinin Iraklı direnişçilerle mücadele ettikleri için PKK’ya karşı ayrı bir cephe açamadığını belirttiğine dikkat çekti. 
     
</TEXT>
</DOC>
