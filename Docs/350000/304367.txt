<DOC>
<DOCNO> 304367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonsiy05.html </URL>
<DATE> 2005/01/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Rahşan Ecevit Hükümet'in AB uğruna yaptıklarını beğenmiyorum 
</HEADLINE>
<TEXT>

     Eski DSP Genel Başkan Yardımcısı Rahşan Ecevit, Hükümet'in, AB'ye girme uğruna yaptığı davranışları hiç beğenmediğini ve doğru bulmadığını ifade etti. Ecevit, ''Hükümet'in yaptığı bazı çalışmaları uyum yasalarından taviz vermek, AB'ye hoş görünmek ve yaranmak için yapılan şeyler'' olarak nitelendirdi. 
     Rahşan Ecevit ve eşi Bülent Ecevit, Oran Şehri'ndeki konutlarında, ''AB'ye gireceğiz derken dinimiz elden gidiyor'' başlıklı demeci ile ilgili açıklamalarda bulundu. 
     Söz konusu açıklamasını, ''bir birikimin sonucu patlama oldu'' şeklinde değerlendiren Rahşan Ecevit, AB'ye girme çalışmaları, faaliyetleri ve hevesiyle birlikte bazı tavizler verilmeye başlandığını ifade etti. Rahşan Ecevit, açıklamanın, bunun bir birikiminin dışavurumu olduğunu bildirdi. 
     Hükümet'in, AB'ye girme uğruna yaptığı davranışları hiç beğenmediğini ve doğru bulmadığını kaydeden Rahşan Ecevit, şunları söyledi 
     ''Bunlardan bir tanesi de mesela Antalya'da kilise ve Havra açmaya gittiler. O bence hem acıklı hem de komik bir durumdu. Çünkü oraya koskoca çoğunluğu Müslüman olan Türkiye'nin başbakanı olarak ufak bir kilise ve havra açmaya gidiyor. O bana biraz garip geldi. Oralara adeta sokaktaki çocukları toplayarak otobüslerle götürüyorlar. Orada çocuklara hahamların, papazların vaazlarını dinletiyorlar. Bu da bana acıklı geldi. 
     Bunlar uyum yasalarından taviz vermek, AB'ye hoş görünmek ve yaranmak için yapılan şeylerdir. Bunları hoş karşılamadım.'' Eski DSP Genel Başkanı Bülent Ecevit de Beyoğlu, Kızılay gibi İstanbul ve Ankara'nın merkezi yerlerinde bedava İncil ve Tevrat dağıtıldığını belirterek, bu tür kutsal kitapların her yerde satıldığını, ancak sokaklarda ilk defa bedava dağıtılmaya başlandığını söyledi. Ecevit, ''Bu ciddi bir propagandadır, bir kampanyadır'' dedi. 
     Rahşan Ecevit ise ''Bunlar hep AB'ye giriyoruz diye Türkiye'de bir serbesti ve rahatlığın oluşmasından ileri geliyor'' değerlendirmesinde bulundu. 
     Açıklaması ile gereken mesajı verdiğini ve konuyu tartışmaya açtığını ifade eden Rahşan Ecevit, ''Ben gelen tepkilerden memnunum'' diye konuştu. 
     ''Kendi iktidarları döneminde imam hatip liseleri kapatıldı'' şeklindeki değerlendirmelerin doğru olmadığını, buna ilişkin açıklamalarda bulunduğunu belirten Rahşan Ecevit, ''Ben bunun cevabını Sayın Dışişleri Bakanı Gül'e verdikten sonra beklerdim ki 'hayır öyle değil, böyle' desin ama diyemedi'' şeklinde konuştu. 
     Rahşan Ecevit, yazılı açıklamasında yer alan ''Ben ülkemi geri istiyorum'' ifadesi ile ilgili olarak ise ''Biraz elimizden alıyorlar gibi bir halleri vardı. Bunu onunu için söyledim'' dedi. 
     
     ''TÜRKİYESİZ YAPAMAZLAR'' 

     Bülent Ecevit, Hükümet'in AB'ye verdiği tavizlere ilişkin yaptığı değerlendirmede de AB üyesi ülkelerin, müzakereler sürecinde aynı kurallara tabi olduklarını, ancak Türkiye'ye birtakım koşullar ileri sürüldüğünü belirtti. Türk Hükümeti'nin de buna boyun eğdiğini savunan Ecevit, şöyle konuştu 
     ''Mesela hiçbir AB üyesi ülke için referandum söz konusu değilken, Türkiye için referandum düşünülüyor. Şimdiden bazı ülkeler buna karşı çıkıyor, bir referandum olması durumunda bizim aleyhimizde oy vereceği kesin. Müzakereler sırasında üye ülkelerden birisi karşı çıkarsa müzakereler kesiliyor. 
     Tarım konusunda diğer ülkeler için çok lehte hükümler getiriliyor, en çok ilgi bekleyen ülke Türkiye olduğu halde geri plana itiliyor. Aslında aylardır şunu söylüyorlardı Üyelik güç olacak, sizin için özel bir formül bulalım. Yani siz kapının dışında bekleyin. Bunlar son derece onur kırıcı gelişmelerdir. Bunlar bize üyeliğin kapalı olacağını gösteriyor. Çok etkili bir mücadele verirsek sonuç alabiliriz. Çünkü Türkiyesiz yapamazlar, kolay değil. Çünkü Türkiye, AB'nin en jeopolitik bölgesindedir. Aynı zamanda çok önemli bir NATO üyesidir. Bu da güvenlik bakımından çok önemlidir.'' 

     
</TEXT>
</DOC>
