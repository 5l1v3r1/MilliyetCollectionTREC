<DOC>
<DOCNO> 312419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonspo13.html </URL>
<DATE> 2005/02/04/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İstanbulspor'dan Uche'ye yeni öneri... 
</HEADLINE>
<TEXT>

     İstanbulspor, daha önce ikinci yarıda kadroda düşünmediği Deniz Uygar'a Uche Alozia Okechukwu yeni bir öneride bulundu. 
     İstanbulspor A.Ş. Genel Müdürü Ergün Yücel, A.A muhabirine yaptığı açıklamada, ilk yarı sonunda serbest bıraktıkları Deniz Uygar'ın takımdan ayrılmayı istemediğini ifade ederek, ''Nuri ile kaptan Saffet, Deniz'in takımdan ayrılmak istemediğini, paranın önemli olmadığını iletti. Futbolcular Deniz Uygar'ı çok seviyor. O yüzden Deniz'e yeni bir teklif sunduk'' dedi. 
     Deniz Uygar'ın deneyiminden yararlanmak istediklerini anlatan Yücel, şöyle devam etti 
     ''Deniz'in hem kişiliğinden, hem de profesyonelliğinden çok memnunuz. Teknik direktörümüzle karar aldık, başkanımızdan da olumlu yanıt aldık. Kendisine 3 teklif yaptım. 'İstersen yardımcı antrenör, istersen menajer ol. İlla futbolcu olarak kalmak isterim diyorsan da sana kapımız her zaman açık, ama kulübün şartlarından dolayı para ödeyemeyiz' dedim. Kararı kendisi verecek.'' 
     
     ''İLERİDE FENERBAHÇE'DE DE GÖREV YAPABİLİR'' 
     Deniz Uygar'ın, takımla yeniden idmanlara başladığını belirten Yücel, deneyimli futbolcunun ilerleyen günlerde kararını vereceğini söyledi. 
     Yücel, Deniz'in İstanbulspor'a yararlı olacağını düşündüklerini vurgulayarak, ''Deniz burada antrenörlük veya menajerlik yaparsa ilerleyen yıllarda Fenerbahçe'de de antrenörlük veya menajerlik yapabilir'' diye konuştu. 
     
     12 SEZONDUR TÜRKİYE'DE 
     Birinci Futbol Ligi'nde en uzun süre görev yapan yabancı futbolcu unvanını elinde bulunduran Deniz Uygar, öneriyi kabul ederse, bundan sonra menajer veya antrenör olarak Türk futboluna katkı sağlayacak. 
     1967 doğumlu olan Uche, 1993-94 sezonunda Fenerbahçe'ye transfer oldu ve sarı-lacivertlilerde forma giyerken Türk vatandaşlığına geçip Deniz Uygar ismini aldı. Fenerbahçe'de 9 sezon oynayan Deniz, 2002-2003 sezonunda İstanbulspor'a transfer oldu. Deniz, 12 sezondur Türkiye'de futbol oynuyor. 
     
</TEXT>
</DOC>
