<DOC>
<DOCNO> 329817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/spor/spo15.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



SİVASSPOR 
Kartal Tek hedef 3 puan 

İkinci Lig A Kategorisi'nde liderlik koltuğunda oturan Sivasspor bugün Elazığ- spor'un cezası nedeniyle Malatya'da oynanacak maçtan galibiyetle ayrılarak son iki haftada üzdüğü taraftarıyla barışmak istiyor. Teknik Direktör İsmail Kartal, Elazığ'ı mağlup ederek Bursa ve İstanbul Büyükşehir Belediye yenilgilerini telafi etmek istediklerini söyledi. Kartal, "Galip gelerek kötü gidişe nokta koymak için sahaya çıkacağız. Taraftarımızın bizi bu maçta da yalnız bırakmayacağına inanıyorum" dedi. 

2.LİG 
O.Renault 1 Çorluspor 1 

İkinci Lig B Kategorisi A Grubu'nda üst sıraları hedefleyen Oyak Renault sahasında 1-1'lik skorla ligin dibine demir atan Çorlu- spor'a puan kaptırdı. Bursa ekibi Onur'un henüz 5. dakikada attığı golle öne geçerken, konuk ekip Müjdat'ın 33'teki sayısıyla eşitliği sağladı. Kalan süredeki ataklar başka gol getirmedi ve taraflar sahadan birer puanla ayrıldı. 

Hasbay'lar yenilendi 

Türkiye Bayanlar Ralli Şampiyonu olan Ayça ve Merve Hasbay, Defacto sponsorluğunda yarışacakları yeni sezona da yine zirve hedefiyle başlıyor. Ekip, Ege Rallisi'nde Atöyle Kazaz işbirliğiyle hazırlanan yeni Subaru Impreza N8 aracıyla start alacak. 

Moto GP'de işlem tamam 

Motosiklet Federasyonu, İstanbul'da Moto GP düzenlemek için aradığı desteği Büyükşehir Belediyesi'nden buldu. Başbakan Erdoğan'ın da devreye girmesiyle harekete geçen Belediye, 23 Ekim'deki yarış için Motosiklet Federasyonu'na hem mali, hem de organizasyon desteği verecek. 

Enduro'da üçüncü ayak 

Türkiye Enduro Şampiyonası'nın üçüncü yarışı bugün Şile'de koşulacak. 52 kilometresi özel etap olmak üzere toplam 67 kilometrelik yarışta sporcular kum ve orman parkur üzerinde mücadele edecek. İlk iki yarış sonunda KTM ile yarışan Galata taşımacılık takımı ilk sırada bulunuyor. 

YÜZME 
Fener coştu 

Uluslararası Luksemburg Yüzme Turnuvası'na katılan Fenerbahçeli sporcular bir Türkiye, bir de turnuva rekoru kırdı. Bayanlar 50 metre kelebek yarışında Gizem Çam 29.10 ile yeni Türkiye rekorunun sahibi olurken, erkekler 200 metre 14 yaşta ise Emre Altınok 2.16.23'lük derecesiyle şampiyona rekoruna imza attı. 

KÜREK 
Yarışlara engel 

Deniz Harp Okulu Komutanlığı Kupası Kürek Yarışları dün İstanbul'daki hava koşulları nedeniyle ertelendi. Komutanlığın Tuzla'daki tesislerinde yapılacak yarışların, kuvvetli poyraz nedeniyle ertelendiği açıklandı. 

ATLETİZM 
Macarlar'a veto 

Atina Olimpiyatı'nda doping kontrolüne girmedikleri için madalyaları ellerinden alınan Macar atletler Robert Fazekas ve Adrian Annus, Uluslararası Spor Tahkim Mahkemesi'ne CAS yaptıkları başvurudan sonuç alamadı. CAS, IAAF'ın kararını haklı buldu. Öte yandan IAAF, Yunanistan'ın kontrolden kaçan Kenteris ve Thanou'yu suçsuz bulması üzerine CAS'a itiraz etti. 

Şampiyon Kara Kartal 

SAİM BOZER 

Hentbol Birinci Ligi'nde dün Halkbankası 44-37 yenen Beşiktaş, bitime 3 hafta kala şampiyonluğu garantiledi. Sezon başından bu yana namağlup liderliğini sürdüren Siyah - Beyazlılar, 19. hafta sonunda 38 puanla rakiplerini geride bıraktı. Lig ikincisi Çankaya Belediyesi'nin Trabzon ile 36-36 berabere kalmasıyla aradaki puan farkını 7'ye çıkaran Kara Kartal, tarihinde ilk kez zirveye kuruldu. Ligde dün oynanan diğer maçlarda alınan sonuçlar şöyle İzmit Bld - Taşköprü 33-28, M.Piyango - Polis Akd 34-34. 

Birinciler belli oldu 

Kemer Country'de başlayan Kış Kupası Binicilik yarışlarında dün üç kategoride sonuçlar belli oldu. Kategorilerine göre ilk üç şöyle oluştu 115 cm 1.Sencer Horasan Rubina , 2.Avni Atabek Ulin , 3.Mert Alıcıoğlu Miss , 100 cm 1.Yavuz Sarmat Fabiola , 2.Burak Çınar Edition , 3.Berk Memik Naomie B , 100 cm yıldızlar 1.Güneş Sarmat Impulse , 2. Güneş Sarmat Innamorato , 3.Adnan Çakır Prenses . 

FUTBOL 
Maradona sahada 

Ve futbolun efsane ismi Diego Armando Maradona uzun bir aradan sonra meşin yuvarlakla buluştu. Geçirdiği rahatsızlık sonrası aşırı kilolarından kurtulmak için midesine kelepçe taktıran Arjantinli süperstar Venezuella'da start alan 17 Yaşaltı Güney Amerika Futbol Şampiyonası'nın başlama vuruşunu yaptı. Maradona'ya genç futbolcular ve taraftarlar büyük ilgi gösterdi. 

FUTBOL 
İtalya'da Papa'ya saygı 

İtalya'da, yaşama veda eden Katolikler'in ruhani lideri Papa II. Jean Paul'e saygı için, hafta sonu boyunca yapılacak tüm maçlar iptal edildi. Üst düzey spor yöneticilerinin bir araya gelerek aldığı ve İtalya Olimpiyat Komitesi CONİ Başkanı Gianni Petrucci'nin açıkladığı karara göre, futbol, buz hokeyi, basketbol ve voleybol ligi maçlarının ileri bir tarihe ertelendiği bildirildi. 










</TEXT>
</DOC>
