<DOC>
<DOCNO> 347269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sontur28.html </URL>
<DATE> 2005/05/30/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Levent Adliye binasında yangın 
</HEADLINE>
<TEXT>

     İstanbul Cumhuriyet Başsavcılığı’na bağlı ticaret mahkemelerinin bulunduğu Levent’teki adliye binasında çıkan yangın, kısmen hasara yol açtı. 
     AA muhabirinin aldığı bilgiye göre, ticaret mahkemelerini içerisinde barındıran ve Levent’te bulunan 5 katlı adliye binasının 2. 
     katında, henüz belirlenemeyen nedenle yangın çıktı. 
     İstanbul 2. Asliye Ticaret Mahkemesi’nin duruşma salonu ile 10. 
     Asliye Ticaret Mahkemesi’nin kalem odasında etkili olan yangına, olay yerine çağrılan Beşiktaş ve Şişli itfaiye ekipleri tarafından müdahale edildi. 
     İtfaiye ekiplerinin yaptığı çalışmanın ardından tamamen söndürülen yangın sonucu, İstanbul 2. Asliye Ticaret Mahkemesi’nin duruşma salonu ile 10. Asliye Ticaret Mahkemesi’nin kalem odasında kısmen maddi hasar oluştuğu bildirildi. 
     Çalışanların bir bölümünün öğle tatili olması dolayısıyla dışarıda bulunduğu, içeridekilerin de yangının başlaması sırasında binayı terk ettikleri, böylece de yaralanan olmadığı kaydedildi. 
     Olay yerine gelerek incelemelerde bulunan İstanbul Cumhuriyet Başsavcısı Aykut Cengiz Engin, duruşma salonu ile kalem odası arasındaki duvardan geçen elektrik kablolarından birinden çıkan kıvılcımların yangına neden olmuş olabileceğini söyledi. 
     Başsavcı Engin, bir dosya bile kayıpları olmadığını, yangın nedeniyle öğleden sonraki duruşmalara ise ara verildiğini sözlerine ekledi. 
     Bu arada itfaiye yetkilileri, elektrik kontağından çıktığı sanılan yangının kesin çıkış nedeninin teknik incelemelerin ardından belirleneceğini kaydettiler. 
     
</TEXT>
</DOC>
