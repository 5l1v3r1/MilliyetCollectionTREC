<DOC>
<DOCNO> 349763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sontur09.html </URL>
<DATE> 2005/06/07/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Onur Air uçağına asılsız bomba ihbarı 
</HEADLINE>
<TEXT>

     Yaşar ANTER BODRUM Muğla , DHA 

      MİLAS-Bodrum Havalimanı'ndan kalkacak Onur Air Havayolları'na ait 180 kişilik uçağa bomba ihbarı yapıldı. Uluslararası havalimanında heyecan yaratan ihbar asılsız çıkınca, uçak 1.5 saatlik gecikme ile havalandı. 
     Bugün saat 18.45'te Bodrum-İstanbul seferini gerçekleştirecek olan Onur Air Havayolları'na ait uçağın hareketine 30 dakika kala, havalimanı santralına gelen bir telefon ihbarında, uçağa bomba konulduğu bildirildi. İhbar üzerine harekete geçen Havalimanı Polisi ve bomba uzmanları, henüz yolcuların içeri alınmadığı uçağın etrafında ambulans ve itfaiye ekipleri ile birlikte geniş güvenlik önlemleri aldı. Uzmanların uçakta ve yüklenecek bagajlarda araştırmada şüpheli birşeye rastlanmadı. 
     İhbarın asılsız olduğu ortaya çıkınca, yolcular uçağa alındı, bagajlar yüklendi. Uçak, saat 20.15'te İstanbul'a hareket etti. Milas-Bodrum Havalimanı'ndaki Onur Air yetkilileri konu ile ilgili açıklama yapmak istemediklerini belirttiler. 
     
</TEXT>
</DOC>
