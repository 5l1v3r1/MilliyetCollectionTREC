<DOC>
<DOCNO> 330054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun14.html </URL>
<DATE> 2005/04/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
New York Times, başyazısında Türk hükümetini eleştirdi 
</HEADLINE>
<TEXT>

     Türk hükümetinin, AB'den müzakere tarihi aldıktan sonra ifade özgürlüğü ve insan hakları konularında verdiği sözleri gerçekleştirme konusunda "rahatsız edici yorgunluk sinyalleri" gösterdiği öne sürüldü. 
     ABD'de yayınlanan The New York Times gazetesi, başyazısında Türk hükümetini sert eleştirdi. AB'nin, Türkiye'ye müzakerelere başlama tarihi verdiğinden bu yana, Türk hükümetinin ifade özgürlüğü ve insan hakları konularında verdiği sözleri yerine getirme konusunda "rahatsız edici yorgunluk sinyalleri" gösterdiğine dikkat çekildi. 
     Başbakan Recep Tayyip Erdoğan'ın, 2002 yılında seçilmesinin ardından, demokrasi ve insan hakları konularında "doğru şeyler" söylediği belirtilen yazıya göre, Türkiye, "berbat" 1980'ler ve 1990'lar sonrasında kendi vatandaşlarının haklarına saygı gösterme yönünde kayda değer bir gelişme gösterdi. Ancak bu gelişim, Erdoğan'ın karikatüristleri mahkemeye vermesi ve 8 Mart Dünya Kadınlar günü gösterilerinde polisin göstericileri dövmesiyle mahvoldu. Bu durum, ortadan kalkmış olması gereken baskının halen devam ettiğini gösterdi 
     
     "KÜRTLER'İN DÖNMESİ İÇİN KORUCULARIN KALKMASI GEREK" 

     Yazıda, hükümetin, on yıldan uzun bir süre önce köylerinden güvenlik güçleri tarafından çıkarılan 300 bin Kürt'e yardım etme vaadinde de başarısızlık sinyalleri gösterdiği ifade edildi. Pek çoğu marjinalleşmiş yoksul varoşlarda yaşayan bu kişilerin çok az bir kısmının evlerine dönebildiği belirtilirken, bunun temel nedenlerinden birinin, devletin silahlandırdığı ve "dönen mültecilere saldıran ve bazen de öldüren koruculardan kaynaklanan tehdit" olduğu yorumu yapıldı. 
     
     "ABD VE AB'NİN İSTEDİĞİNİ YAP, PARAYI VE DESTEĞİ AL" 

     Yazıda, "Hükümet bu korucuları geri çağırmalı" denilirken, yıkılan köylerin de yeniden inşa edilmesi için hükümetin daha fazla çaba göstermesi gerektiği belirtildi. 
     Yazıda, "Tüm bunlar para gerektirir, ancak Türkiye uluslararası standartları karşılamayı üstlenirse, yardım mümkün olabilir. İstikrarlı ve demokratik bir Türkiye'ye ihtiyaç duyan AB ve ABD, kontrollerini ve Erdoğan'ın hükümetine desteklerini arttırarak yardım edebilirler" denildi. 
     

     
</TEXT>
</DOC>
