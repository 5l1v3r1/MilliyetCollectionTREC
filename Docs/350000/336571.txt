<DOC>
<DOCNO> 336571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/spor/yozer.html </URL>
<DATE> 2005/04/25/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Mumlu davetiye 
</HEADLINE>
<TEXT>



Maçın 20 ile 40. dakikaları arasında Galatasaray yedi tane net gol pozisyonu yakaladı. Ve bu pozisyonların yüzde 50'sini Hakan, yüzde 50'sini de Necati heba etti. Özellikle Hakan Şükür'ün dün ilk yarıda gösterdi ki, üzerinde önlenemez bir düşüş var. Gol olabilecek pozisyonları acele davranarak harcamak, ne yapacağını bilmemek, panik ona hiç yakışmıyor. Bu negatif özellikler de bu düşüşün kanıtı. 

İyi oynadılar 
Galatasaray dün kötü oynamadı. Hatta iyi de oynadı diyebiliriz. Ancak Ankara'dan gelen galibiyet haberi sahada müthiş bir stres oluşturdu. Bu stres Galatasaray on birinin iliklerine kadar işlemişti. Belki bu stres olmasa dünkü maç inanın tarihi farka giderdi. Bir de şu var. Diyarbakır adeta kırmızı mumlu bir davetiye ile çıkmış. Galibiyeti değil, beraberliği düşünüyordu. İleride bir tek Sinan'ı bırakarak on futbolcu ile kapanmayı tercih etti. Hiç hücumu düşünmediler. Hiç rakip savunmayı zorlamadılar. Haliyle oyuna kötü başlayan Galatasaray'ın böyle bir ortamda üstünlüğü ele geçirmesi son derece doğaldı. Ve bir de buna orta alanda Conceiçao'nun kavga edercesine baskı uygulaması, Ayhan'ın mücadelesi, Ergün'ün aklı eklenince sayısız gol pozisyonu doğdu. Ama Diyarbakır'ın kalesinde Fadhel diye garip bir kaleci var. Sanki dört kol, sekiz bacakla oynuyor. O kadar çok top kurtardı ki, kendisi de şaşırdı. Galatasaray'ın baskılı futbolu karşısında maçın en çok yorulan adamı oldu. 

Ribery kayıp 
Ribery haftalardır bir iki pasla idare ediyor. Oyuna başlıyor, iki üç kere akıyor, sonra bitiyor. Bir yıl önce daha üçüncü ligde oynuyor olmasının etkileri üzerinde gözükmeye başladı. Ağır oyunları taşıyamıyor. Sürekli yere düşmesi rakip üzerinde "iki kere bas, topu al" anlayışını yerleştirdi. Rakip de öyle yapıyor. Ayakta duramayan Ribery'i durdurmak artık böylesine kolay oldu. O yüzden Ribery'nin biraz halter, biraz kol, biraz bacak çalışması yapması gerekiyor. 
Galatasaray dünü kurtardı. Baskı altında da olsa üç puanla çıkmasını bildi. Ancak gol yollarında daha pür dikkat olmalı. Her maçta bu kadar pozisyon yakalayamazsın, her maçta da mumlu davetiyeyi bulamazsın. 


</TEXT>
</DOC>
