<DOC>
<DOCNO> 310648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/siyaset/asiy.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ipi ilk turda göğüsledi 
</HEADLINE>
<TEXT>


CHP'nin 13. Olağanüstü Kurultayı'nda zafer Baykal'ın... 1219 delegeden 674'ünün oyunu alan Baykal, yeniden Genel Başkan seçildi. Sarıgül'e ise 460 oy çıktı 


CHP'nin yumrukların konuştuğu 13. Olağanüstü Kurultayı'nda Deniz Baykal ilk turda salt çoğunluğu aşarak 674 oyla yeniden genel başkan seçildi. Aday olmak için 364 delegeden imza toplayan Şişli Belediye Başkanı Mustafa Sarıgül ise sürpriz yaparak 96 delegenin daha desteğiyle 460 oy aldı. Kurultayın ilk gününde tartışmalar nedeniyle genel başkanlık seçimi saat 01.10'da tamamlanabildi. 1253 delegeden 1219'unun katıldığı oylamada 85 oy geçersiz sayıldı. 34 delege de oylamaya katılmadı. Sarıgül'ün beklenenin üzerinde oy alması, Baykal'ın kurultay sonrası tasfiye mekanizmasını rahat işletemeyeceğini ortaya çıkardı. 

10 kişi daha destekledi 
Genel başkanlık seçimine geçilmeden önce, tahmin edildiği gibi "kemik oy" olarak nitelendirilen "Baykalcı" oylarda sürpriz yaşanmadı. Ancak, Baykal'ın oyu 674'te kaldı. Adaylık için 664 imza alan Baykal, oylarını 10 artırabildi. Aday adaylığı için imzaya katılmayan "Beyaz oycular" olarak nitelendirilen delegeler, seçime de katılmadı. Baykal'a tepki gösteren Sarıgül'e de soğuk baktığı iddia edilen bu grubun oylarının bir bölümü ise Sarıgül'e gitti. 
3 Temmuz 2004'teki kurultayda 781 oyla güvenoyu alan Baykal'a bu kez 674 oy gelmesi dikkat çekti. Adaylıktan çekilen Zülfü Livaneli ile Kemal Derviş ve ekibi tarafsız kaldı. Kurultaya gelmeyen delegelerle beyaz oy boş oy veren delegelerin büyük çoğunluğunun Livaneli delegeleri olduğu belirtildi. Derviş'in oy kullanmadığı kurultayda, Livaneli ekibinden Sarıgül'e önemli ölçüde oy gittiği ifade edildi. Sarıgül'ün aldığı oy, parti içi muhalefetin "tek aday" formülünde anlaşması halinde Baykal'ın sandıktan çıkamayabileceğini de gösterdi. 

Baykal'a net uyarı 
Destek veren delegelerin sayısının 200 - 250 olduğu belirtilen Sarıgül'ün 460 oy alması da, Baykal yönetimine uyarı şeklinde değerlendirildi. Sarıgül'e gelen oylar, bugün yapılacak parti meclisi seçiminde delgelerin Baykal'a çarşaf liste mesajı şeklinde yorumlandı. Sarıgül cephesinin "500 imza topladık, 800 oyumuz var" iddialarının gerisinde kalan muhalif oyların oluşumunda, salonun havası etkili oldu. Yaşanan kavgalardan delege, büyük ölçüde Şişli Belediye Başkanı'nı sorumlu tuttu. Sarıgül'ün kürsüyü basması ve yumruklarını konuşturması eksi hanesine yazıldı. 

'CHP, bugün yeniden doğdu' 

Baykal, teşekkür konuşmasında şunları söyledi "CHP, ahlakını, birliğini, dosta düşmana bir kez daha kanıtladı. Dışarıdan CHP'yi yönetmek isteyenlere 'dur' denildi. CHP, Türkiye'de yozlaşmanın, CHP'ye bulaştırılamayacağını gösterdi. Genel başkanlık gelip geçici, ama sade bir CHP'li olarak bir kez daha partimle iftihar ediyorum. CHP'ye birilerinin gücü yetmedi. 70 milyon bilin ki bugün CHP yeniden doğdu." 


</TEXT>
</DOC>
