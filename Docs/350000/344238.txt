<DOC>
<DOCNO> 344238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/soneko18.html </URL>
<DATE> 2005/05/20/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Mustafa Koç'a İtalya yüksek liyakat nişanı... 
</HEADLINE>
<TEXT>

     Koç Holding Yönetim Kurulu Başkanı Mustafa Koç’a, İtalya ve Türkiye arasındaki dostluk, kültürel ve ekonomik ilişkilerin gelişmesine sağladığı katkıdan dolayı İtalya yüksek liyakat nişanı olan "Grande Ufficiale" verildi. 
     Koç Holding’den yapılan açıklamaya göre, İstanbul’daki Venedik Sarayı’nda düzenlenen resepsiyonda, Mustafa Koç nişanı İtalya’nın Ankara Büyükelçisi Carlo Marsili’den aldı. 
     Marsili, Mustafa Koç’un, İtalya ve Türkiye arasındaki dostluğun yanı sıra ekonomik ve ticari işbirliği ortamının sağlanması ve gelişmesine büyük katkıları olduğunu belirtti. 
     Mustafa Koç da "Grande Ufficiale" nişanı ile ödüllendirilmekten dolayı çok mutlu olduğunu belirterek, çalışma hayatı boyunca, global hedefler ve bakış açısı doğrultusunda uluslararası yakınlaşma ve işbirliği çalışmalarına destek olmaya gayret ettiğini, bu yöndeki çabalarının süreceğini kaydetti. 
     Koç, topluluk olarak Fiat ve Unicredito gibi İtalyan ortakları ile yıllardır süregelen dostluk ve iş alanındaki işbirliğinin artarak ve güçlenerek süreceğini de sözlerine ekledi. 
     İtalya Hükümeti tarafından, yalnızca İtalya ile kültürel, ekonomik ve sosyal alanlarda dostluk ve ilişkilerin gelişmesine katkıda bulunan kişilere verilen İtalya Yüksek Liyakat Nişanı "Grande Ufficiale", 2001 yılında da Koç Holding Şeref Başkanı Rahmi M. Koç’a ve 1975 
     yılında Koç Topluluğu’nun kurucusu Vehbi Koç’a verilmişti. 
     
</TEXT>
</DOC>
