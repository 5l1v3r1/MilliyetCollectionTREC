<DOC>
<DOCNO> 342083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/spor/aspo.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Biz evleniyoruz 
</HEADLINE>
<TEXT>


Galatasaray, Fenerbahçe maçında yıldızlaşan Mondragon ile kariyerinin sonuna kadar anlaşma imzalamaya hazırlanıyor. Kolombiyalı kaleci de, nişanlısı Adriana ile birlikte daha uzun yıllar Türkiye'de kalmak istiyor 

ERHAN TELLİ 


Türkiye Kupası Finali'nde Fenerbahçe önünde elde edilen 5 - 1'lik zaferin mimarları arasında kuşkusuz Mondragon'un yeri apayrı. Fenerbahçe forvetlerinin altı pas içinden attığı şutları bile kurtararak finale damgasını vuran Kolombiyalı kaleci Sarı - Kırmızılılar'da gündemin bir numaralı ismi oldu. 
Galatasaray'a geldiği günden beri gerek profesyonelliği gerekse formasına bağlılığıyla camiadan tam puan alan Mondragon'un sözleşmesinin uzatılması konusunda girişimler başlıyor. 
Sarı - Kırmızılı yöneticiler, geçtiğimiz yıllarda Taffarel örneğinde olduğu gibi Mondragon ile de kariyerinin sonuna kadar sözleşme imzalamanın planlarını yapıyor. Yöneticilerin önümüzdeki günlerde tecrübeli kaleci ile masaya oturacağı ve uzun vadeli yeni bir anlaşma imzalatmak için temaslara başlayacağı açıklandı. 
Mondragon da futbol hayatını Galatasaray'da noktalama konusuna sıcak baktığını birçok kez açıklamıştı. Türkiye'de olmaktan mutluluk duyan Mondragon'un Galatasaray'ın önerisine olumlu bakması bekleniyor. 

Zafere özel prim 

Türkiye Kupası'nda mutlu sona ulaşarak camiayı sevince boğan Galatasaray'da gözler yönetime çevrildi. Başkan Özhan Canaydın ve ekibi, 5 - 1'lik zaferin ardından futbolcuları özel primle ödüllendirme kararı aldı. Futbolculara Türkiye Kupası şampiyonluğu nedeniyle 25'er bin dolar prim dağıtılacağı öğrenildi. 
Başkan Özhan Canaydın, eski günlerdeki gibi bütün kupaları toplamaya aday olduklarını açıkladı. Galatasaray Başkanı, Fenerbahçe galibiyetini Levent'teki Galatasaraylılar Evi'nde kutladı. Üyelerin alkışlarıyla salona giren Canaydın, tüm yılın sıkıntılarını geride bırakarak kupayla poz verdi ve şampanya patlattı. Bu arada Fenerbahçe Başkanı Aziz Yıldırım'ın "UEFA şampiyonluğu tesadüftü" açıklamasına tepki olarak hazırlanan tişörtler de tamamen satıldı. 


</TEXT>
</DOC>
