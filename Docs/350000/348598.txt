<DOC>
<DOCNO> 348598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy07.html </URL>
<DATE> 2005/06/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Sağlık Bakanı Genel Sağlık Sigortası'nda tüp bebek uygulaması yok 
</HEADLINE>
<TEXT>

     Sağlık Bakanı Recep Akdağ, şu anda Genel Sağlık Sigortası’nda tüp bebek tedavisinin yer almadığını belirterek, "Bu uygulamalardan vatandaşlarımızın yaralanmasını arzu ediyorum, ama vatandaşların yararlanması geri ödeme kurumlarının finansal gücüyle alakalı" dedi. 
     Sağlık Bakanı Akdağ, gazetecilerin gündeme ilişkin sorularını yanıtladı. 
     2005 Mali Yılı Bütçe Uygulama Talimatı’na konulan bir madde ile 
     Emekli Sandığı mensuplarının tüp bebek masrafları karşılanmasına rağmen, tüp bebek tedavisinin Sosyal Güvenlik ve Genel Sağlık Sigortası kapsamına alınmadığının anımsatılması üzerine Akdağ, tasarının TBMM komisyonlarında görüşüldüğünü, yasanın olgunlaşması sırasında vatandaş için en doğru sonuçların elde edileceğine inandığını belirtti. 
     Akdağ, "Taslakta şu anda tüp bebek uygulaması yok. Geri ödeme kurumlarının harcama gücü içerisinde olmak kaydıyla bu uygulamalardan vatandaşlarımızın yararlanmasını arzu ediyorum" diye konuştu. 
     Dünyada bu tarz uygulamalar söz konusu olduğunda geri ödeme kurumlarının finansal güçlerinin dikkate alındığını vurgulayan Akdağ, konunun komisyonda enine boyuna tartışılacağını ifade etti. 
     Recep Akdağ, "Bu uygulamalardan vatandaşlarımız yararlanmalı, ama vatandaşların yararlanması geri ödeme kurumlarının finansal gücüyle alakalı" dedi. 
     
     AİLE HEKİMLİĞİ 
     Aile Hekimliği uygulamasına ilişkin sorular üzerine Akdağ, konuyla ilgili altyapı çalışmalarının devam ettiğini, pilot uygulamanın başlatılması için ücretlerle ilgili yönetmeliğin yayınlanmasını beklediklerini bildirdi. 
     Yönetmeliğin bu ay içinde yayınlanacağını, aile hekimliği uzmanları için ücretlerin 2 bin YTL’nin üzerinde olacağını kaydeden Akdağ, aile hekimlerinin, bu ücretin yanı sıra kayıtlı hasta sayılarına göre prim alacaklarını söyledi. 
     Pilot uygulamanın başlatılacağı Düzce’de hasta kayıtlarının başladığını, bu ilde 2005’in sonuna kadar uygulamaya devam edileceğini söyleyen Akdağ, 2006 yılı başında 5-10 ilde daha uygulamanın başlatılacağını bildirdi. 
     Akdağ, "Normal programımızı 2 ay kadar gecikmeli olarak başlatmış oluyoruz" dedi. 
     
     İYİLEŞTİRİLMİŞ ZORUNLU HİZMET 
     Bir başka soru üzerine de Akdağ, eleman temininde güçlük çekilen yerlerde hekim açığını kapatmak için kolaylaştırılmış devlet hizmeti yükümlülüğü getirebileceklerini bildirdi. 
     Sözleşmeli sağlık personeli uygulaması ile eleman temininde güçlük çekilen yerlerde çalışan uzman hekimlerin 8-9 bin YTL maaş alabildiklerini anlatan Akdağ, "Buna rağmen buralarda uzman hekim istihdam edemiyoruz. 2 bin atama yaptık, 200 kişi gitti" dedi. 
     Türkiye’de hekim sayısının yetersiz olduğunu söyleyen Akdağ, "Vatandaşlarımıza ihtiyacı olan hekimlik hizmetini sunmak zorundayız ve gerekirse bunun için kolaylaştırılmış ve teşvik edilmiş devlet hizmeti yükümlülüğünü yeniden gündeme getirmekten hiç kaçınmayacağız" diye konuştu. 
     Akdağ, Türkiye’yi DPT’nin sosyo-ekonomik gelişmişlik sınıflamasına uygun olarak 7 bölgeye ayırdıklarını, en zor bölgelerde daha kısa süre çalışma içeren basamaklı sistem üzerinde çalıştıklarını anlattı. 
     Mahrumiyet bölgelerinde çalışacak hekimlerin ayrıca kendi istekleriyle sözleşmeli statüde yüksek ücretlerle çalışabileceklerini kaydeden Akdağ, sağlık personeli ihtiyacının karşılanamaması durumunda bu şekilde bir devlet hizmeti yükümlülüğü uygulaması başlatacaklarını ifade etti. 
     
     İLAÇ FİYATLARI 
     Akdağ, 13 Haziran’da yürürlüğe girecek "Beşeri Tıbbi Ürünlerin Fiyatları Hakkında Tebliğde Değişiklik Yapılmasına Dair Tebliğ" ile yerli hammadde kullanan ilaçların fiyatlarında yüzde 10 indirim yapılacağını da anımsattı. 
     
</TEXT>
</DOC>
