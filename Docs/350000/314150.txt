<DOC>
<DOCNO> 314150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonsiy05.html </URL>
<DATE> 2005/02/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
SSK'lılar 19 Şubat'tan itibaren özel hastanelerden yararlanabilecek 
</HEADLINE>
<TEXT>

     SSK'ya bağlı sağlık kuruluşları, 19 Şubat'tan itibaren Sağlık Bakanlığı bünyesine geçiyor. 
     SSK Sağlık İşleri Genel Müdürü Servet Rüştü Karahan, AA muhabirine yaptığı açıklamada, devir işlemleri çerçevesinde şu anda hastanelerde tıbbi malzeme, ilaç ve demirbaş tespiti yapıldığını söyledi. 
     SSK'lı hastaların 19 Şubat'tan itibaren sevk almadan herhangi bir devlet hastanesine veya anlaşmalı özel hastaneye başvurabileceğini kaydeden Karahan, hastaların ilaçlarını da serbest eczanelerden alabileceklerini ifade etti. 
     Hastanelerde kurulan birimler sayesinde SSK'lı olduğunu karne veya başka bir yolla ispat eden her hastanın faturasını ödeyeceklerini bildiren Karahan, bundan sonra faturaların tek tek inceleneceğini anlattı. 
     Karahan, sağlık personeli ve diğer personelle toplam binin üzerinde çalışanın Sağlık Bakanlığı bünyesine geçeceğini belirterek, ancak devir işlemlerinin ardından SSK'daki fatura kontrol, provizyon ve ödeme işlemlerinde çalıştırılmak üzere 1750'si sağlık personeli, toplam 4 bin 36 çalışanın kurumda kalmasını planladıklarını söyledi. 
     Bunun için, kurumda kalmak isteyen çalışanların dilekçeyle kendilerine başvurmasını istediklerini anlatan Karahan, şu ana kadar 2 binin üzerinde personelin kurumda kalmak için dilekçe verdiğini, kurumda kalacak diğer personeli kendilerinin tespit edeceğini ifade etti. Karahan, ''İhtiyacımız olan sağlık personelini devretmeyeceğiz. Bizde kalan hekimlerimizin mağdur olmaması için performanslarına göre, 2 bin 500 YTL'ye kadar ek ödeme vereceğiz. İhtiyacımızı karşılamak için belli bir yaşın üstünde, daha az aktif hekimlik yapan personeli seçebiliriz'' diye konuştu. 

     
</TEXT>
</DOC>
