<DOC>
<DOCNO> 304290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun20.html </URL>
<DATE> 2005/01/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Annan yıkımı gördü Suyun yaptıklarına inanamadım 
</HEADLINE>
<TEXT>

     BM Genel Sekreteri Kofi Annan, en fazla yıkımın meydana geldiği Sumatra adalarında incelemelerde bulunuyor. 
     Singapur hükümeti tarafından sağlanan bir helikopterle adanın yerle bir olan batı kıyılarını gezen Annan'a, Dünya Bankası Başkanı James Wolfensohn eşlik ediyor. 
     ''Bunun korkunç bir olay olduğunu'' söyleyen BM Genel Sekreteri, Meulobah kentinde gazetecilere yaptığı açıklamada, ''Kilometrelerce yerle bir olmuş kıyı şeridi gördük. Suyun yaptıklarına inanamadım'' dedi. 
     Malezya Başbakanı Abdullah Ahmed Bedevi de bölgede incelemelerde bulunuyor. 
     
     ABD ORDUSU, YARDIMLARDA 40 MİLYON DOLAR HARCADI 
     Amerikan ordusu, Güney Asya'yı vuran deprem ve tsunami felaketinin mağdurlarına yardım operasyonlarında şu ana kadar 40 milyon dolar harcama yaptı. 
     Amerikan Savunma Bakanlığı Pentagon sözcüsü Greg Hicks, tahminlere göre tsunami kurbanları için yürütülen yardım operasyonlarının şu ana kadarki maliyetinin 40 milyon doları bulduğunu belirtti. 
     Bölgede 13 bin asker ile çok sayıda uçak, helikopter ve gemisi bulunan Amerikan ordusunun günde 5 ila 6 milyon dolarlık harcama yaptığını belirten Hicks, bölgeye daha fazla asker gönderdikçe bu maliyetin artacağını söyledi. 
     Irak savaşıyla uluslararası camiada görüntüsü bozulan ABD, bunu onarmak amacıyla, bölgede yardım için önemli bir askeri güç bulunduruyor ve her gün takviye ediyor. 
     Amerikan ordusunun bölgede bir uçak gemisi, bir helikopter gemisi, ikisi destroyer altı gemi, çok sayıda uçak ile 90 kadar helikopteri bulunuyor. 
     ABD, son olarak bin yatak kapasiteli bir askeri hastane gemisini de Hint Okyanusu'na gönderdi. 
     
     AMERİKAN DENİZ PİYADELERİ ACEH'TE 
     Bu arada yardım operasyonlarını başlatmak amacıyla ilk grup Amerikan deniz piyadeleri de büyük yıkımın meydana geldiği Sumatra'nın kuzeyindeki Aceh'e geldi. 
     Deniz piyadelerini taşıyan helikopterler, Aceh açıklarındaki iki savaş gemisinden havalandı. 
     
     POWELL SRİ LANKA'DA 
     Felaketin vurduğu ülkeleri ziyaret eden Amerikan Dışişleri Bakanı Colin Powell da Endonezya'dan Sri Lanka'ya geçti. 
     İlk olarak Tayland'ı ziyaret eden Powell'ın, Sri Lanka'da 1500 kadar Amerikan askerinin yardım çalışmalarını yürüttüğü güneydeki Galle kentine gitmesi bekleniyor. 
     
</TEXT>
</DOC>
