<DOC>
<DOCNO> 301838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sondun34.html </URL>
<DATE> 2004/12/29/ </DATE>
<TIME> 19.23 </TIME>
<AUTHOR>  </AUTHOR>
<HEADLINE>
Doların değer kaybetmesine, Brodway sevindi... 
</HEADLINE>
<TEXT>

     Doların diğer paralar karşısında değer yitirmesi sayesinde New York'u ziyaret eden yabancı turist sayısının artması, tiyatro ve müzikal şovlarıyla ünlü Broadway'in yüzünü güldürdü. 
     Bir önceki yıla göre sayıları iki katına çıkan yabacı turistler sayesinde son yılların en büyük hasılatını yapan Broadway'de, önde gelen 31 şovun 2004 yılında toplam 749 milyon dolarlık hasılat yaptığı ifade edildi. 
     Amerikan Tiyatrolar ve Yapımcılar Birliği Başkanı Jed Bernstein, yaptığı açıklamada, ''Yabancı turist sayısının yeniden 11 Eylül 2001 saldırıları öncesi rakamlarına ulaşması, bu turistlerin sadece Broadway'e değil, aynı zamanda New York'a olan güvenini de göstermektedir'' dedi. 
     New York Daily News gazetesinde yer alan bir haberde, yabancı turistlerin Broadway'deki müzikallerden en fazla, dil bilmemenin izleyenlerde fazla sorun teşkil etmediği ''Wicked'' ve ''Movin' Out'' isimli şovları izlemeyi tercih ettikleri kaydedildi. 
     Broadway'in toplam hasılatının bir yıl öncesine göre yüzde 3,2 arttığı, satılan bilet sayısının ise yüzde 2,2 oranında artarak 11,3 milyona ulaştığı belirtildi. Yabancı ve yerli turistlerin bu bilet satışlarındaki oranının genelde yüzde 50-55 olduğu, ancak bu yıl bu oranın yüzde 57'ye ulaştığı ifade edildi. 
     
</TEXT>
</DOC>
