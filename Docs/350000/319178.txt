<DOC>
<DOCNO> 319178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/yazar/altan.html </URL>
<DATE> 2005/02/28/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Dışında ve içinde olduğumuz sorunlar 
</HEADLINE>
<TEXT>


Biz Hindistan'da doğsaydık, Hindistan'daki sorunlar bizim için de sorun olabilirdi. 
Madem ki Hindistan'da doğmadık, öyleyse sekiz yüz milyonluk bir sorun yumağının dışındayız. 

Baharda uçuşmaya başlayacak polen tozlarından alerji duyabilir ve canım nisan ayıyla mayıs ayında ormanlarda dolaşmak bizim için göz yaşartılı ve hapşırıklı sağlık sorunları yaratabilirdi. 
Madem ki polen tozlarına karşı alerjimiz yok, öyleyse milyonlarca insanın bahar aylarında ortaya çıkan sorunlarının dışındayız. 

Sakatlı olduğunu bildiğimiz uçaklarda pilot olabilirdik. Her göreve çıkışımızda, uçağın yaratabileceği sorunlarla ölüm-kalım çizgisi üstünde akla gelmez belaları göğüslemek zorunda kalabilirdik. 
Madem ki sakatlı uçaklarda pilot değiliz, bakımı iyi yapılmamış uçakların başımıza açabileceği sorunların dışındayız. 

Orkestramızdaki bir hanım şarkıcı yüzünden piyanistle gitaristin işi bıraktığı bir akşamda, anlaşmasını yeni imzaladığımız bir gece kulübüyle birtakım sorunlar çıkabilirdi karşımıza... 
Madem ki aşk yüzünden piyanistle gitaristin kaçtığı bir orkestranın şefi değiliz, gece kulüpleriyle yeni yapılmış bir anlaşmanın açacağı sorunların dışındayız. 

Binlerce şarapçı yetersiz yağan yağmurların başlarına açtığı çeşitli sorunlarla kahırlar içinde... 
Madem ki biz şarapçı değiliz, yetersiz yağan yağmurların şarapçıların başına açtığı sorunların dışındayız. 

Afrika'nın bazı bölgelerinde h l insanlar ve özellikle çocuklar açlık sorunlarının pençesinde kıvranıyor. 
Bizler Afrika'nın o bölgelerinde yaşamadığımız için, o tür öldürücü açlık sorunlarının dışındayız. 

Bizim için sorun İstanbul'da kiradan kurtulmaktır. Kurtulamıyorsak, biz bu sorunun içindeyiz. 

Bizim için sorun özgürce kitap yazıp, özgürce okumaktır. Bunu gerçekleştiremiyorsak, biz bu sorunun içindeyiz. 

Bizim için sorun başvurduğumuz hastanede insanca muamele görmek ve doğru dürüst bakılmaktır. İnsanca muamele görmüyor ve doğru dürüst bakılamıyorsak, biz bu sorunun içindeyiz. 

Bizim için sorun çocuklarımızı iyi yetiştirmektir. Yetiştiremiyorsak, biz bu sorunun içindeyiz. 

Bizim için sorun kadın - erkek ilişkilerinde doyumsuz kalmamaktır. Kalıyorsak, biz bu sorunun içindeyiz. 

Bizim için sorun adaletin çağdaş bir tutarlılıkta olmasıdır. Olmuyorsa, biz bu sorunun içindeyiz. 

Bizim için sorun her gün banyo yapmaya alışmaktır. Alışamıyorsak, biz bu sorunun içindeyiz. 

Bizim için sorun evrensel düzeylerde donatımlı olmaktır. Olamıyorsak, biz bu sorunun içindeyiz. 

Bizim için sorun zamanı ve mek nı akılcı olarak kullanmaktır. Kullanamıyorsak, biz bu sorunun içindeyiz. 

Bizim için sorun yaşamı palavralarla açıkgözlükten arıtmaktır. Arıtamıyorsak, biz bu sorunun içindeyiz. 

Kimse dünyadan geçerken dışında olduğu sorunlarla, içinde olduğu sorunların bilançosunu çıkaramadı... 
Çıkarabilse belki de sorun kalmayacaktı. 
- 
Not 17 yıl önce yazılmış bir yazı... "Hürriyet"ten... 




</TEXT>
</DOC>
