<DOC>
<DOCNO> 312952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur24.html </URL>
<DATE> 2005/02/06/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İstanbul Valisi Güler Kurallara uymayana yarın ceza kesilecek 
</HEADLINE>
<TEXT>

     İstanbul Valisi Muammer Güler, kentte bugün etkili olan yoğun kar yağışının yarın da sürmesinin beklendiğini söyleyerek, sürücüleri tedbirli olmaları konusunda uyardı. 
     Vali Güler, kar yağışının artarak devam ettiğini ve yörelere göre kar kalınlığının 5 ile 20 santimetre arasında olduğunu belirterek, ''Yoğun kar yağışının yarın da devam etmesi bekleniyor. Don ve buzlanma tehlikesi var. Hava ısısında düşüş var. Bu nedenle yarın ilk ve orta dereceli okulları 1 gün süreyle tatil ettik. Özürlüleri yarın için izinli saydık. Amatör küme maçlarını bugün için iptal ettik'' dedi. 
     Tatili, ''Kar yağdı, okullar tatil oldu'' şeklinde algılamamak gerektiğine işaret eden Vali Güler, ''kar yağışının beraberinde getirdiği genel hayatın olumsuz etkilenmesi, trafikte yaşanan problemler, don ve buzlanma tehlikesinin okulların kapanmasına neden olduğunu'' söyledi. 
     Güler, mümkün olduğunca az sürelerle okulları kapatma eğiliminde olduklarını, yarın öğleden sonra tekrar bir değerlendirme yaparak, Salı günkü durumu tekrar kararlaştırıp kamuoyuna duyuracaklarını kaydetti. 
     Yarın trafikte sıkıntı yaşanmaması için öğlenden sonra kamu kurum ve kuruluşlarında çalışan memurların mesailerini periyodik olarak erken bitirmelerinin söz konusu olabileceğine işaret eden Güler, bunların hepsinin yarın planlanacağını söyledi. 
     
     ''200'ÜN ÜZERİNDE KAZA'' 

     Vali Güler, yoğun kar yağışının trafikte yarattığı olumsuzlukların bulunduğunu, ancak boğaz köprüleri, ana arterler, TEM Otoyolu ve E-5 Karayolu'nun şu anda açık olduğunu ve seyir yapıldığını bildirdi. 
     Polis ekiplerinin araçlara yönelik denetimlerini aralıksız sürdürdüklerine işaret eden Güler, ''Kurallara uymayanların karıştıkları maddi hasarlı kazalar 200'ün üzerinde... Şu anda asayiş de dahil 800 ekip, yol güvenliği ve şehir içi trafiğin normal akışı için gayret sarfediyorlar. Yer yer araçlardaki kaymalar önlendi. Şu anda Boğaziçi Köprüsü'nde sıkıntı yok. Kontrollü şekilde trafiği sürdürüyoruz'' dedi. 
     
     İSTANBULLULAR'A UYARI 

     Vali Güler, İstanbullular'ı trafik kurallarına uymada dikkatli ve duyarlı olmaya davet ettiklerini belirterek, şunları söyledi 
     ''Yarın trafikte bir yoğunluk olması bekleniyor. Ağır araçların kesinlikle kar lastiği takmadan yola çıkmamaları, diğer araçların da çekme halatı, takoz ve zincir bulundurmaları konusunda uyarıyoruz. Yoksa trafikte sıkıntılar yaşarlar. Belediye ve karayolları ekipleri gerekli tuzlamayı yaptılar. Araçların dikkatli seyretmeleri halinde bir sorun yaşayacaklarını zannetmiyorum. 
     İstanbullular'dan, mümkün olduğunca toplu taşıma araçlarını kullanmalarını, bireysel olarak araçlarıyla yola çıkmamalarını istiyoruz. Yaşlıların, çocukların ve hastaların bu mevsimde dışarı çıkma konusunda daha dikkatli olmalarını öneriyoruz. 
     Tüm kamu kurum ve kuruluşlar ile yerel yönetimler olarak, yarın her türlü tedbiri sürdürmeye devam edeceğiz'' 
     
     ''KURALLARA UYMAYAN SÜRÜCÜLERE YARIN CEZA'' 

     Vali Güler, ''bugün polislerin kurallara uymayan sürücülere yardımcı olmak amacıyla genellikle uyarı yaptıklarını, ama ısrarla kurallara uymayanlar hakkında da hem trafikten men, hem de gerekli para cezalarını uygulama cihetine gidileceğini'' bildirdi. 
     Kurallara uymayan sürücülerin hem kendi, hem de diğer insanların ve yolun güvenliğini olumsuz etkilediklerini ifade eden Güler, ''Bizim amacımız ceza kesmek değil, bu konuda caydırıcılığı sağlamaktır. Kent yaşamının getirdiği sorumluluk ve ortak mesuliyet anlayışı içinde hareket edilmesi gerektiğini bir kez daha hatırlatılıyoruz'' dedi. 
     Güler, Boğaziçi köprülerine ve TEM Otoyolu'na zincirsiz ve kar lastiği olmayan araçların girmesine izin verilmediğini bildirdi. 
     Hadımköy tarafında bazı yörelerde elektrik kesintisi olduğunu ve bunları gidermeye çalıştıklarını, şehir hatlarında bazı iptallerin olduğunu belirten Güler, Atatürk Havalimanı'nda da uçak seferlerinin zaman zaman gecikmeli yapıldığını bildirdi. 
     Güler, kar yağışının genel hayatı çok büyük çapta etkilememesi için çalıştıklarını kaydetti. 

     
</TEXT>
</DOC>
