<DOC>
<DOCNO> 332638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo22.html </URL>
<DATE> 2005/04/12/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Beşiktaş Hatalar sürerse basketbol şubesini kapatırız... 
</HEADLINE>
<TEXT>

     Beşiktaş Kulübü Basketbol Şube Sorumlusu Kemal Gencer, hakem hatalarının sürmesi halinde basketbol şubesini kapatabileceklerini söyledi. 
     Gencer, hakem hatalarını son olarak Fenerbahçe ile oynadıkları Bayanlar Türkiye Kupası finalinde yaşadıklarını belirterek, "Hakemler sanki bir yerlerden idare ediliyormuş gibi maçlara çıkıyorlar" diye konuştu. 
     Basketboldan çekilmeyi gündeme getirebileceklerini kaydeden Gencer, şunları söyledi 
     "Biz figüran değiliz. Böyle devam ederse basketbol şubesini kapatırız. Oyunumuza ambargo konulacaksa neden mücadele edelim. Şimdi önümüzde bayanlar play-off var. Eğer hakem hataları sürerse, önce bayan şubesini kapatır, ardından da sıra erkek şubesine gelir." Gencer, hakem hatalarını yaşamalarının seçimlerde Basketbol Federasyonu Başkanı Turgay Demirel'i desteklemediklerinden dolayı kaynaklanabileceğini de ifade etti. 
     Gencer, son olarak Murat Didin'in Beşiktaş'ın başına geleceği yolundaki haberlerin gerçeği yansıtmadığını, bunun sadece söylenti olduğunu belirtti. 
     
</TEXT>
</DOC>
