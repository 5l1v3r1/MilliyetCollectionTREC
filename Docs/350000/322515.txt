<DOC>
<DOCNO> 322515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/soneko16.html </URL>
<DATE> 2005/03/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Turizmcinin döviz kuru zararı 5 milyar YTL... 
</HEADLINE>
<TEXT>

     Türkiye Otelciler Birliği TÜROB Başkanı Ahmet Barut, dövizin Türk Lirası karşısında düşüşünün en çok turizmciyi sıkıntıya soktuğunu belirterek, ''Turizmcinin döviz kuru zararı 5 milyar YTL'' dedi. 
     Ahmet Barut, AA muhabirine yaptığı açıklamada, ''Turizmcinin Türk lirası karşısındaki geliri üç yıl önceki gelire eşit düzeye düştü. Turizmci, malını dövizle sattığı için karlılıkta inanılmaz düşüşler yaşamaya başladı'' dedi. 
     
     ''5 MİLYAR YTL KAYIP'' 
     Bu yıl Türkiye'ye 20 milyon turist, 15 milyar dolar döviz girdisi beklediklerini belirten Barut, ''Döviz 1500 YTL iken oda bağlantıları yapıldı. Şimdi döviz 1200 YTL'ye kadar düştü. İşçi, elektrik, su, yiyecek içecek fiyatları artıyor ama döviz kurunun düşmesi nedeniyle turizmcinin geliri azalıyor. Hepsi birleştiğinde turizmcinin kaybı 5 milyar YTL'ye ulaştı'' diye konuştu. 
     Turizmcinin karlılığının döviz kurunun düşmesi nedeniyle sıfır noktasına yaklaştığını vurgulayan Barut, turizmde karlılığın bu yıl çok düşük olacağını dile getirdi. 
     Asıl şikayetlerin sezona girildiğinde yaşanacağına işaret eden TÜROB Başkanı Ahmet Barut, sözlerini şöyle sürdürdü 
     ''Turizmci bu yıl karlılıkta çok düşüş yaşarken, turizmin beslediği yan sektörler karlılığını artıracak. Bunun başlıca nedeni kur politikasıdır. Dövizin en az enflasyon oranında artması gerekir, ancak tam tersine sürekli azalıyor.'' 
     
     ''ODALARA ZAM YAPILAMIYOR'' 
     Turizmcinin kontratlarını hep döviz üzerinden yaptığına da değinen Barut, şunları kaydetti 
     ''Türkiye turizminin döviz girdisi açısından zararı yok. Çünkü beklenti 15 milyar dolardır. Bu da gerçekleşir. Ancak dolar 1500 YTL iken anlaşmalar yapıldı. Şimdi dolar 1200 YTL'ye kadar düştü. Zarar dolar başına 300 YTL'dir. Personel, yiyecek içecek, su elektrik gibi giderlerimizin tamamı YTL üzerindendir. Bunlarda da her yıl artış yaşanıyor. Zararı karşılamak için oda fiyatlarına zam yapmak gerekiyor ama Antalya gibi yatak kapasitesinin çok arttığı illerde fiyatlara zam da yapılamıyor. Arz talep dengesi nedeniyle turizmci zammı düşünemiyor.'' 
     
</TEXT>
</DOC>
