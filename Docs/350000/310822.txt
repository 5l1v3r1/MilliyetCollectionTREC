<DOC>
<DOCNO> 310822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sontur15.html </URL>
<DATE> 2005/01/30/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Türkiye'de kayıtlı Iraklıların yüzde 85'i oy kullandı... 
</HEADLINE>
<TEXT>

     Irak seçimlerine Türkiye'de kayıt yaptıran Iraklı seçmenlerden katılım yüksek oldu. 
     Irak Yurtdışı Oylama Programı OCV yetkililerinin verdikleri ilk bilgilere göre, seçimler için 1137'si Ankara, 3050'si İstanbul'da toplam 4187 Iraklı seçmen kayıt yaptırırken, seçimlere katılım oranı yüzde 85'in üzerinde oldu. 
     Ankara ve İstanbul'da toplam 3 merkezde yapılan ve saat 17.00'de sona eren oy verme işleminin ardından, oyların kullanıldığı sandıklar uluslararası ve siyasi gözlemciler kontrolünde mühürlendi. 
     Oy pusulaları, 1-2 Şubatta sayılmak üzere, polis gözetiminde, Ankara'da ''Mağdenli Gimat Taşımacılık Tesisleri, Adalararası Sokak, Macun Mahallesi, no 1 Gimat'', İstanbul'da ise ''Cemal Ulusoy Caddesi, Kardemir Tesisleri, no 27 Yeni Bosna'' adreslerine gönderilecek. 
     Türkiye'deki Iraklı seçmenler, 28-30 Ocak tarihleri arasında Ankara'da Anıttepe Lisesi, İstanbul'da Oruç Gazi Lisesi ve İstanbul İlköğretim Okulu'nda oy kullandı. 
     Irak seçimlerinin kesin sonuçlarının, seçimlerden 10 gün sonra ilan edilmesi bekleniyor. 
     
</TEXT>
</DOC>
