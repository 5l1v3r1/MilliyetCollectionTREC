<DOC>
<DOCNO> 315246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/guncel/axgun01.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Maniküre evet, ojeye hayır 
</HEADLINE>
<TEXT>


Tesettürlü şehirli kadının evinde bol bol yüksek teknoloji ürünü var, biblo yok. Bu kesimde yabancı markalı ürünler bolca tüketiliyor, güzellik salonlarına gidiliyor. Ancak abdeste sorun çıkardığı için oje sürülmüyor 

Türban, tesettür ve moda 
Yard. Doç. Dr. Özlem Sandıkçı 
Prof. Dr. Güliz Ger 

İslamcı kesimde belirli bir marka tercihi var mı 
- Ankara ve İstanbul'da yaşayan, orta ve üst - orta ekonomik sınıftan, yaşları 20 ila 55 arasında değişen, kendi istekleri ile yaşamlarının farklı zamanlarında kapanmış şehirli kadınlarla yaptığımız mülakatlar sonucunda, pek çoğunun, modern toplumlara has tüketim kültürünün parçası olduklarını, satın aldıkları ve almayacakları markalara dikkat ettiklerini gördük. Marka seçimleri kalite arayışlarının bir ifadesi olduğu kadar, hem sınıf atlama ve yeni oluşan İslamcı burjuvazinin elit tüketim biçimine erişme arzularını, hem de politik tepkilerini yansıtmaktadır. 

Moda ve marka tercihleri evlere de yansıyor mu 
- Mülakatlarımız sonucunda, çevrelerinde İslami yaşam biçimini benimsemiş tanıdıkları olmayan açık kadınların zihinlerinde, tesettürlü kadınların tüketim tarzları hakkında önyargılar olduğunu gördük. 

Teknoloji var, biblo yok 
Bu katılımcılar tesettürlü kadınların geleneksel, hatta demode mamulleri kullanacağını, evlerinde yüksek teknoloji ürünleri olmayacağını, fast food gibi Batı ile özdeşleşmiş tüketime rağbet etmeyip kebapçıya gideceklerini düşünmekteler. Ancak bulgularımız tam tersini gösterdi. 
Görüştüğümüz tesettürlü kadınların evlerinde, bütçelerine bağlı olarak, bilgisayar, cep telefonları, mikrodalga fırınlar, müzik setleri, CD çalarlar, büyük ekran televizyonlar bulunmaktadır. "Sağlıklı olmadığı" gerekçesiyle sosis, salam gibi yiyecekleri tercih etmemekte, ama Mc Donald's gibi fast food lokantalarına ve pizzacılara gitmektedirler. Dekorasyon konusunda açık kesim evlerinden en önemli fark, K be resimleri ve diğer dini objeler. Biblo gibi dekoratif eşyalara ise, İslami yönden hoş karşılanmadığı gerekçesi ile pek yer verilmemektedir. 

Abdest ojeye engel 
Ayakkabı markaları arasında varsıl kesim için Hotiç ve Derimod ile ortopedik ayakkabı giyenlerde Kifidis isimleri sıkça geçiyor. Birçoğu cilt bakımı yaptırıyor bazıları güzellik salonlarına giderken bazıları da GNC, Nivea ve diğer marka ürünleri kullanarak kendileri bakım yapıyorlar. Aralarında manikür ve pedikür yaptıranlar da var. Ancak abdest alırken sorun çıkardığı için hiçbiri oje sürmüyor. 

Yabancı markalar hakkında ne düşünüyorlar 
- Bazıları yabancı markalara karşı bir tutum sergiliyorlar. Örneğin, Coca Cola gibi ürünleri tüketmiyorlar. Bir üniversite öğrencisinin anlattığına göre, onu Coca Cola içerken görenler, "Bu yabancı, bunu içme" diyerek uyarmışlar. Kendisi içmeye devam ettiğini belirtti. 

Yurtdışında alışveriş 
Bazıları da tam tersine, yabancı markaları tercih ediyor. Maddi durumu daha iyi olanların çoğu, yabancı markaları aldıklarını ifade ettiler. Bu markalar arasında Nescafe, Coca Cola, Pizza Hut, Burger King, McDonald's ve KFC gibi yiyecek içeceklerin, daha varsıllar için Villeroy Boch, Royal Albert, Wedgwood ve Meissen porselenlerinin, İtalyan avize ve mobilyalarının, Electrolux, Bosch, Gaggenau, Sony, Moulinex, Braun ve Miele gibi elekronik ürünlerin, Divaresse ayakkabılarının, Zara, Lacoste gibi giysilerin, Chanel çantaların, Hermes ve Burberry eşarplarının adı sık sık geçiyor. Kimileri giyim alışverişlerini Amerika, Avrupa veya Arabistan'da yapıyorlar. 

Markalı ürünlere rağbet var 

Tesettürlü kadın markaya önem veriyor mu 
- Görüştüğümüz tesettürlü kadınlar, evlerini döşerken, mutfak ve giyim alışverişi yaparken markalara yönelik farklı tutumlar sergilemektedir. Pek çoğu markanın önemli olmadığını ve markaya önem vermediklerini söylüyor. Ancak bu söyleme karşın, sahip oldukları ve satın almayı tercih ettikleri ürünlerden söz ederken genellikle markalı ürünleri seçtikleri gözlemleniyor. 

Tercihlerde hangi markalar öne çıkıyor 
- Gıda ürünlerinde Tat, Tamek, Pınar, Demko, Birtat, Yörsan, Maret, Aytaç gibi tanınmış, kalitesine güvendikleri markaları satın aldıklarını belirtiyorlar. Yiyecek alışverişinde olduğu kadar, giyimde ve kişisel bakımda da markalar öne çıkıyor. Konuştuğumuz kadınların çoğu Tekbir Giyim, Hilye gibi tesettür mağazalarının koleksiyonlarını fazla abiye ve rüküş bulduklarını, Tüzün, İpekyol, Zara, Park Bravo, Derimod, Tiffany, Ekol, Çarşı, ya da daha zenginleri Vakko, Beymen, Louis Vuitton, Lacoste gibi mağazaları tercih ettiklerini söylüyorlar. 

Marka nasıl 'simge'ye dönüştü 

Marka siyasi kimliği yansıtıyor mu 
- 1990'larda "yeşil sermaye" terimi sıkça kullanılır oldu. İslami hassasiyetleri vurgulayan şirketlerin büyük kuruluşlara dönüşmesiyle hemen hemen her ürün kategorisinde İslamcı diye nitelenen markalar ortaya çıkmaya başladı. Konuştuğumuz kadınlardan birisinin anlattıkları, 1990'larda markaların nasıl siyasi kimlik simgelerine dönüştüğünü gösteriyor 
"1997'de gazeteler liste liste yeşil sermaye markalarını yayımlayıp boykot çağrısı yaptılar, irtica ile mücadele adına 'Ülker alınmasın' dediler. 

'Liste'ye tepki 
Orduevlerine Ülker ürünlerinin sokulmadığını bizzat bildikten sonra bende de tepki gelişti. Şimdi o hassasiyet azaldı, mesela ben Gima'dan alıyorum. Ama 1997'de bende de karşı tepki oluştu. Mesela evde Arçelik bulunmasından rahatsız oluyorum. O zaman Beğendik kendilerini temize çıkartmak için İslamcılarla ilgileri olmadığını belirtti. Bunlar çok rencide edici şeyler. Yine o dönemde Koç grubunun, yeşil sermayenin irticayı desteklediğini yönünde açıklamaları oldu. Bu açıklamalar dindar kimliğimi rencide etti. Mesela, Abbate gömlekleri reklam yayınlayıp, 'çağdaş kadın tiplemesi' deyip başörtülü kadınları rencide eden reklam vermiş. Bunu protesto eden ilanları gördüm... 1997'de tansiyon çok yükseldi." 

Yeşil ve haki sermaye tartışması 

Siyasi yönelim marka tercihini nasıl etkiliyor 
- Günümüzde kimi markalar h l siyasi açıdan yüklü anlamlar taşısalar da, sosyal, politik değişimler marka tutumlarında daha karmaşık bir yapıya yol açmış görünüyor. Görüştüğümüz kadınların bazılarının politik kökenli marka tercihi yok. Bazıları ise Ülker, İstikbal, İhlas, Aytaç gibi ürünlere sıcak bakıp, alışveriş için Nazar, Yimpaş, Canerler ve Adesse gibi marketleri tercih ediyor. Bazıları sadece bu tür markaları kullanırken, diğerleri her kaliteli ürünü aldıklarını, mesela hem Aytaç, hem de Cumhuriyet sucuklarını kullandıklarını ya da daha ucuz ve kaliteli olduğu için İstikbal mobilya aldıklarını söylediler. 

Reddeden de var 
Ancak Ülker ve İhlas kimilerince yeşil sermaye ile bağlantılarından ötürü tercih edilirken, kimilerince de aynı nedenlerle reddedilmekte. Ülker'i politik nedenlerle onaylamalarına rağmen, sahibini fazla kapitalist olduğu için eleştirenler ya da İhlas ürünlerinden, bu şirketin dini hassasiyetleri olanların emeğini ve parasını sömürdüğü gerekçesiyle uzak duranlar var. Kimileri ise "yeşil sermaye" diye niye bu kadar yaygara kopartıldığını anlamadıklarını, karşı olanların "ordu pazarları"na gidip "haki sermaye"ye destek vermelerine kızdıklarını ifade ediyor. 

Vakko'da eşarp 'kuyruğu' 

Boykot edilen markalar var mı 
- Markalar arasında Vakko'nun hem olumlu, hem olumsuz çok özel bir konumu bulunmakta. Bazıları Vakko'nun kazandığı paranın İsrail'e gittiğine inandıklarını, bu nedenle Vakko'dan kesinlikle alışveriş yapmadıklarını söylerken, bazıları da en beğendikleri, en kaliteli giyim ve başörtüsü markası olarak Vakko'yu gördüklerini belirtmektedirler. Coca Cola içtiği için eleştirilen öğrenci, bize bu eleştiriye kızdığı için cevap olarak "Neredeyse 'ben Vakko'dan da giyinirim' diyecektim" diyerek, Vakko'nun İslamcı kesim içindeki siyaseten karmaşık konumunu özetlemiştir. Gözlemlerimize göre, şık giyimli varsıl kesim Vakko'da eşarp reyonunda dakikalarca başörtüsü seçip denemektedir. 

YARIN 
Moda ve din uyuşur mu 
Modaya uygun tesettür olur mu 
Moda israf anlamına gelir mi 
Tesettüre girmeye karar veren kadınların ilk işi nedir 
Tek bir tesettür anlayışı var mı 
Tesettür zaman içinde "yumuşadı" mı 


</TEXT>
</DOC>
