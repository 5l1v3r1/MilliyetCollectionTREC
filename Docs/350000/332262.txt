<DOC>
<DOCNO> 332262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonspo14.html </URL>
<DATE> 2005/04/11/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Trabzonspor'da Szmykowiak'a övgü ''40 yıllık Karadenizli gibi'' 
</HEADLINE>
<TEXT>

     Trabzonspor'a devre arasında transfer olan Szmykowiak, oynadığı futbol ve attığı gollerle büyük beğeni kazanıyor. 
     Szmykowiak, forma giydiği 9 maçta 5 gol atmayı başarırken, ligin ikinci yarısında bordo-mavili takımdaki en golcü oyunculardan biri oldu. 
     Ligde 23 golü bulunan Fatih Tekke, ligin ikinci yarısında 8 gol atarken Szmykowiak, bu futbolcuyu 5 gol ile takip etti. 
     
     TRANSFER ÖYKÜSÜ 

     Szmykowiak'ın Trabzonspor'a transferinde, bordo-mavili takımın eski futbolcusu Lemi Çelik önemli rol oynadı. 
     Lemi Çelik, AA muhabirine yaptığı açıklamada, ilk olarak teknik direktör Ziya Doğan döneminde bir orta alan oyuncusu bulmak için Polonya'ya gittiğini ifade ederek, ''Szmykowiak'ı izledim ve çok beğendim. Ancak o dönemde fiyatı çok pahalıydı ve transferinden vazgeçtik'' dedi. 
     Wislaw Krakow'un, Avrupa kupalarından elenmesinin ardından futbolcunun fiyatının düştüğünü ifade eden Çelik, ''O dönemde teknik direktör Şenol Güneş, takımın başındaydı. Ben de bu konuda Güneş ve yönetim kurulana bir rapor sundum. Bu arada futbolcunun bonservisi 800 bin avroya kadar düştü. Daha sonra bu transferi gerçekleştirdiler'' diye konuştu. 
     Szmykowiak'ın Trabzonspor'un sistemine uygun bir futbolcu olduğunu kaydeden Çelik, şöyle konuştu 
     ''Szmykowiak'ın golcülüğü ön plana çıktı, ancak en önemli özelliği gol asisti yapmasıdır. Orta alandan adam eksilterek 30-40 metreye iyi paslar verebilen bir oyuncudur. Eğer, Fatih ve Gökdeniz ile daha da uyum sağlarsa bu özelliği de öne çıkacaktır. Szmykowiak, Polonya liginde 8-10 gol ile sezonu tamamlıyordu.'' 
     
     SZMYKOWİAK'IN HEDEFİ 

     Szmykowiak ise Trabzonspor Dergisi'ne verdiği röportajda, Trabzonspor'un Şampiyonlar Ligi'ne kalabilecek bir takım olduğunu, bordo-mavili takımı Şampiyonlar Ligi'nde oynama hayaliyle seçtiğini söyledi. 
     Futbola sağ bek olarak başladığını kaydeden Szmykowiak, zamanla orta alana kaydırıldığını ve oyun yapısında yaratıcılığı ön planda tuttuğunu kaydetti. 
     Ülkesinde makine teknisyeni eğitimi alan Szmykowiak, adı ve soyadının uzun olduğunu ve futbol oynayan 2 kardeşinden isminin ayrılması için ''Szymek'' diye adlandırıldığını kaydetti. 
     
     BOZOĞLU DA ÖVDÜ 

     Trabzonspor Kulübü Yönetim Kurulu üyesi Murat Bozoğlu da Szmykowiak'ı almakla isabetli bir transfer gerçekleştirdiklerini söyledi. 
     Szmykowiak'ın Karadeniz insanının mücadelesi ve hırslı karakteristik özelliğini taşıdığını ifade eden Bozoğlu, ''Sanki 40 yıllık Karadenizli, hırsından çimleri yiyecek gibi. Diğer futbolcularımız gibi ondan da memnunuz'' diye konuştu. 
     
</TEXT>
</DOC>
