<DOC>
<DOCNO> 340396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/yasam/axyas02.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Arapların tatil cenneti olacak 
</HEADLINE>
<TEXT>


Turizm Bakanı Koç açıkladı Bu sene Arap turist sayısında yüzde 100 artış bekliyoruz 

Sinan Toros - İstanbul 

Kültür ve Turizm Bakanı Atilla Koç, Körfez ülkelerinin turizm için yılda 20 milyar dolar harcadığını belirterek, Türkiye'yi Arap dünyası için cazibe merkezi haline getirmeye çalıştıklarını söyledi. 

İlk tercih İstanbul 
Katıldığı Dubai'deki Arap Seyahat Pazarı Fuarı'ndan dün dönen Koç, Körfez ülkelerinden Türkiye'ye gelecek turistlerin 1 Mayıs-31 Ekim tarihleri arasında vize işlemlerini havaalanlarında veya sınır kapılarında yaptırabileceklerini yetkililere ilettiğini söyledi. Bu kararın turistlere olumlu yönde etki yaptığını belirten Bakan Koç, sözlerini şöyle sürdürdü "O dünyanın turistlerinin yapısı farklı. O yapıya uygun olarak Türkiye'de destinasyonlar tespit ediyoruz. İlk tercihleri İstanbul ve Bursa. Ama bunun yanında yayla turizmi açısından Karadeniz'in de tanıtımını yapıyoruz. Genç nüfus Antalya'yı tercih ediyor. Bu sene turist sayısında yüzde 100'e varan bir artış bekliyoruz." 

Sağlık turizmi 
Türk sağlık sektörünün Körfez ülkeleri ve Arap dünyası açısından önemli bir cazibe merkezi olabileceğine de dikkat çeken Koç, bu konuyla ilgili de bir çalışma başlatacaklarını anlattı. 


</TEXT>
</DOC>
