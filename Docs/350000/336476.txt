<DOC>
<DOCNO> 336476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sontur06.html </URL>
<DATE> 2005/04/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
20 günlük torununun sırtını jiletle kesti 
</HEADLINE>
<TEXT>

     Zafer TOKUŞ DHA 

      ADAPAZARI'nda 43 yaşındaki Gülizar Şener, 20 günlük torununun sırtını, "İçinde pis kan var. Akıtılması gerekir'' diyerek jiletle kesti. Anne Seda Şener'in şikayetiyle gözaltına alınarak adliyeye sevkedilen babaanne, gelininin şikayetini geri alması üzerine serbest bırakıldı. 
     Yağcılar Mahallesi'nde oturan 19 yaşındaki Seda Şener ile Yaşar Şener çiftinin 20 gün önce bir kız çocukları dünyaya geldi. Vücudunda morarmalar olan bebeklerini Sakarya Doğum ve Çocuk Bakım Evi Hastanesi'ne götüren çift, doktorun bu durumun yeni doğanlar için normal olduğunu söylemesi üzerine evlerine geldi. Ancak, babaanne Gülizar Şener, bebekteki morarmanın Gelincik' adı verilen bir hastalıktan kaynaklandığını ileri sürerek, bunun vücudunda bulunan pis kanın akıtılmasıyla geçeceğini söyledi. Bunun üzerine baba Yaşar Şener, eşi Seda'nın evde olmadığı sırada, adı henüz konmayan kızını alıp annesine götürdü. Gülizar Şener, bebeğin sırtına jiletle çizikler attı. 
     Bebeğinin sırtının jiletle kesildiğini öğrenen anne Seda Şener, polise başvurdu. Polis, annenin şikayeti üzerine işlem yaparken, Sakarya Doğum ve Çocuk Bakımevi'ne sevk edilen bebeğin sırtında 8 jilet izi olduğuna dair geçici rapor verildi. 
     Gözaltına alınıp, polisteki sorgusunun ardından adliyeye sevk edilen babaanne Gülizar Şener, "Gelincik hastalığı vardı. Bunun da tedavisi ancak vücudundaki pis kanın akıtılması ile olabilirdi. Bunun için jiletle çizdim'' dedi. 
     Anne Seda Şener'in eşinin baskısı nedeniyle şikayetini geri alması üzerine, Gülizar Şener Cumhuriyet Savcılığı'nca serbest bırakıldı. 
     
</TEXT>
</DOC>
