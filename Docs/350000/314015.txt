<DOC>
<DOCNO> 314015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/yasam/ayas.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de pişer, bize düşer .. 
</HEADLINE>
<TEXT>


Bin bir türlü etkinliğiyle, filmlerden ötesini vaat eden 55. Berlin Film Festivali'ndeki bazı eserler, ülkemizde de izlenebilecek 

Alin Taşçıyan 

Bir kentin havasını toptan değiştiren film festivaline en iyi örneklerden biri 'Berlinale' kuşkusuz. Filmlerin ve ünlü konukların kentte ağırlanmasıyla kalmayıp yan etkinliklerle de daha interaktif bir katılım ve doğrudan sinema üretimi sağlıyor. Bu yıl 10-20 Şubat tarihleri arasında 55.'si düzenlenen Berlin Film Festivali de hareketli geçecek. 

İki Türk filmi var 
'Resmi Program'a seçilen filmlerden 21'i Altın Ayı için yarışacak. Aralarında geçen yılki gibi bir 'Duvara Karşı' yok ama Alman yönetmen Hannes Stöhr'ün "One Day in Europe-Avrupa'da Bir Gün" adlı filminde Erdal Yıldız başrollerden birini üstleniyor. Yıldız, 'En İyi Erkek Oyuncu' ödülü için şans arayacak. Berlin'de Türkiye'yi, Semih Kaplanoğlu'nun 3 Altın Portakallı filmi 'Meleğin Düşüşü' ile Yeşim Ustaoğlu'nun 'Bulutları Beklerken' filmleri temsil ediyor. 

Altın Lale adayları 
Berlin Film Festivali Panorama bölümünden 2 film de İstanbul Film Festivali'nde Altın Lale için yarışacak. Kevin Spacey'nin yönettiği ve ünlü caz şarkıcısı Bobby Derrin'i canlandırırken şarkıları bile bizzat seslendirdiği 'Beyond the Sea' bunlardan ilki. Film, festivalden sonra vizyona da girecek. Diğer Altın Lale adayı, Kanadalı yönetmen Don McKellar'ın 'Childstar Çocuk Yıldız' adlı filmi. 

Çöpçatan aşkı 
Bir çöpçatanın şık olmasını konu alan, yarışma dışı gösterilecek 'Hitch'i mart ayında izleyeceğiz. Yarışma filmlerinden 'Steve Zissou ile Suda Yaşam' 4 Mart'tan itibaren ülke çapında izlenecek. Filmde Bill Murray, meşhur sualtı belgeselcisi Kaptan Cousteau'yu karikatürize ediyor. 
25 Mart'ta izleyeceğimiz 'Kinsey', 40'lı yıllarda ABD'de seks tabusunu yıkıp tartışılır hale getiren, Amerikalı Freud diye anılan akademisyen Alfred Kinsey'in yaşamını konu alıyor. 

Nisan 'güzelleri' 
Nisanda İstanbul Film Festivali'nde gösterilecek, daha sonra da Türkiye'de gösterime girecek filmler ise şunlar Hutuların Tutsileri katlettiği, insanlık tarihinin en kanlı soykırımı içinde bir adamın 'Schindler'in Listesi' misali özverili mücadelesini konu alan 'Hotel Rwanda' Catherine Deneuve ile Gerard Depardieu'nün yıllar sonra bir araya gelen çift rolünü üstlendiği 'Değişen Zamanlar' ve Japon usta Yoji Yamada'nın samuray filmi 'Saklı Hançer.' 
'One Day in Europe Avrupa'da Bir Gün' ise festival programında ama filmin Türkiye dağıtımı henüz belli değil. 


</TEXT>
</DOC>
