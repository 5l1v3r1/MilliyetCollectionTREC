<DOC>
<DOCNO> 309190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/soneko25.html </URL>
<DATE> 2005/01/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Tarım Bakanı Desteklemeler için 3 milyar 462 milyon YTL ayrıldı 
</HEADLINE>
<TEXT>

     Tarım ve Köyişleri Bakanı Sami Güçlü, tarım sektöründe bu yıl uygulanacak desteklemeler için, 2005 yılı bütçesine 3 milyar 462 milyon YTL ödenek ayrıldığını bildirdi. 
     Güçlü, Bakanlık Konferans Salonu'nda, ''Tarımsal Destelemelerde Yeni Yaklaşımlar ile 2005 Tarımsal Destekler Programı'' konulu bir basın toplantısı düzenledi. 
     Geçen yıl ekonomide çok olumlu gelişmeler meydana geldiğini ifade eden Güçlü, tarım sektöründe ise olumlu ve olumsuz gelişmelerin birlikte yaşandığını söyledi. 
     Üretim artışları, tohumculukta meydana gelen gelişmeler, zirai mücadele alanındaki ilerleme ve kooperatifçilik konusundaki düzenlemeleri olumlu gelişmeler olarak sıralayan Bakan Güçlü, girdi fiyatlarında meydana gelen artışlar, bazı ürünlerdeki fiyatların düşmesi ve tarımsal enerji sorununun çözülememesini de olumsuz gelişmeler olduğunu kaydetti. 
     Bakan Güçlü, tarım sektörünün, AB ile yürütülen üyelik müzakerelerinde, yoğun tartışmaların olduğu bir gündem konusunu oluşturması, Dünya Ticaret Örgütü Tarım Anlaşması çerçevesinde getirilen kısıtlamalar, 7 milyon insanın istihdam edildiği sektörün yapısal sorunlarının çözülmesi gibi konuların, sektör açısından önem taşıdığını söyledi. 
     
     DGD ÖDEMELERİ 
     Türkiye'de 2000 yılında tarımsal desteklemelerde köklü değişiklikler yapıldığını, pazar fiyatı ve girdi desteklerinin kaldırıldığını ve yerine DGD'nin yürürlüğe konulduğunu hatırlatan Güçlü, daha çok sosyal amaçlı bir destek olan DGD'nin 2005 yılı sonuna kadar, esas destekleme aracı olarak devam etmesinin öngörüldüğünü söyledi. 
     Bu çerçevede DGD'nin destekleme bütçesi içerisindeki payının yüzde 75-80 civarında bulunduğunu anlatan Güçlü, söz konusu desteğin sosyal etkisinin yanında, çiftçi kayıt sisteminin kurulmasında olumlu rol oynadığını, ancak sektörün ihtiyaçların tam cevap veremediğini vurguladı. 
     Bakan Güçlü, Tarım Strateji Belgesi'nde öngörülen destekleme araçları çerçevesinde bu yıl tarımsal desteklerin tekrar şekilleneceğini ve yeni desteklerin başlatılacağını bildirdi. 
     
     DGD ÖDEMELERİNDEKİ YENİLİK 
     Bu yıl DGD ödemeleriyle ilgili getirilen yeniliğin, ödeme zamanının üretim faaliyetlerinin olduğu dönemde yapılması ve ürün satış faturası veya müstahsil makbuzu istenmesi olduğunu belirten Güçlü, bu şekilde ödemelerin zamanında ve üreten kesime gitmesinin sağlanacağını kaydetti. 
     Güçlü, ''2004 yılında yapılan tespitlere göre, dekar başına 16 milyon TL olarak belirlenmiş ödemelerin, 10 milyon TL'lik kısmı bu yıl, kalan 6 milyon TL'lik kısmı 2006 yılında veriecektir'' diye konuştu. 
     Tarım Bakanı, DGD ödemelerinin öne çekilme çalışmalarının hızlandırıldığını ve gereksiz formalitelerin önlendiğini de söyledi. 
     
     DESTEKLERE AYRILAN ÖDENEK 
     Bu yıl uygulanacak destekleme tedbirleri için 2005 yılı bütçesinde 3 milyar 462 milyon YTL ödenek ayrıldığını bildiren Güçlü, tarımsal destekleme bütçesinin, 2004 yılına göre yüzde 15 oranında artırıldığını vurguladı. 
     Bakan Güçlü, destekleme ödeneklerinin dağılımında, DGD'nin payının azaltıldığını ve Tarım Strateji Belgesi'nde öne çıkan, ''prim, hayvancılık, tohumculuk, tarım sigortası, kredi desteği'' gibi araçlara kaynak tahsisi yapıldığını vurguladı. 
     
</TEXT>
</DOC>
