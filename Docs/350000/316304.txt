<DOC>
<DOCNO> 316304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/spor/axspo01.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi gibi önemli 
</HEADLINE>
<TEXT>


Beşiktaş Teknik Direktörü Rıza Çalımbay, Gaziantepspor karşılaşmasının kendileri için dönüm noktası olduğunu iddia etti. Çalımbay, "Galibiyet serisini sürdürmek zorundayız" diye konuştu 


'Zorlu bir rakip' 
SİYAH - Beyazlı takımın teknik patronu Rıza Çalımbay, bugün deplasmanda Gaziantepspor ile oynayacakları maçın derbi gibi önemli olduğunu dile getirdi. Başarılı çalıştırıcı, ikinci yarıyla birlikte başlayan galibiyetler serisini sürdürmek zorunda olduklarını açıklayarak, "Bu maç bizim için dönüm noktası özelliği taşıyor. Galibiyet olumlu havayı sürdürmemizi sağlar" diye konuştu. 

'Sistem değişir' 
ÇALIMBAY, Gaziantepspor'un ligin en iyi takımlarından biri olduğunu ve oyun planlarını bu faktörleri hesaba katarak yaptıklarını ifade etti. Beşiktaş Teknik Direktörü şunları söyledi "Her maçta farklı bir sistem kullanmamız gerekebilir. Belli şablondan çok, rakibe göre oynamayı tercih ediyoruz. Hedefimiz galibiyet olacak. Sahaya çıkıp en iyisini yapacağız." 

Belçika'da operasyon 

BELÇİKA'NIN Standart Liege takımı, yolsuzluk ve belgede sahtecilik yapıldığı ihbarları üzerine sıkıntılı günler yaşamaya başladı. 15 polis kulübe baskın yaparken, menajer Preud'Homme, oyunculardan Bangoura, Conceiçao, Dragutinoviç ve Mumlek'i sorgulamak üzere karakola götürdü. Kulüp Genel Müdürü Pierre François, geçen yıl da aynı birimin kendilerini kara para aklamaktan dolayı sorguladığını, ancak hiçbir kanıt bulunamadığını hatırlattı. 

Kartal sıkıntılı 

Eksikleri fazla 
BEŞİKTAŞ, Ümraniye Tesisleri'nde yaptığı tek antrenmanın ardından Gaziantep'e uçtu. Siyah - Beyazlı kafilede kart cezalısı olan Tümer ve Ronaldo'nun yanısıra sakatlıkları devam eden Pancu, Tayfun, Ramazan ve Emre de yer almadı. Teknik Direktör Rıza Çalımbay, uzun sakatlık döneminin ardından Ahmed Hassan'ı takımla birlikte Gaziantep'e götürdü. 

Carew iyileşti 
SİYAH - Beyazlı takımın Norveçli yıldızı John Carew, antrenman sonrasında Rıza Çalımbay ile başbaşa bir görüşme yaptı. Golcü futbolcu, hastalığının geçtiğini ve forma giyebilecek düzeye geldiğini bildirip, maç kadrosuna girdi. Bu arada Çalımbay'ın, Sergen Yalçın'ı, bugünkü maçta da ikinci yarıda oyuna sokmayı planladığı öğrenildi. 

Oktay'dan uyarılar 

ASBAŞKAN Kıvanç Oktay, Şampiyonlar Ligi hedeflerine ulaşabilmek için Gaziantepspor gibi güçlü takımları da yenmek zorunda olduklarını açıkladı. Oktay, üst üste galibiyetlerle oyuncularının özgüven kazandığını hatırlatarak, "Bundan sonraki her maç bizim için final olacak. Ancak oyuncularımızın iyi konsantre olması gerekiyor. Kazandığımız maçların rehavetine girersek olumsuz hava geri döner. Bu yüzden çok dikkatli hareket etmemiz şart" dedi. 

Ahmet Dursun göreve hazır 

SİYAH - Beyazlı takımın yıldız isimlerinden Ahmet Dursun, Gaziantepspor maçında görev beklediğini açıkladı. Herhangi bir sorununun olmadığını ifade eden golcü futbolcu, "Her maçımızı kazanmak istiyoruz. Gaziantepspor engelini de 3 puanla aşmaktan başka bir düşüncemiz yok" dedi. Bir dönem Gaziantepspor forması giyen İbrahim Toraman ise "Benim için özel bir maç olacak. Ancak sahada profesyonelce görevimi yapacağım" ifadelerini kullandı. 


</TEXT>
</DOC>
