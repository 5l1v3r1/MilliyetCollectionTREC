<DOC>
<DOCNO> 305170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonspo20.html </URL>
<DATE> 2005/01/10/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Çalımbay Denemek için getirdiğimiz 3 Brezilyalı'yı geri gönderdik 
</HEADLINE>
<TEXT>

     Çaykur Rizespor Teknik Direktörü Rıza Çalımbay, yabancı kontenjanını kaliteli futbolculardan yana kullanmak istediklerini söyledi. 
     Çalımbay, AA muhabirine yaptığı açıklamada, denemek için getirttikleri Brezilyalı Stanley, Alessomdron ve Alex'in istediği kalitede olmadıklarını belirterek, ''Kampımıza katılan bu futbolcular, antrenman ve hazırlık maçlarında beklediğimiz performansı gösteremediler. Bu nedenle Brezilyalı 3 futbolcuyu da gönderdik'' dedi. 
     Türkiye'de bu tarz futbolcu bulabileceklerini ifade eden Çalımbay, ''Yabancı futbolcu kontenjanını kaliteli futbol oynayan futbolculardan yana kullanmak istiyoruz'' diye konuştu. 
     Genel kaptan Yılmaz Zehiroğlu ise teknik direktör Çalımbay'ın onayı olmadığı futbolcularla ilgilenmediklerini belirterek, ''Hocamız Brezilyalı oyunculardan verim alınamayacağını söyleyince biz de bu futbolcuları gönderdik'' dedi. 
     Zehiroğlu, futbolcu arayışlarının devam ettiğine dikkati çekerek, şunları söyledi 
     ''Transferde önceliğimiz gelecekte Çaykur Rizespor'u sırtlayabilecek genç isimleri takıma katmaktır. Hocamızın bize önerdiği bazı isimler var. Bunlarla ilgili girişimlerimiz devam ediyor.'' 
     
</TEXT>
</DOC>
