<DOC>
<DOCNO> 337571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/ekonomi/eko03.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin ve İsrail'den 'karantina' modeli 
</HEADLINE>
<TEXT>


AHMET ERHAN ÇELİK Ankara 

İsrail ve Filistin iş alemini temsil eden resmi heyetler 1967 savaşından sonra ilk defa Ankara'da bir araya geldi. "Karantina" modeli esas alınarak heyetlerin aynı uçakla önce İstanbul'a sonra Ankara'ya gelmeleri ve iki gün boyunca aynı otelde konaklamaları sağlandı. Türkiye Odalar ve Borsalar Birliği TOBB ev sahipliğinde gerçekleşen görüşmede mekan olarak seçilen Bilkent Otel güvenlik gerekçesiyle gizli tutuldu. İsrail, Filistin ve Türk heyetleri 7 saat aynı odada kalırken, 3 ülke arasındaki ticari ilişkilerin geliştirilmesi ve sorunların çözümü için "Ankara Forumu" adı verilen sürecin başlatılması kararı alındı. 

Kudüs'te buluşma 
Edinilen bilgilere göre TOBB Başkanı Rifat Hisarcıklıoğlu'nun başkanlığını üstlendiği Forum'un başkan yardımcılıklarına İsrail'in TÜSİAD'ı kabul edilen Ekonomi Kuruluşları Başkanı Shraga Brosh ile Filistin Ticaret, Sanayi ve Tarım Odaları Fedarasyonu Başkanı Ahmed Hashem getirildi. Forum'un ilk kararı ikinci toplantının Filistinlilerin yaşadığı Doğu Kudüs'te 8 Haziran'da gerçekleştirilmesi yönünde oldu. 
Heyetlerarası görüşmede aynı zamanda Gazze Valisi olan Gazze Ticaret Odası Başkanı Mohammed S.M. Qudwah üç ülkeden üç kentin "kardeş şehir" ilan edilmesini önerdi. Ankara Forumu'nda varılan mutabakatla Türkiye'den Antalya, İsrail'den RamatGen ve Filistin'de de Gazze'nin kardeş şehir ilanı için belediye başkanlarının bir araya getirilmesi kararı alındı. Bugün yapılacak basın topantısında da Ankara Forumu'nun müzakere edileceği 9 başlık kamuoyuna açıklanacak. 

Üç din buluştu 
Hisarcıklıoğlu, Filistin heyetinde Hıristiyanların da bulunduğunu ifade ederek, "Yaptığımız iş üç dinin ticaret üzerinden buluşmasıdır" dedi. İsrail heyetinin hamursuz bayramındaki tatiline ara vererek Ankara'ya geldiğine dikkat çeken Hisarcıklıoğlu, "Filistinlileri ikna etmek zor oldu. Çünkü bunlar savaşan iki taraftır" diye konuştu. 

'İşadamı önde gider' Başbakan Recep Tayyip Erdoğan'ın İsrail ve Filistin işadamlarına "Bizim ülkemizde bazen işadamları siyasetçinin önünde gider. Siz de siyasetçilerin tıkandığı noktada devreye girin" dediği öğrenildi. 


</TEXT>
</DOC>
