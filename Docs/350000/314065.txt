<DOC>
<DOCNO> 314065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun26.html </URL>
<DATE> 2005/02/10/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Sahte çek bozdururken yakalanan yargıç Yunanistan'ı karıştırdı... 
</HEADLINE>
<TEXT>

     Yunanistan'ın başkenti Atina'da bir yargıç 500 dolarlık sahte seyahat çeki bozdururken yakalandı. 
     Yunan basını, kent merkezindeki Pangrati semtindeki bir banka şubesinde sahte çeki bozdurmak isteyen Girit adasındaki Hanya kentinde görevli Asliye Hukuk Mahkemesi Yargıcı Evangelos Kalusis'in banka görevlilerinin çağırdığı polis tarafından gözaltına alındığını yazdı. 
     Gazeteler, Yargıç Kalusis aleyhinde ayrıca ''beyaz kadın ticaretine karıştığı'' gerekçesiyle önceki gün Yüksek Mahkeme tarafından soruşturma açıldığını kaydettiler. 
     Bu arada, Yunanistan genelinde yaklaşık 30 yargıç ve savcı hakkında, Yunanistan Kilisesi'nin üst düzey mensuplarının da adlarının karıştığı, rüşvet karşılığı başta uyuşturucu davaları olmak üzere sanıkların lehine karar verdikleri suçlamaları nedeniyle soruşturma açıldı. 
     Kiliseye kendi içinde kararlı bir biçimde ''temizlik'' yapması gerektiği mesajını veren Yunanistan hükümeti de Yunan basının deyimiyle ''Adalet dağıtırken yolunu şaşıran'' hukukçulara verilen cezaların ağırlaştırılması için yasal düzenleme hazırlığına girişti. 
     
</TEXT>
</DOC>
