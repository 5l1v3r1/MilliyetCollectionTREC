<DOC>
<DOCNO> 325409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/spor/axspo02.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İpleri Daum aldı 
</HEADLINE>
<TEXT>


Yönetim, Hooijdonk'un Denizli maçı sonrası yaptığı çıkışı yanlış buldu, Alman hocadan yana tavır koydu. Daum'un Hollandalı yıldız için vereceği her karar onaylanacak 


Fenerbahçe'de bir süredir devam eden Daum - Hooijdonk gerginliğinde, yönetim Alman hocadan yana tavır aldı. 
Sarı - Lacivertliler'de Denizlispor maçı sonrası Teknik Direktör Christoph Daum'u topa tutan Hollandalı yıldızın ceza alması gündeme gelirken, yöneticiler bugüne kadar arkasında durdukları, takımda kalması için büyük çaba harcadıkları Hooijdonk'dan desteklerini geri çektiler. Golcü futbolcunun son çıkışını yanlış bulan Sarı - Lacivertli yönetim, Alman çalıştırıcının Hooijdonk için alacağı her türlü kararı onaylayacak. 

Kulübede kalacak 
Teknik Direktör Daum'un bu konuda nasıl bir yol izleyeceği merakla beklenirken, Alman hocanın büyük olasılıkla Hooijdonk'u sezon sonuna kadar yine kulübede oturtmaya devam edeceği öğrenildi. 

'Uzaklara gidin' 

Teknik Direktör Daum'un önceki gün yapılan antrenman sonrası oyuncularına değişik bir motivasyon yolu önerdiği öğrenildi. Alman hocanın, takıma iki gün izin vererek, "Size tavsiyem, İstanbul'dan hemen uzaklaşın. Kafanızı dinleyeceğiniz bir yere gidin. Medyadan uzak durun, gazete okumayın. Sevdiklerinize zaman ayırın. Hiçbir şeye de kafanızı yormayın. Göreceksiniz salı günü Samandıra'ya çok farklı geleceksiniz" dediği belirtildi. 

'Kimse heveslenmesin' 

Malatya'da gördüğü kırmızı kart nedeniyle Gençlerbirliği ve Denizslispor maçlarında forma giyemeyen Tuncay Şanlı gereken dersi aldığını söyledi. Yıldız oyuncu, "Gaziantep sınavını iple çekiyorum. Bu kart benim futbol hayatımdaki son kart olacak. Fenerbahçe için sezon sonuna kadar varımı yoğumu vereceğim. Kimse heveslenmesin. Bir yenilgi ile yıkılmayız. İki kupayı da alacağız" diye konuştu. 

'Bu son olmalı' 

İkinci Başkan Nihat Özdemir, artık puan kaybına tahammülleri kalmadığını söyledi. Özdemir, "Denizli'de oynanan futbolu kabullenmek zor. Rakibimiz bileğinin hakkıyla bizi yendi. Bize düşen kalan haftalarda daha dikkatli olup, avantajımızı yitirmemek. Sanırım futbolcularımız da bunun gereğini yerine getireceklerdir" ifadelerini kullandı. 


</TEXT>
</DOC>
