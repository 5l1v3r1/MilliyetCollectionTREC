<DOC>
<DOCNO> 344530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sondun02.html </URL>
<DATE> 2005/05/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Sun gazetesi, Saddam'ın başka bir cezaevi fotoğrafını daha yayınladı 
</HEADLINE>
<TEXT>

     İngiliz Sun gazetesi, Irak’ın devrik Devlet Başkanı Saddam Hüseyin’in cezaevinde çekilmiş bir fotoğrafını daha yayınladı. 
     Gazetenin bugünkü baskısında yer alan fotoğrafta, uzun beyaz bir elbise giymiş olan Saddam’ın, dikenli tellerin ardında, avuçları açık, başını eğmiş dua ettiği görülüyor. 
     Sun, ayrıca devrik Saddam rejiminin iki üst düzey yetkilisi, Iraklı Kürtlere yönelik kimyasal silah saldırılarından sorumlu tutulan "Kimyasal Ali" lakaplı Ali Hasan El Mecit ile Irak’ın 1990’larda biyolojik silah üretme çalışmalarına yardımcı olduğu iddia edilen Huda Salih Mehdi Ammaş’ın cezaevindeki fotoğraflarını da bastı. 
     Sun gazetesinin editörlerinden Tom Newton Dunn, resimlere ilişkin olarak yazdığı makalede, "Kötü insan ve onun acımasız dalkavukları, hiçbir şey için kimsenin acımasını hak etmiyor" dedi. 
     Amerikan ordusu, fotoğrafların yayımlanmasıyla Cenevre sözleşmesinin ihlal edildiğini açıklayarak, konuyla ilgili soruşturma başlatmıştı. 
     
</TEXT>
</DOC>
