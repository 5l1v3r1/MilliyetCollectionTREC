<DOC>
<DOCNO> 302589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/soneko14.html </URL>
<DATE> 2005/12/18/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Bakan Coşkun Ekonomik darboğazları aştık, düzlüğe çıktık... 
</HEADLINE>
<TEXT>

     Zuhal Uzundere bildiriyor 

Sanayi ve Ticaret Bakanı Ali Coşkun, Türkiye'nin ekonomik darboğazları aştığını ve düzlüğe çıktığını belirterek, ''Ekonominin bugüne gelmesi ve yarınlara ışık tutmasında en büyük başarı özel sektörümüzündür'' dedi. 
     Dünya Odalar ve Borsalar Birliği Başkanlığı'na seçilen Balıkesir Sanayi Odası Başkanı Rona Yırcalı'ya ait Balıkesir Elektromekanik Tesisleri'nde BEST A.Ş 250 megavat gücündeki transformatörün üretilmesi nedeniyle düzenlenen törene katılan Coşkun, kendisinin de elektromekonik sektörünün içinde büyüdüğünü söyledi. 
     Coşkun, elektrik üretiminde büyük mesafeler kat edildiğini, bugün 100 milyar kilovat saat elektrik üretiminin aşıldığını ve bunun bile yetmez hale geldiğini ifade ederek, şunları söyledi 
     ''Yakın zamanda ekonomik krizler geçirdik. Türkiye layık olmadığı sıkıntılarla karşı karşıya kaldı. Bunu enkaz edebiyatı yapmak için söylemiyorum. Ama Türkiye 10-12 yıl kaybetti. İşte o dar boğazları aştık, çift rakamlı enflasyon, çift rakamlı faiz döneminden tekli rakamlara indik. Şimdi sürdürülebilir büyüme sürecine girdik. AB ile müzakere masasına oturduk. Düne göre daha iyiyiz, daha aydınlığız, yarın inşallah daha aydınlık olacak.'' Gelecek nesillere daha müreffeh bir ülke bırakmak yolunda gayret sarf ettiklerini, Türkiye'nin kaybettiği güveni, hem yurt içinde hem yurt dışında yeniden kazandıklarını dile getiren Coşkun, şöyle devam etti 
     ''Bu güven olmasaydı, buralara gelemezdik. Siyasi istikrarın devamı ve sosyal barışın sağlanması için büyük gayret sarf ederken, sosyo-ekonomik kararları da hızla aldık. Ama başarı sadece hükümetin değil. Özellikle devleti hantal yapıdan kurtarmak için ekonomiye müdahaleden uzaklaştırıp, asli görevlerine çevirme kararlılığı içinde kalkınma modelini, özel sektör öncülüğünde benimsedik. Ekonominin bugüne gelmesinde ve yarınlara ışık tutmasında büyük başarı özel sektörümüzündür. Bu bakımdan özel sektöre şükran borçluyuz.'' 
     
     HYUNDAİ'NİN YATIRIMI 
     Rona Yırcalı da 1966 yılında kurulan ve 2006 yılında 40. yılını kutlayacak olan BEST A.Ş hakkında bilgiler verdi. 
     Şirketin tamamen halka açık olduğunu belirten Yırcalı, 250 megavatlık transformatörün 2 senelik bir çalışmanın ürünü olduğunu kaydederek, tüm çalışanlara teşekkür etti. 
     Hyundai'nin planladığı yatırımını Türkiye'ye yapması için birtakım girişimlerin olduğuna da değinen Yırcalı, ''Bu önemli yatırımın Türkiye'ye yapılması gündeme geldi. Çok sevindirici bir gelişme. Bu yatırımın yapılması düşünüldüğü yerlerden biri de Bandırma, Yalova ve Bursa da var. Biz öncelikle yatırımın Türkiye'ye gelmesini istiyoruz, ama Türkiye'de de mümkün olursa denizi, demiryolu olan Bandırma'ya gelmesini istiyoruz'' diye konuştu. 
     Bakan Coşkun, daha sonra Rona Yırcalı'ya bakanlığının şildini takdim etti. 
     
</TEXT>
</DOC>
