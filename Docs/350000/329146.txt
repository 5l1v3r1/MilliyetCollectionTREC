<DOC>
<DOCNO> 329146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/siyaset/siy05.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Pazarlık için sıraya girdiler 
</HEADLINE>
<TEXT>


Yeni TCK'nin ertelenmesinde, toplumun hemen her kesiminden son 15-20 gün içinde gelen yoğun eleştiriler etkili oldu. Yasayı, yürürlüğe girmeden hemen önce eleştirmeye başlayan kişi, kurum ve kuruluşlar şöyle 

ANKARA Milliyet 


POLİS - MİT - JANDARMA Polis, MİT ve jandarma yetkilileri, yeni TCK ve birlikte yürürlüğe girecek Ceza Muhakemesi Kanunu'nu kendilerini, suçu önleme konusunda görev yapamaz hale getirdiği gerekçesiyle eleştirdi. Başbakanlık'ta düzenlenen güvenlik zirvesinin ardından özellikle kısıtlanan telefon dinleme yetkilerine yönelik, yeni yasa ve yönetmelikler çıkartılması benimsendi. 
BASIN Basın meslek örgütleri, TCK'nin 23 ayrı maddesinde gazeteciler için hapis cezası öngörüldüğünü belirterek, Başbakanlık, Adalet Bakanlığı, TBMM'ye başvurdu. AİHM Yargıcı Rıza Türmen de, Milliyet'e, mahkemenin bu konudaki kaygılarını ileten açıklamalar yaptı. 
GENELKURMAY BAŞKANLIĞI Yeni TCK'nin 5. maddesinde, yasanın genel hükümlerinin, özel ceza kanunları için de uygulanacağı düzenleniyor. Bu madde, askeri suçların cezalarının da TCK'ye göre şekillendirilmesini gerektiriyor. TCK'de, 1 yılın altındaki hapis cezalarına mahk m edilenlerin cezaevine konulmayacağı düzenlendi. TCK yürürlüğe girseydi "firar, emre itaatsizlik" gibi cezası 1 yıldan az hapsi öngören, ancak emir - komuta zinciri açısından büyük önemi bulunan suçlarda da suçlu cezaevine konulamayacaktı. Tuğgeneral Orhan Köprü, düzenlemeye TBMM Adalet Komisyonu'nda "Gabar Dağı'ndaki askeri hangi yöntemle görev başında tutacaksınız " diye tepki gösterdi. Askerler, TBMM ve Adalet Bakanlığı'na "düzenlemeler bizim için önemli" mesajını iletti. 

5. madde üst norm 
TBMM Genel Kurulu'nda düzenleme dün Genel Kurul'da kabul edildi. Böylece askeri suçların yeni TCK hükümlerine göre değerlendirilmeyeceği, askerlerin özel yasalarına konulmuş oldu. Ancak uzmanlar, "üst norm" sayılabilecek TCK'nin 5. maddesindeki kesin ifadenin, buna rağmen sanık lehine yorumlanabileceğini belirtiyor. Bu nedenle maddenin değiştirilmesine yönelik talepler de sürüyor. 
TÜRKİYE BAROLAR BİRLİĞİ TBB Başkanı Özdemir Özok, aynı madde nedeniyle İcra İflas Yasası'ndaki borcunu ödemeyenler için öngörülen kısa süreli hapis cezalarının ortadan kalktığını, bunun vatandaşın tahsilat vs. için mafyaya yönelmesine neden olacağını belirterek, avukatlara protesto faksı çekme çağrısında bulundu. 
YARGI ve HUKUKÇULAR Yargıtay Onursal Başsavcısı Sabih Kanadoğlu, eski Yargıtay Başkanı Sami Selçuk başta olmak üzere birçok önemli hukuk adamı, yasanın aceleye getirildiğini, dilinin de bozuk olduğunu açıkladılar. 
KAMU İHALE KURUMU Kurum, "ihaleye fesat karıştırma" suçunun alım - satım gibi işlerle sınırlandırıldığını, yapım ihalelerinin ise kapsam dışında bırakıldığını, bunun Yüce Divan'da yargılanan Cumhur Ersümer, Koray Aydın gibi bakanların davasını etkilediğini, düzenlemenin değişmesi gerektiğini bildirdi. 
GÜMRÜK MÜSTEŞARLIĞI Gümrük Müsteşarlığı, TBB ve askerlerin karşı çıktığı 5. maddenin kaçakçılık davalarının düşmesine neden olacağını belirterek, değişiklik talep etti. Türk Parasının Kıymetini Koruma Kanunu'nda aynı yönde değişiklik talep edildi. 
DOKTORLAR Arananların tedavi için başvurmaları halinde doktorların emniyete bildirimde bulunmasının zorunlu tutulması, aksi halde 1 yıla kadar hapis cezası öngörülmesi eleştirildi. 
DİŞ HEKİMLERİ Geçen hafta TBMM'ye yürüyen diş hekimleri, sahte diş hekimlerine verilen ceza miktarının düşürülmesine yönelik önergeyi protesto etmişti. 


</TEXT>
</DOC>
