<DOC>
<DOCNO> 340860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sondun21.html </URL>
<DATE> 2005/05/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Filistin yerel seçimlerinde El Fetih birinci, Hamas kentlerde güçlü 
</HEADLINE>
<TEXT>

     Filistin’de geçen hafta düzenlenen yerel seçimlerden El Fetih’in birinci olarak çıktığı, Hamas’ın ise kentlerde gücünü gösterdiği belirtildi. 
     Seçim yetkilileri, Devlet Başkanı Mahmud Abbas’ın lideri olduğu El Fetih’in Batı Şeria ve Gazze Şeridi’nde 84 belediye meclisinin 50’sinde, Hamas’ın ise 30’unda kontrolü ele geçirdiklerini söyledi. 
     Filistin Yerel Seçim Komitesi, 5 Mayıs’ta düzenlenen yerel seçimlerde El Fetih’in oyların yaklaşık yüzde 60’ını kazandığını duyurmuştu. 
     Genel seçimler için bir test niteliği taşıyan bu seçimde, Mustafa Barguti’nin listesi 2, Filistin Halk Kurtuluş Cephesi ile Filistin Demokratik Kurtuluş Cephesi birer belediye kazanmıştı. 
     
     BATI ŞERİA’DA SİLAHLAR KONUŞTU 
     Bu arada, Batı Şeria’nın Cenin kentinde onlarca Filistinli militan ile Filistin polisi arasında çıkan çatışmalar ikinci gününde devam etti. 
     Görgü tanıkları genelde havaya ateş açıldığını söylerken, hastane kaynakları da olayda ölen ya da yaralanan olmadığını doğruladı. 
     Cenin’de, El Aksa Şehitleri Tugayı’ndan Muhammed Ebu Arrac’ın dün mahkeme binasına girerken silahını teslim etmemesinin ardından polisle tartışma çıkmıştı. 
     Ebu Arrac, bugün yaptığı açıklamada, herhangi bir provokasyon olmadığını ve polisin ateşi sonucu ayağından yaralandığını söyledi. 
     Ebu Arrac, "Bana ateş açtılar. Hiçbir şey yapmadım. Beni öldürmeye çalıştılar" iddiasında bulundu. 
     
</TEXT>
</DOC>
