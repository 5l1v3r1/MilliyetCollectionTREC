<DOC>
<DOCNO> 335019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/spor/spo04.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hafife almayın' 
</HEADLINE>
<TEXT>


Trabzon Teknik Direktörü Şenol Güneş, bugünkü Galatasaray maçı öncesinde futbolcularından ligdeki galibiyeti unutmalarını istedi. Güneş, "Bu kez işimiz hiç kolay olmayacak" diye konuştu 


Türkiye Kupası Yarı Finali'nde bugün Galatasaray ile kozlarını paylaşacak olan Trabzon- 
spor'da son hazırlıklar yapıldı. Teknik Direktör Şenol Güneş, kritik maçı öncesinde futbolcularına uyarılarda bulundu. Güneş, ligde 2 - 0 yendikleri rakiplerinin Fenerbahçe'nin mağlubiyetiyle birlikte morallendiğini hatırlatarak, "Galatasaray'ı sakın hafife almayın. Onlarda en az bizim kadar finale yükselmek istiyorlar. Maçta konsantrasyonunu kaybeden mağlup olur. 90 dakika boyunca çok iyi motive olun. Maçın uzama ihtimalini de gözardı etmeyin. Kontrollü oynayın" dedi. 

'Telafisi yok' 
Trabzonspor Teknik Direktörü, futbolcularından lig maçını unutmalarını da istedi. Şenol Güneş, "Bu karşılaşmanın havası daha farklı olacak. Bu kez kaybedenin telafisi yok. Sahaya çıkıp, gerçek kalitenizi göstermeniz yeterli olur" yorumunu yaptı. 
Kaptan Fatih Tekke ise, "10 gün arayla ikinci kez Galatasaray ile karşılaşacağız. Kazanıp, finale adımızı yazdıracağız" yorumunu yaptı. 

Yine lig modeli 

Trabzonspor, ligde olduğu gibi Aslan'ı kontrataklar ile yıkmanın hesaplarında 

Trabzonspor, Galatasaray karşılaşmasında ligdeki 2 - 0'lık galibiyeti getiren oyun sistemini bozmama kararı aldı. Bordo - Mavililer, Galatasaray'ın ilk 15 - 20 dakika içinde oluşturmayı planladığı baskıyı kazasız atlatıp, kontrataklarla gol yollarını açmak istiyor. Gökdeniz'in yokluğu nedeniyle orta alanda sıkıntı yaşayan Bordo - Mavililer, kritik 90 dakikada Yattara'dan daha fazla faydalanmanın hesapları içinde. Şenol Güneş, teknik kapasitesi yüksek ve boş alan bulduğunda etkili hücumlar geliştirebilen Yattara ile hafta boyunca özel olarak ilgilendi. 

Başkan güveniyor 
Başkan Atay Aktuğ, Galatasaray'ı yenebilecek güce sahip olduklarını vurguladı. Aktuğ, "Lig maçında bunu en güzel şekilde ispat etmiştik. Şimdi aynı performansı tekrarlamamız gerekiyor. Kaliteli ve güzel futbolun yanı sıra saha dışından içine kadar dostluğun en üst seviyede olmasını bekliyorum" dedi. 

Tur primi 750 bin YTL 

Bordo - Mavili yönetim, Galatasaray maçı öncesinde kesenin ağzını açtı. Atay Aktuğ ve ekibi, tur primini 750 bin YTL olarak belirledi. Mali Sayman Yüksel Şimşek, "Futbolcularımız son 2 sezonda 5 milyon YTL'nin 5 trilyon üzerinde prim aldılar. Kupa primini de kazanırlarsa rakam 6 milyon YTL'ye 6 trilyon yaklaşacak" diye konuştu. Şimşek, Şampiyonlar Ligi vizesinin alınması durumunda rekor prim vermeyi planladıklarını açıkladı. 

Mehmet'in gol iddiası 

Diyarbakırspor karşılaşmasıyla birlikte yeniden formasına kavuşan Mehmet Yılmaz, bugün Galatasaray maçında gol özlemini bitirmenin planlarını yapıyor. Haftalardır suskun kalan yıldız futbolcu, kupa maçlarını sevdiğini ve Ali Sami Yen'de fileleri havalandırmayı hedeflediğini dile getirdi. Mehmet Yılmaz, "İki sezondur Türkiye Kupası maçlarında gol yollarında çok şanslıydım. Bunu Galatasaray'a karşı da sürdürmek istiyorum" dedi. Bu arada Şenol Güneş'in, Mehmet Yılmaz'ı ilk on birde görevlendirmesi bekleniyor. 

Erdinç öfkesi 

Tahkim Kurulu, Trabzon-sporlu Erdinç'in, PFDK tarafından 2 maç oynamama cezasını onayladı. Yönetimin itirazı kabul görmezken, bugünkü Galatasaray maçında Erdinç ile Diyarbakırspor önünde kırmızı kart gören Gökdeniz forma giyemeyecek. Basın Sözcüsü İbrahim Şahin, "Hayal kırıklığı yaşadık. Tahkim Kurulu, olaydaki tahrik unsurunu göz önünde bulundurmadı. Futbolumuzu yönetenlerin çifte standart uygulamaları bir fayda getirmez" dedi. 


</TEXT>
</DOC>
