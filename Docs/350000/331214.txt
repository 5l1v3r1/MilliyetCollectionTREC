<DOC>
<DOCNO> 331214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur17.html </URL>
<DATE> 2005/04/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Erkek erkeğe turizm olmaz 
</HEADLINE>
<TEXT>

     Yaşar ANTER DHA 

      BODRUM'da yapılan 2005 Yılı Kültür ve Turizm Koordinasyon Kurulu Toplantısı'nda turizm sezonu öncesinde yaşanan olumsuzluklar dile getirildi. Bodrum Kaymakamı Osman Ekşi, ilçe ve beldelerin turizme hazır olmadığını, hanutçuluğun ve görüntü kirliliğinin belediyeler tarafından engellenemediğini belirtti. Turizm koordinasyon toplantısına katılan 65 kişiden yalnızca birinin kadın olduğuna dikkat çeken Bodrum Müze Müdürü Oğuz Alpözen, "Katılanların yüzde 99'u erkek olan, turizmin içinde kadını unutulan bir toplantının amacına ulaşması mümkün değil'' diye konuştu. 
     Bodrum Kaymakamlığı ve Kültür ve Turizm İlçe Müdürlüğü tarafından düzenlenen 2005 Yılı Kültür ve Turizm Koordinasyon Kurulu Toplantısı' Karia Prencess Otel'de dün yapıldı. Bodrum Kaymakamı Osman Ekşi'nin başkanlığında yapılan toplantıya Bodrum Belediye Başkan Yardımcısı Mehmet Kocair, belde belediye başkanları, bürokratlar, sivil toplum kuruluşlarının temsilcileri katıldı. Toplam 65 kişinin katıldığı koordinasyon kurulu toplantısında Kültür ve Turizm İlçe Müdürü Cemil Bayraktar, Bodrum'un sezon öncesi belirlenen ana sorunlarını ve gerçekleştirebilecek çözümlerine ilişkin raporu okudu. 
     Toplantıda başta hanutçuluk, inşaat yasağı, görüntü ve gürültü kirliliği başta olmak üzere altyapı hizmetleri, çevre kirliliği ve çevre düzeni, turistik karayollarının bakım ve onarımı, trafik işaret levhalarının düzenlenmesi, trafik ve ulaşım, karayolu güzergahında yer alan reklam tabelalarının düzenlenmesi gibi sorunlar ele alındı. Turizm alanında karşılaşılan diğer sorunlar da turistin güvenliği, seyyar satıcılar, seyahat acentaları, rehber denetimi, yolcu güvenliği, günübirlik turlar, su sporları, lejyoner hastalığı, orman yangınlarının önlenmesi ve gümrük ile limanda hizmetin hızla yürütülmesi olarak sıralandı. 
     
     HERKES TURİSTİ PARÇALAMAYA ÇALIŞIYOR 
     Bodrum Otelciler ve Turistik İşletmeciler Derneği BODER Başkanı Halil Özyurt, turizm sezonunun başlamasıyla karayollarının üç ay sürecek kavşak ve çevre yolu çalışmalarını başlatmasının bir işkence ve ayıp olduğunu söyledi. Özyurt, toplantıda yaptığı konuşmada şu görüşleri dile getirdi 
     "İlçeye gelen turist sayısı rakamlarının artması kimseyi yanıltmasın. Turist sayısında artma, giren döviz miktarında ise azalma var. Çünkü kimse elini taşın altına koyup daha kaliteli turisti getirmenin hesabını yapmıyor, mücadelesini vermiyor. Bodrum'a gelen turistin rahat ve huzurlu bir ortamda tatilini yaparak, mutlu bir şekilde dönmesini sağlamaktan çok, esnafından, dolmuşçusuna, otelcisinden lokantacısına kadar herkes gelen turisti parçalamaya, soymaya, posasını çıkarmaya çalışıyor. Böyle olunca da gelen turist bir daha gelmiyor. Gelen bir çok mutsuz olarak ülkesine gönderiyoruz.'' 
     
     TURİST ARTIYOR, MÜZE ZİYARETÇİSİ AZALIYOR 
     Bodrum Sualtı Arkeoloji Müzesi Müdürü Oğuz Alpözen, Bodrum'da turizmin yıllardır deniz, kum, güneş ve eğlencenin üzerine oturtulduğunu, bu nedenle ilçeye gelen turistin 5 bin yıllık tarihi geçmişe ve kültüre sahip Halikarnassos'u tanımadan geri döndüğünü söyledi. İlçeye gelen turist sayısında artış, müzeyi ziyaret eden turist sayısında azalma olduğunu anlatan Alpözen, "İlçeye gelen turist dünyanın yedi harikasından biri olan Kral Moseulum'un mezarının burada olduğunu, dünyanın en eski batığının kalede sergilendiğini bilmiyor'' dedi. 
     Turizmde Avrupa'nın en iyileri arasına girerek ödül alan Bodrum Müzesi yöneticileri ne turizm fuarlarına ne de turizm toplantılarına çağrılmadığını söyleyen Alpözen, sözlerini şöyle sürdürdü 
     
     ERKEK ERKEĞE TURİZM OLMAZ 
     "Kültürsüz, tarihsiz turizm mi olur Bugüne kadar turizm koordinasyon kurulu toplantısına hep davet edilmeyi bekledim, bir kez bile çağrılmadım, dayanamayıp bu kez kendim geldim. Ancak gördüm ki Bodrum turizmini geliştirmek için düzenlenen koordinasyon kurulu toplantısına katılan 65 kişiden sadece biri kadın. Yüzde 99'u erkek olan bir turizm koordinasyon kurulu toplantısının neden başarısız olduğu, yıllardır aynı sorunların konuşulduğu ortada. Kadının olmadığı bir turizm asla düşünülemez, işte bu zihniyet ve bu kafalar tarih ve kültürümüzü unutturmaya çalışırken, turizmde bir arpa boyu yol kat edilmiyor, çok üzgünüm, aynı sorunları 20 yıldır konuşuyorsunuz, 50 yıl daha konuşursunuz.'' 
     
     KAYMAKAM EKŞI BELEDİYELERİ ELEŞTİRDİ 
     2005 Yılı Kültür ve Turizm Koordinasyon Kurulu Toplantısı'nda, 31 Nisan ve 31 Ekim tarihleri arasında turistik bölgeler ve tesislerin yanında inşaat yasağının uygulanmasının kararlaştırıldı. Toplantıda, Bodrum'u Turgutreis'e bağlayan ve turistlerin en yoğun kullandığı Kıbrıs Şehitler Caddesi, Emin Anter Bulvarı ve Gümbet Elelele Kavşağı'nda Karayolları tarafından başlatılan yol genişletme ve kavşak düzenleme çalışmalarının haziran ayının ortalarına kadar süreceğini öğrendiğini belirten Kaymakam Osman Ekşi, "Karayollarının bahanesi olmaz, yatırım kararı alındıysa yapılacak'' dedi. 
     "Bodrum'da belediyeler, turizmciler ve sivil toplum örgütleri turizm ile ilgili çalışmaları zamanında yapmadıkları için her yıl aynı sorunları konuşup, aynı sıkıntıları yaşıyoruz'' diyen Kaymakam Ekşi, sözlerini şöyle sürdürdü 
     "Turizm sezonu öncesinde yaşanacak sıkıntılar çok önceden bilindiği halde kimse tedbir almıyor. Mavi koylardaki kirlilik oranı artarken 19 mavi bayraktan 2 tanesi koyları temiz tutamadığımız ve arıtma tesislerinin yapılamaması nedeniyle geri alındı. Hanutçuluk, görüntü ve gürültü kirliliği nedeniyle geçtiğimiz yıl 185 işyerine cezai işlem uyguladık, 26 tanesinin ruhsatını iptal ettik. Ancak turizm ceza ve yasaklamalarla olmaz. Esnaf ve turizmciler bunun bilincinde olup tüm mücadeleyi devletten beklememeli, herkes kendi sorununa sahip çıkmayı bilmeli, aksi halde 20 yıl önce konuşulan sorunlar bugünde konuşulur, 20 yıl sonrada konuşulmaya devam eder.'' Bodrum Kaymakamı Osman Ekşi, 2005 yılının ilk üç ayında deniz ve hava yolu ile gelen yabancı turist sayısında geçtiğimiz yıla oranla yüzde 20 artış olduğu belirterek bu ilçemize gelen turist sayısının 1 milyonu aşmasının beklendiğini söyledi. Ekşi, "199'u turizm belgeli olmak üzere 900 tesis ve toplam 85 bin yatak ile turizm sezonuna hazırlanıyoruz. Turizmcinin ve belediyelerin elini çabuk tutması olumsuz koşulların ortadan kaldırılması için herkesin fedakarlık göstermesi 24 saat çalışması gerekecek'' diye konuştu. 
     
</TEXT>
</DOC>
