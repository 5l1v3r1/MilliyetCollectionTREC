<DOC>
<DOCNO> 323190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonsiy02.html </URL>
<DATE> 2005/03/12/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Denktaş Artık gerçek karıma dönüyorum 
</HEADLINE>
<TEXT>

     HABER MERKEZİ 

Görevinden ayrılmaya hazırlanan KKTC Cumhurbaşkanı Rauf Denktaş, katıldığı televizyon programında uzun süre yalnız olduğunu belirterek sitem eden eşi Aydın Denktaş'ı "Artık gerçek karıma dönüyorum" sözleriyle teselli etti. 
     Denktaş, 15 Mart'ta tv8'de yayınlanacak A'dan Z'ye programında Esra Ceyhan'ın konuğu oldu. Programda eşine ilk günkü gibi aşık olduğunu söyleyen Denktaş, yayına telefonla bağlanan Aydın Denktaş'a da övgü dolu sözler sarfetti. Aydın Denktaş da "Her zamanki gibi yalnız başıma televizyon seyrediyorum. Rauf Beyi görme şansımız olmuyor. Evde oturduğu yok. Ben ona 'bekledim de gelmedin' isimli şarkıyı ithaf ediyorum" dedi. 
     Denktaş, sitemkar sözler sarfeden eşini "Artık gerçek karıma dönüyorum. Aydın Hanım, yıllarca hep ikinci karım oldu, ilki hep vatanımız ve memlekete hizmetti. Ona söz veriyorum, artık ona dönüyorum" diyerek teselli etti. 
     
     Hangi kadının kucağında 
     Programda Ayşe Tüter, Denktaş için en sevdiği yemek olan kurufasulyeyi pişirmişti. Ceyhan'ın tuttuğu tepside yemeği iştahla yiyerek "ilk kez bir hanımın kucağından yemek yediğini" belirten Denktaş'a eşi "Kim o kadın, duydum ki birinin kucağından yemek yemişsin. Hiç karışmam çok kötü olur" dedi. Ceyhan'ın "Başka kadın yok" sözleriyle Denktaş rahat nefes aldı. Eşinin çok dağınık olduğunu belirten Aydın Denktaş da "Sakın mutfağa sokmayın, her tarafı darmadağın eder" diye tavsiyede bulundu. 
     
     Temizlikten bunaltır 
     Denktaş da eşinin hem sert hem de çok şevkatli bir anne olduğunu belirterek şunları söyledi 
     "Ben olsam hep şevkatli olurdum çocuklara karşı. O şımartmadı, iyi yetiştirdi. Onun için çok mutluyum. Eşim çok titizdir. Temizlik hastalığı var. İnsanı bunaltır. Çok hayat doludur. 30'dan fazla ameliyat geçirmesine rağmen dinçtir. 2 zıt karakter olmamıza rağmen birbirimize çok uyduk ve çok mutluyuz. Sadece Kadınlar Günü'nde çiçek almadığım için beni fırçaladı." 
     
     Makarios'a şarkı 
     Programda "öyle sarhoş olsam ki" adlı şarkıyı hayranlıkla dinleyen Denktaş, bu parçayı çok sevdiğini de belirterek "Ben bu şarkıyı traş olurken falan söylüyordum. Hanım bir gün 'Nedir bu, kimi unutacaksın' dedi. Ben de 'Makarios için söylüyorum' yanıtını verdim. Yeni bir dünya için eksik olsun da o yeni dünyaya girelim" dedi. 
     
</TEXT>
</DOC>
