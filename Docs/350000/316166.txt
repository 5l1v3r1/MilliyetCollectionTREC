<DOC>
<DOCNO> 316166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo43.html </URL>
<DATE> 2005/02/17/ </DATE>
<TIME> 23.19 </TIME>
<AUTHOR>  </AUTHOR>
<HEADLINE>
Daum İkinci maçta tüm avantajlar rakibimizin lehine'' 
</HEADLINE>
<TEXT>

     Fenerbahçe Teknik Direktörü Christoph Daum, UEFA Kupası 3. tur ilk maçında Real Zaragoza'ya 1-0 yenilerek, rövanş için tüm avantajları rakiplerine bıraktıklarını söyledi. 
     Daum, maç sonrası düzenlenen basın toplantısında, turu iki devreli maç olarak değerlendirdiğini hatırlatarak, ''İkinci maçta tüm avantajlar onların lehine. Bugün çok gol pozisyonu bulamadık. Bulduğumuz bazı pozisyonları da değerlendiremedik. Duran toplarda ihtiyacımız olan şansımız da yanımızda değildi. Bu seviyede oynadığımız maçlarda isabetli pas oranımız daha yüksek olmalı'' dedi. 
     Alman teknik adam, deplasmanda yapacakları maçta daha fazlasını sahaya yansıtabilecek durumda olduklarını ve Zaragoza'ya umutla gideceklerini kaydetti. 
     Rövanş maçında takımdaki yerini alacak Aurelio'nun, kendilerine ek bir güç olacağını anlatan Daum, ''Orta alanda forma giyen futbolcu, topla daha çok buluşuyor. Aurelio da o topları daha olumlu kullanıyor. Dolayısıyla rövanşta topa sahip olma oranımız daha da artacak'' diye konuştu. 
     Maçtaki performansı nedeniyle bir ara seyircinin tepki gösterdiği Selçuk'u korumak istediğini anlatan Daum, şöyle devam etti 
     ''Geliştirmesi gereken yönleri var. Ama bu durumda, taraftarı tarafından da yuhalanmamalı. Selçuk bugün gereksiz top kayıpları yaptı, ama sürekli gelişme kaydeden bir oyuncu. Her zaman Fenerbahçe için varını yoğunu vermeye hazırdır.'' Maçın bitimiyle taraftarların, yaptıkları tezahüratla takımına sahip çıktığını da dile getiren Daum, ''Bunun karşılığını vermek durumundayız. Hayal kırıklıkları olabilir. Üzüntü ve hayal kırıklığı 24 saati geçmemeli. Yolumuza devam etmemiz gerekiyor'' şeklinde konuştu. 
     Tur için küçük bir şansları bulunduğunu, bazen küçük şansların büyük hedefleri elde etmek için yeterli olabildiğini belirten Daum, Anelka'nın takıma uyum sağlaması açısından belli bir zamana ihtiyacı olduğunu kaydederken, Alex ile ilgili bir soruya ''Bu futbolcu çok fazla tek top oynamayı seviyor. Ama takımımızda maalesef Alex'in önüne top atılıyor ve her şeyi onun yapması bekleniyor. Alex'e pas veren oyuncu pozisyonu açıp tekrar topu istemelidir'' yanıtını verdi. 
     
     MUNOZ ''HENÜZ TURU GEÇMEDİK'' 

     Real Zaragoza Teknik Direktörü Victor Munoz, Fenerbahçe karşısında uyguladıkları stratejinin tuttuğunu ve sahadan mutlu bir sonuçla ayrıldıklarını belirterek, ''Ancak henüz turu geçmedik. Bunun ikinci devresi de var'' dedi. 
     Futbolcularının her şeylerini ortaya koyarak, iyi organize olduğunu, başarılı bir savunma anlayışıyla mücadele edip golü de bulduklarını ifade eden Munoz, biraz daha dikkatli olsalar ikinci golü de bulabileceklerini söyledi. 
     Fenerbahçe'de duran toplarda gol yapabilen kaliteli oyuncuların bulunduğunu, buna karşı özel önlem aldıklarını kaydeden Munoz, ''Maçın ilk dakikalarında gol yemediğimiz için oyunun kalan bölümünde iyi organize olduk. Fenerbahçe ilk dakikalardan itibaren sonuca gitmek istiyordu. Bizim stratejimiz tuttu ve gol yemedik. Takımın savunmasını her zamanki gibi kurup, savunmanın önüne fazladan bir adam koyarak önlem aldım. Fenerbahçe'den daha çok konsantrasyon sağladığımız için maçı kazandık'' diye konuştu. 
     
</TEXT>
</DOC>
