<DOC>
<DOCNO> 334295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/dunya/axdun01.html </URL>
<DATE> 2005/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni kabine kurulacak 
</HEADLINE>
<TEXT>



KKTC'de 20 Şubat genel seçimlerinin ardından, Başbakan ve CTP lideri Mehmet Ali Talat'ın cumhurbaşkanlığına adaylığını koyması ve seçimi kazanması beklendiğinden, yeni kabinenin oluşturulması, cumhurbaşkanlığı seçiminin sonrasına bırakılmış ve CTP ile Dışişleri Bakanı Serdar Denktaş'ın Demokrat Partisi DP arasındaki eski koalisyon kabinesinin aynı isimlerle devam etmesi tercih edilmişti. Şimdi, cumhurbaşkanlığı seçimine kadar görev yapacağı açıklanmış olan bu hükümetin yerine, yeni bir hükümet oluşturulacak. 20 Şubat öncesindeki CTP - DP koalisyon hükümetindeki gibi bakanlıkların dağılımında 6 CTP'li bakana karşılık 4 DP'li bakan oranını koruyan mevcut Talat hükümeti, Talat'ın cumhurbaşkanı seçilmesinden sonra 7'ye 3 formülüyle yeniden kurulacak. Yeni hükümette, DP'deki Çalışma ve Sosyal Güvenlik Bakanlığı CTP'ye geçecek. Talat'tan boşalan başbakanlığa ise CTP Genel Sekreteri Ferdi Sabit Soyer'in getirileceği biliniyor. 


</TEXT>
</DOC>
