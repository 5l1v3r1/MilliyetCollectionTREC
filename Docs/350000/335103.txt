<DOC>
<DOCNO> 335103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun37.html </URL>
<DATE> 2005/04/20/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Kaynaklarını açıklamayan ABD'li iki gazeteciye hapis yolu 
</HEADLINE>
<TEXT>

     Amerikalı iki gazeteci, haber kaynaklarını açıklamadıkları gerekçesiyle 18 ay hapis cezası ile karşı karşıya bulunuyor. 
     Temyiz başvuruları Washington'daki federal temyiz mahkemesi tarafından reddedilen New York Times gazetesinden Judith Miller ve Times dergisinden Matthew Cooper'ın, bu cezadan kurtulmak için tek temyiz hakları kaldığı ve bunun da ABD Yüksek Mahkemesi'ne yapacakları başvuru olduğu bildirildi. 
     Daha önce alınan bir mahkeme kararında bu gazetecilerin, ilk olarak köşe yazarı Robert Novak tarafından deşifre edilen CIA ajanı Valerie Plame'nin kimliğini açıklayan hükümet görevlisinin kim olduğu konusunda ifadeleri istenmişti. 
     Washington Federal Bölge Mahkemesi yargıcı Thomas F. Hogan da ekim ayında, gazetecilerin haber kaynakları konusunda ifade vermemeleri durumunda hapis cezasına çarptırılmalarına hüküm vermişti. 
     Bu iki gazetecinin temyiz sürecinde serbest olacağı, ancak bir hafta içinde temyiz mahkemesinin kararını olumsuz açıklaması durumunda hapis cezasıyla karşı karşıya kalacakları kaydedildi. 
     Bu arada, Times dergisinin yayıncısı Arthur Sulzberger Jr, San Francisco'da yaptığı bir konuşmada, gazetecilerin kaynaklarına verdikleri ''isimlerini gizli tutma'' sözünün önemine dikkat çekerek, bu konunun sadece New York Times ve Times'ı ilgilendiren bir sorun olmadığını, gazeteciliğin kendisini ilgilendiren bir konu olduğunu vurguladı. 
     
</TEXT>
</DOC>
