<DOC>
<DOCNO> 347351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/spor/axspo03.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayrılık rüzg rları 
</HEADLINE>
<TEXT>


Galatasaray, bekleneni veremeyen Hasan Şaş ve Ergün ile yol ayrımına geldi. Yeni sözleşme önerilecek iki oyuncu, bunu kabul etmemeleri halinde satış listesine konulacak 


Sarı - Kırmızılılar'da 100. yılda beklenen başarının yakalanamayışı nedeniyle takım içinde revizyon için düğmeye basıldı. Yeni sezonda Bülent Korkmaz, Arif Erdem ve Hakan Ünsal'ı kadroda tutmayacak olan Galatasaray'ın, bu listeye Hasan Şaş ve Ergün'ü de ekleme olasılığı bulunuyor. Yönetimin sözleşmeleri devam eden iki futbolcunun aldıkları rakamları düşüreceği, kabul görmemesi halinde tecrübeli yıldızlarıyla yollarını ayırmayı planladığı bildirildi. 

Kritik görüşme 
2002 Dünya Kupası'nda zirveye çıkan, ancak daha sonra bir türlü aynı başarıyı yakalayamayan Hasan Şaş, sakatlık ve istikrarsız görüntüsüyle gözden düşmüştü. Ergün ise, bu sezon beklenen performansının çok uzağında kalmıştı. Yönetim iki oyuncu ile masaya oturup, anlaşma yolu arayacak. Olumsuz bir yanıt alınması halinde Hasan ve Ergün ile ipler kopacak, satıştan alınacak gelirle transfer yapılacak. 

Aslan atakta 

Konya'dan Altan ile anlaşan Cim-Bom, Sakarya'dan Fatih ve Ragıp'ın da işini bitirdi, Adnan da bekleniyor 

Transfere hızlı giren Galatasaray dört koldan çalışmalarını sürdürüyor. İlk etapta Konyaspor'un tecrübeli forveti Altan'la el sıkışan Sarı - Kırmızılılar dün bu futbolcunun menajeri ile Florya'da masaya oturdu ve anlaşma sağlandı. Cim Bom, Sakaryaspor'da forma giyen Fatih Ceylan ve Ragıp'ın da işini bitirdi. İkisinin de bonservis bedeli bulunmuyor. İki futbolcunun kısa süre içinde resmi imza atacağı vurgulandı. Sarı - Kırmızılılar, Denizlispor'un golcüsü Ersen Martin, Samsunsporlu Adnan ve İstanbulsporlu Serhat'ın transferi için de çaba harcıyor. Bu futbolcularla yapılan görüşmelerin olumlu yönde devam ettiği bildirildi. 

Hagi'ye teşekkür 

İkinci Başkan Ergun Gürsoy ve Sportif Direktör Bülent Tulun, görevinden istifa eden Hagi ile Florya'da kısa bir görüşme yaptı. Gürsoy toplantı sonrası soruları yanıtsız bırakan Rumen hoca ile vedalaştıklarını söyledi. Hagi'nin iddia edilenin aksine başarılı bir sezon geçirdiğini belirten Ergun Gürsoy, "Böyle olmasını istemezdik. Yarın bugün kendisini güzel bir şekilde uğurlayacağız" dedi. 

Dürüst'e teklif 

Başkan Özhan Canaydın'ın, eski İkinci Başkan Ali Dürüst'ü yönetime almak için harekete geçtiği ortaya çıktı. Askerden dönerek yönetimdeki görevine başlayan Ali Gürsoy, Başkan Canaydın adına Dürüst'le bir görüşme yaparak nabız yokladı. Canaydın'ın, Ali Dürüst'e yeni sezon öncesi yönetim kurulunda görev vermek istediği belirtildi. 

Eric Gerets tamam ama... 

Sarı - Kırmızılı yönetim ile Belçikalı teknik direktör Eric Gerets arasındaki uzun süren pazarlıklar olumlu sonuçlandı. Sportif Direktör Bülent Tulun'un tecrübeli hoca ile yıllık 1 milyon 100 bin euro karşılığı ön protokol yaptığı öğrenildi. Ancak yönetimin, daha önce haber gönderdiği Lyon'dan ayrılma kararı alan Paul Le Guen, Bayern Leverkusen'in eski hocası Alman Klaus Toppmöller ve Fransız çalıştırıcı Troussiere'den yanıt beklemeye devam ettiği kaydedildi. Üç hocadan birinin olumlu cevap vermesi halinde Galatasaray yönetiminin ani bir manevra ile Gerets'i yedeğe çekerek, yeni teknik adam ile anlaşma sağlamayı hedeflediği iddia edildi. 


</TEXT>
</DOC>
