<DOC>
<DOCNO> 331835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/ekonomi/eko01.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Satılamayan Tekel'e 'derin' inceleme 
</HEADLINE>
<TEXT>


Tekel'in sigara bölümünün ihalesi ikinci kez iptal edilince ÖİB derin inceleme yapmaya karar verdi. İnceleme kapsamında vergi rejimi de masaya yatırılacak 

AHMET ERHAN ÇELİK Ankara 

Tekel'in sigara bölümü özelleştirme ihalesinin ikinci kez iptal edilmesi, Özelleştirme İdaresi Başkanlığı'na ÖİB "derin inceleme" yapılması kararını aldırdı. 
ÖİB yönetimi, Başkan Metin Kilci ile önümüzdeki hafta ABD dönüşünde bir araya gelerek Tekel özelleştirmesinde ne yapılacağına karar verecek. ÖİB'den bir yetkili, incelemenin çok boyutlu olacağını anlatırken, "Vergi rejimindeki istikrarsızlık yüzünden mi teklif gelmedi, yoksa bilmediğimiz bir şeyler mi var, bunu çözmeye çalışacağız" diye konuştu. 

'Teklif olmayacağını gördük' 
Aynı yetkili, Tekel sigara bölümü için şartname alan şirketlerden teklif gelmeyeceğinin işaretlerini 2 - 3 hafta önce aldıklarını belirtti. "Bize dolaylı kanallarla işaretler geldi" diyen yetkili, sözlerine şöyle devam etti 
"İhaleye çıkılmadan önce yani aralık başında yaptığımız görüşmelerde şirketler bize teklif vermeyi arzu ettiklerini belirtmişti. Ancak aradan geçen 4 ayda şartların da değiştiği anlaşılıyor. Bir yılda 5 kez vergi oranları değişti, bu teklif gelmemesinde etkili olmuş olabilir." 
Yetkili, Tekel sigara bölümünün özelleştirme programından çıkarılmasının düşünülemeyeceğini anlatırken, "Bu karar, Tekel'in geleceğini karartmak demektir" dedi. Tekel'in programa alınma şartlarının değişmediğini kaydeden yetkili, belirli istekliler arasında ihale düzenlemesi ya da sigara fabrikalarının tek tek satılması yöntemlerinin eldeki seçenekler olarak değerlendirilmesi gerektiğini ifade etti. 

'Kararlıyız, er geç satacağız' ANKARA Milliyet 
Devlet Bakanı Ali Babacan, Tekel ihalesine teklif gelmemesinin özelleştirmedeki kararlılıklarını değiştirmediğini belirterek "Siyasi irade güçlü olduktan sonra er geç mutlaka gerçekleşecektir" dedi. 
Yatırım Ortamını İyileştirme Koordinasyon Kurulu YOİKK , dün Babacan'ın başkanlığında toplandı. Açılış konuşmasında basının Tekel ile ilgili sorularını yanıtlayan Babacan, "Tekel'deki gelişmeler, programın akışında ya da bizim niyetimizde bir değişmeyi kesinlikle ifade etmiyor" dedi. Babacan, bu tür özelleştirme çalışmaların sadece Türkiye'de değil, tüm dünyada kolay olmadığını söyledi. 


</TEXT>
</DOC>
