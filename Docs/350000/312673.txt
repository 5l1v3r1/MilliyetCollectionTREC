<DOC>
<DOCNO> 312673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sonsiy12.html </URL>
<DATE> 2005/02/05/ </DATE>
<TIME> 20.58 </TIME>
<AUTHOR>  </AUTHOR>
<HEADLINE>
Erdoğan, Rice ile görüştü... 
</HEADLINE>
<TEXT>

     Başbakan Recep Tayyip Erdoğan, ABD Dışişleri Bakanı Condoleezza Rice ile Afganistan, Irak, Ortadoğu ve Kıbrıs konusunu görüştüklerini, İran'ın gündeme gelmediğini söyledi. 
     Erdoğan, ''Türkiye-ABD arasındaki ilişkiler nasıl olumlu bir noktadaysa şu anda da aynı olgunluk ve olumlu şekilde sürecini sürdürmektedir. Bu konuyu taraflar olarak aramızda teyit ettik'' dedi. 
     Erdoğan, Rice ile Esenboğa Havalimanı'nda yaptığı görüşmeden sonra, tsunami felaketine uğrayan güneydoğu Asya ülkelerine yapacağı geziyle ilgili açıklamalarda bulundu. 
     Soruları da yanıtlayan Erdoğan, ''Rice ile yaptığınız görüşmede ABD tarafının Türkiye'nin Kerkük ile ilgili hassasiyetini anladığını söylemek mümkün mü'' sorusu üzerine, Rice ile dört ana başlık üzerinde görüşme yaptıklarını, bunların Afganistan, Irak, Ortadoğu ve Kıbrıs olduğunu ifade etti. 
     Bu konuların içerikleriyle ilgili olarak yarın Dışişleri Bakanı ve Başbakan Yardımcısı Abdullah Gül'ün Rice ile görüşeceğini kaydeden Erdoğan, şöyle devam etti 
     ''Bu görüşmelerden sonra zaten detay açıklamaları da olacaktır. O açıklamalarda bunları açık ve net her iki taraftan dinleme fırsatınız olacak. Bu konuda farklı düşüncelere zaten sahip değiliz ve stratejik ortaklığımız noktasında Türkiye-ABD arasındaki ilişkiler nasıl olumlu bir noktadaysa şu anda da aynı olgunluk ve olumlu şekilde sürecini sürdürmektedir. Bu konuyu da taraflar olarak aramızda teyit ettik. Bunu da özellikle bilmenizi istiyoruz.'' Erdoğan, görüşmede İran'ın gündeme gelip gelmediğinin sorulması üzerine ise ''Hayır'' yanıtını verdi. 
     Endonezya'nın Açe bölgesine asker gönderme konusunda bir soru üzerine ise Erdoğan, şunları söyledi 
     ''Ben daha önce bu konuda söyledim. Henüz dedim gündemimizde böyle bir şey yok. Ancak bize bu tür bir talep onlardan gelirse döndüğümüzde Bakanlar Kurulumuzda bu konuyu görüşürüz. Dönüşümüzden kısa bir süre sonra da biliyorsunuz MGK toplantımız olacak. Bakanlar Kurulumuzun bu konudaki düşüncesini bir karar mercii olması sebebiyle orada da görüşme suretiyle daha geniş bir istişare boyutuna taşıyarak bu adımı atıp atmayacağımızın kararını daha sonra Bakanlar Kurulu'nda veririz. Ama şu anda gündemimizde böyle bir şey yok.'' 
     
     RICE, TÜRKİYE'NİN TÜM KONULARDAKİ HASSASİYETLERİNİ BİLDİKLERİNİ SÖYLEDİ 

     ABD Dışişleri Bakanı Condoleezza Rice, Başbakan Recep Tayyip Erdoğan ile görüşmesinde, Türkiye'nin tüm konulardaki hassasiyetlerini bildiklerini ve stratejik işbirliği diyaloğunun devam edeceğini söyledi. 
     Diplomatik kaynaklar, görüşmede Irak, Ortadoğu, Kıbrıs ve Afganistan konularının stratejik işbirliği anlayışı içinde ele alındığını ve iki tarafın çok benzer tutumları paylaştığının gözlendiğini aktardılar. 
     Kaynaklar, görüşmenin çok olumlu geçtiğini ve genel bir bakış niteliği taşıdığını, detayların Rice'ın yarın Dışişleri Bakanı ve Başbakan Yardımcısı Abdullah Gül ile yapacağı görüşmede ele alınacağını söylediler. 
     Kerkük konusunda Türk tarafının, bu kente ilişkin kararın bütün Iraklılar tarafından alınması gerektiğini ilettiğini belirten kaynaklar, Kıbrıs konusunda da Türk tarafının üzerine düşeni yaptığı mesajının verildiğini kaydettiler. Rice'ın, bu konuda, KKTC'ye yönelik izolasyonların kaldırılması için çalıştıklarını, çalışmaya da devam edeceklerini söylediği belirtildi. 
     Kaynaklar, görüşmede Türkiye'nin bazı konulardaki hassasiyet ve endişelerini dile getirdiğini, Rice'ın da Türkiye'nin tüm hassasiyetlerini bildiklerini söyleyerek, bu doğrultuda ilişkilerin daha iyiye gitmesini istedikleri yönünde mesajlar verdiğini kaydettiler. 
     
</TEXT>
</DOC>
