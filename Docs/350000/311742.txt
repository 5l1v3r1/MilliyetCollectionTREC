<DOC>
<DOCNO> 311742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonspo26.html </URL>
<DATE> 2005/02/02/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Ankaragücü'nde Augustine idmana çıktı... 
</HEADLINE>
<TEXT>

     Ankaragücü, hafta sonunda deplasmanda yapacağı İstanbulspor maçı hazırlıklarını sürdürdü. 
     Cemal Aydın Spor Kompleksi'nde teknik direktör Sakıp Özberk yönetiminde yapılan antrenmanda futbolcular sürat çalışması yaptı. İdmana, ''İnsanlık İçin Top'tan Destek'' kampanyası kapsamında, Türkiye Karması ile Yabancılar Karması arasında bugün yapılacak karşılaşmada yer alacak Hakan ile Effa dışında tüm futbolcular katıldı. Ara transferin son gününde sarı-lacivertli takıma geri dönen Augustine Ahinfull da antrenmanda yer aldı. 
     Teknik direktör Sakıp Özberk, antrenman öncesi yaptığı açıklamada, ligin ikinci yarısına Samsunspor mağlubiyetiyle başladıklarını, ancak önlerinde en az bu maç kadar önemli 3 karşılaşma daha olduğunu söyledi. 
     Bu hafta yapacakları İstanbulspor maçından sonra Kayserispor, ardından da Akçaabat Sebatspor ile mücadele edeceklerini belirten Özberk, ''6 puan değerinde olan bu maçların daha sonra olmasını isterdik. Takıma yeni kazandırdığımız oyuncuların uyumuna çalışıyoruz. Bunun için de zamana ihtiyacımız var. Ancak 6 puan değerindeki bu maçları kazanarak yolumuza devam edeceğiz'' dedi. 
     
</TEXT>
</DOC>
