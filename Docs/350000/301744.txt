<DOC>
<DOCNO> 301744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/ekonomi/eko10.html </URL>
<DATE> 2004/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenim kredileri aylık ödenecek 
</HEADLINE>
<TEXT>


ANKARA Milliyet 

Yükseköğrenim Kredi ve Yurtlar Kurumu YURTKUR Genel Müdürü Hasan Albayrak, üniversite öğrencilerine 3 ayda bir verilen öğrenim kredilerinin 2005 başından itibaren aylık ödenmeye başlanacağını bildirdi. YURTKUR'un 2000, 2001 ve 2002 yıllarına ait hesap ve işlemleri KİT Komisyonu'nda görüşüldü. Albayrak, öğrenim kredisi ödemelerinin aylık yapılması uygulamasının 2005'in ilk ayında başlayacağını ve öğrencilere aylık 110 milyon lira ödeneceğini söyledi. YURTKUR'un kuruluşundan bu yana 1 milyon 957 bin 644 öğrenciye 392 trilyon 521 milyar lira öğrenim kredisi verdiğini kaydeden Albayrak, bir süre önce kuruma öğrenim ve katkı kredisi borcu olanlarla ilgili çalışma başlattıklarını anımsattı. Öğrenim kredisini ödemeyen 235 bin 591 boruçlunun sayısının 113 bin 634'e, katkı kredisini ödemeyen 200 bin 648 borçlunun sayısının da 166 bin 919'a indirildiğini bildirdi. 


</TEXT>
</DOC>
