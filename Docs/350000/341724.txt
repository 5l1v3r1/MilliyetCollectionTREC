<DOC>
<DOCNO> 341724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/siyaset/siy02.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de Yıldız sancısı 
</HEADLINE>
<TEXT>


Hakkında fezleke hazırlanan Genel Sayman Yıldız'ın istifa etmemesi muhaliflerin tepkisine yol açtı. Özcan, "Kalmasını sindiremiyorum" Tomanbay, "İstifa etmeli" dedi 

EZELHAN ÜSTÜNKAYA, SALİHA ÇOLAK Ankara 


CHP Genel Saymanı ve Şanlıurfa Milletvekili Mahmut Yıldız'ın, hakkında dokunulmazlığının kaldırılması istemiyle fezleke hazırlanmasına rağmen istifa etmemesi ve genel merkez yönetiminin de partideki göreviyle ilgili bir tasarrufta bulunmaması tartışma yarattı. Hakkındaki iddialar nedeniyle Şişli Belediye Başkanı Mustafa Sarıgül'ün ihraç edilmesini örnek gösteren CHP'li muhalifler, "çifte standart" suçlamasında bulunarak, Yıldız'ın derhal istifa etmesi ya da görevden alınmasını istedi. 
Partide adalet eşitliğinin sağlanması gerektiğini vurgulayan CHP Ankara Milletvekili Mehmet Tomanbay, "Demokrasi ve hukukun egemen kılınması için çifte standarttan kurtulmak lazım. Partinin güvenilirliğinin sağlanması için kim olursa olsun her türlü şaibenin üstüne kararlılıkla gidilmeli. Madem daha önce hakkında şaibe olan insanlara 'istifa et' denildi ya da görevden alındı, hakkında savcılıkça fezleke hazırlanmış Yıldız'ın da istifa etmesi etik olarak doğru bir davranıştır" dedi. 
CHP Mersin Milletvekili Hüseyin Özcan ise, "Hakkında fezleke hazırlandıysa yönetimde olan kim olursa olsun CHP ilkelerine saygılı olmalı. Yıldız, fezleke hazırlanırsa istifa edeceğini söylemişti. Zaman kaybetmeden ayrılması gerekir. Gider, yargıda aklanır, gelir" diye konuştu. 
Parti yönetiminin geç bile kaldığını söyleyen Özcan, "Parti saymanının bu kadar iddiaya rağmen yerinde kalmasını içime sindiremiyorum" şeklinde konuştu. 


</TEXT>
</DOC>
