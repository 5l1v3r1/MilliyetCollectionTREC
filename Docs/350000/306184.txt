<DOC>
<DOCNO> 306184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonspo16.html </URL>
<DATE> 2005/01/13/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Bosque 30 yaşın üstünde futbolcu almam 
</HEADLINE>
<TEXT>

     Beşiktaş Teknik Direktörü Vicente Del Bosque, Antalya'ya ilk kez geldiğini ve buradan pozitif düşüncelerle ayrılacağını söyledi. 
     Kampın son derece güzel bir ortamda ve iyi hava koşullarında yapıldığını ifade eden Del Bosque, ''Oynadığımız 2 maç da iyi seviyedeydi. Sadece Malmö maçının skoru son saniyede değişti. Burada negatif olan tek konu ise Sergen, Tayfun ve Emre'nin sakatlıklarının yanı sıra Tümer'in de sakatlanması oldu '' dedi. 
     Sergen'in çok özel bir futbolcu olduğunu ve ondan en iyi şekilde yararlanmak istediğini kaydeden Del Bosque, bu futbolcu hakkında kendi ağzından basında yer alan haberleri ise yalanladı. Hayatı boyunca soyunma odasında durum farklı olsa bile en azından halkın önünde ve medyaya karşı futbolcuları için iyi konuştuğunu söyleyen İspanyol teknik adam, şöyle konuştu 
     ''Sergen konusunda da sözlerim çarpıtılmadan yansıtılabilirse iyi olur. O büyük bir yetenek, fakat kampa geldiğimizden beri hiç antrenman yapmadı. Şu anda da havuzda rehabilitasyon yapıyor. Hakemler konusunda da hiçbir zaman konuşmam. Bir gün hakemlerle ilgili açıklamamı görürseniz ya bugün yalan söylediğimi ya da yanılarak konuştuğumu düşünebilirsiniz. Real Madrid'te de çok büyük yıldızlarla çalıştım ve hiçbir sorunum olmadı. Burada da olmaz. Fakat medyanın da olmayan sorunu varmış gibi göstermemesini rica ediyorum.'' 
     
     ''3 TARAF DA MEMNUN'' 
     Ronaldo'nun Konyaspor'a verilmesi konusunda da açıklamada bulunan Del Bosque, ''O, Beşiktaş'ta çok iyi bir futbol yaşantısına sahip, çok kaliteli bir oyuncu, fakat onun mevkiinde Çağdaş, İbrahim Toraman, Emre, hatta Ahmet gibi genç oyuncular var. Zaten önemli olan Beşiktaş, Konyaspor ve Ronaldo'nun memnuniyeti. 3 tarafın da memnun olduğunu görüyorum'' dedi. 
     Del Bosque, basın mensuplarının soruları üzerine, gol atma konusunda herhangi bir sorunlarının olmadığını belirterek, şunları söyledi 
     ''Ligde Fenerbahçe'den 2 gol daha az atmışız. Galatasaray'dan 10 gol fazlamız var. UEFA Kupası'nda da grubumuzun en çok gol atan takımıydık. Savunmada da ilk yarının son haftalarında dengeyi sağladık'' 
     
     TRANSFER ÇALIŞMALARI 
     Vicente Del Bosque, prensip olarak kulübün transfer çalışmaları hakkında bilgi vermek istemediğini belirtirken, ''Ancak, her an her şey olabilir. Carew ayrılabilir mi, Sergen antrenman yapar mı, bilemiyoruz. Ancak, bize genellikle yaşlı oyuncular teklif ediliyor. Fakat ben geleceğe yatırım yapılmasını ve genç oyuncuların alınmasını istiyorum. Bence 30 yaşın üstünde futbolcu transfer edilmemeli.'' Del Bosque, yönetim kurulundan istifa eden Reha Muhtar'ın kendisi ile ilgili eleştirileri hakkında yorum yapmaktan kaçınırken, ''Ben, Reha Muhtar ile futbol konusunda hiçbir şey konuşmadım. Onun bu konuda bilgisinin olup olmadığını dahi bilmiyorum'' dedi. 
     Türkiye'de insanların sürekli kendi ülkelerini kötülediklerini gözlemlediğini söyleyen İspanyol teknik adam, kendi ülkesinde de bu garip durumun bulunduğunu ve İspanyolların diğer ülkeleri daha modern bulduğunu ifade ederek, ''Bizde de herkes kendisini Don Kişot sanır'' ifadesini kullandı. 
     
</TEXT>
</DOC>
