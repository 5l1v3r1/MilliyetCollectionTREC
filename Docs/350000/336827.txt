<DOC>
<DOCNO> 336827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/ekonomi/eko07.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker, lojistikçi Çak'a ortak oldu 
</HEADLINE>
<TEXT>


Ülker, dağıtım ağını güçlendirmek için lojistik alanında tecrübeli olan Şahap Çak'ın üç şirketine yüzde 65 oranında ortak oldu. Aynı amaçla onlarca TIR siparişi verildiği belirtiliyor 

EKONOMİ SERVİSİ 

Ülker, lojistik alanında uzun süreli deneyime sahip Şahap Çak ile ortaklığa gitti. Ülker'e bağlı Golden Lojistik'in, Şahap Çak'ın sahip olduğu İntercombi, Net - Llyod ve Özgür Nakliyat şirketlerine yüzde 65 ortak olduğu belirtiliyor. Şirketin nakliye alanında yeniden yapılanma süreci içine girdiği, şirket ortaklıklarının yanı sıra yeni TIR siparişi de verdiği söyleniyor. Ülker'den yapılan açıklamada, "Bu ortaklık ile Ülker Grubu lojistik faaliyetlerinin iş yükünü hafifletti" denildi. 
Ülker Gıda Genel Müdürü Ali Ülker, şirketin 2004 yılındaki bisküvi üretiminin yüzde 10 artarak 170 bin tona yaklaştığını bildirdi. Ülker, "Çikolata ve bisküvi dışı diğer ürünlerin satış ve dağıtımı yeni bir şirket altında devam edecek. Böylece farklı ürünlerde farklı promosyon ve tüketici aktiviteleri uygulayabilme, ürün bazında lojistik ve depolama stratejileri geliştirebilme olanağı sağlanacak" diye konuştu. 


</TEXT>
</DOC>
