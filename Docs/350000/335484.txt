<DOC>
<DOCNO> 335484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun35.html </URL>
<DATE> 2005/04/21/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Yunanistan Türk bayrağı konusunda ordu resmi açıklama yaptı 
</HEADLINE>
<TEXT>

     Yunanistan Dışişleri Bakanlığı Sözcüsü Yorgo Kumuçakos, Türkiye ile ikili ilişkileri geliştirme arzusunun Atina'nın stratejik seçimi olduğunu söyledi. 
     Kumuçakos yaptığı basın toplantısında, ''ikili ilişkilerdeki gelişmenin ve mevcut iyi atmosferin Ege'deki askeri faaliyetlere de yansıması gerektiğini'' kaydetti. 
     Gazetecilerin soruları üzerine, Genelkurmay Başkanı Orgeneral Hilmi Özkök'ün dün yaptığı açıklamada yer alan Türk-Yunan ilişkileri ve Kıbrıs konusuna ilişkin ifadeler üzerinde yorum yapmayacağını belirten Kumuçakos, ''Tabii ki gereken önemi veriyor ve değerlendiriyoruz'' dedi. 
     Kumuçakos, Yunanistan Kara Harp Okulu'nda Türk bayrağına yapılan saygısızlık için Atina'nın resmen özür dileyip dilemeyeceğine ilişkin soruya ise ''Kara Kuvvetleri, bu münferit olayı kınayan ve üzüntü verici olarak niteleyen resmi açıklama yapmıştır. Yunanistan Kara Kuvvetleri, askeri adaletin bu olayın sorumlularının sert bir biçimde cezalandıracağını da belirtmiştir. Bu konudaki tutumumuz nettir'' yanıtını verdi. 
     Yunanistan Dışişleri Bakanı Petros Molivyatis'in 12 Nisan'da Türkiye'de olduğu sırada bir Yunanlı balıkçının Kardak kayalıkları çevresine gidişinin niçin Yunan sahil koruma gücü tarafından engellenmediği sorusunu içeren Türk basını kaynaklı haberlere de sorular üzerine değinen Kumuçakos, ''Yunanlı balıkçıların faaliyeti Deniz Ticaret Bakanlığı'nın görev alanındadır. Dışişleri Bakanlığı'nın yorumu yok'' dedi. 
     
     DOĞRUDAN İLETİŞİM HATTI 
     Sorular üzerine Larisa-Eskişehir hava üsleri arasında kurulacak doğrudan iletişim hattının ne zaman faaliyete geçeceğini bilmediğini belirten Kumuçakos, ''En yakın zamanda faaliyete geçecektir. Ancak konu teknik. Ayrıntılarını bilmiyorum'' diye konuştu. 
     Türk ''ihlalleri'' konusundaki uygulamanın değişmediğini de ifade eden Kumuçakos, Atina'nın ikili ilişkilerin gelişmesi arzusunu taşıdığını kaydederek, zaman zaman yaşanan sorun ve engellerin soğukkanlılıkla aşılması gerektiğini söyledi. 
     Kumuçakos, sorular üzerine, Dışişleri Bakanı ve Başbakan Yardımcısı Abdullah Gül'ün bu hafta sonu Gümülcine'de yapılacak Karadeniz Ekonomik İşbirliği KEİ toplantısına katılmayacağının Dışişleri Bakanı Molivyatis'in bir operasyon geçireceğinin açıklanmasının ardından belli olduğunu kaydetti. 
     Türkiye'nin Atina Büyükelçisi Tahsin Burcuoğlu'nun bugün başlayan Batı Trakya gezisine de sorular üzerine değinen Kumuçakos, ''Türkiye'nin bu bölgelere ilgisi var ve Yunanistan'ın bu konudaki tutumu biliniyor. Yalnızca o bölgede değil, tüm ülkede vatandaşlarımız yasalar önünde eşittir. Yunanistan'ın bu konuda söyleyeceği ya da saklayacağı bir şey yoktur'' diye konuştu. 
     
     RUSOPULOS'UN AÇIKLAMASI 
     Bu arada, Yunanistan hükümet sözcüsü Teodoros Rusopulos, Genelkurmay Başkanı Orgeneral Hilmi Özkök'ün dün yaptığı açıklamalara ilişkin yorum yapmak istemediğini söyledi. 
     Rusopulos, basın toplantısında sorular üzerine, ''Ben siyasi liderlerin açıklamalarını yorumluyorum. Bunlar Türk Genelkurmay Başkanı'nın açıklamalarıdır ve yorumlamayı arzu etmiyorum'' dedi. 
     
</TEXT>
</DOC>
