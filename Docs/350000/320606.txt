<DOC>
<DOCNO> 320606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/yazar/bila.html </URL>
<DATE> 2005/03/04/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ya kabul et, ya terk et 
</HEADLINE>
<TEXT>


AB'den Türkiye'ye karşı yükselen sesler giderek artıyor. AB'nin Ankara'daki Temsilcisi Kretschmer de uyarılarını sıklaştırdı. Ankara, harekete geçmemekle suçlanıyor. Beklentilerin başında daha önce de yansıttığımız gibi Kıbrıs sorunu var. 
AB, Türkiye ilişkilerinde hiç eleştiri kabul etmiyor. Bir müzakere yaklaşımı da taşımıyor. Ankara'ya karşı izlediği politika hemen her konuda, "ya kabul et ya terk et" yaklaşımına dayanıyor. 
Ankara ise müzakere tarihi alabilmek uğruna 17 Aralık'ta kabul ettiği kararın sıkıntılarını yaşıyor. 
Örneğin Kıbrıs konusunda şimdiden sıkıştırılmaya başlandı. Bir çözüme ulaşılması umudu taşıyan Ankara'ya karşı, AB ve Güney Kıbrıs'ta esen hava çok farklı. AB, Türkiye'nin ek protokolü hemen imzalamasını istiyor. Güney Kıbrıs da öyle... 
AB'nin de, Güney Kıbrıs'ın da, önce çözüm" gibi bir yaklaşımı yok. Türkiye'nin ve KKTC'nin de AB ve Güney Kıbrıs'ı tek başına buna zorlayacak bir gücü bulunmuyor. 
Kıbrıs'ın, 17 Aralık'ta Türkiye'nin önüne müzakereye başlamanın önkoşulu olarak konulduğu belli olduğu halde, o gün, bu gözden kaçırılmaya çalışılmıştı. Ama şimdi koşul kendini göstermeye başladı. 
İngiltere'nin dönem başkanlığında bir çözüm bulunur umudu taşıyan Ankara, baskı altında. Kısa sürede bir çözüm olasılığı gözükmüyor ama Ankara'ya "imzala" baskısı yoğunlaştırılıyor. 
Türkiye, 3 Ekim'e kadar bu imzayı atmayı taahhüt etmiş durumda. Bu taahhüdünü yerine getirmeden Kıbrıs sorununa bir çözüm bulamazsa, atacağı imzayı, "Tanıma anlamına gelmiyor" diye yorumlayıp, yorumlatmanın yollarını arayacak... 
Türkiye'nin 17 Aralık kararlarını çok da adil bulmadığı, Brüksel'den Ankara'ya dönüldükten sonra verilen notadan da belli oldu. 
Ankara'yı sürekli eleştiren ve baskı altında tutan AB, çıkardığı "özel engeller" konusunda bile hiç özeleştiri yapmaya yanaşmıyor. Kıbrıs başta olmak üzere birçok özel kayıt ve koşulu Türkiye'ye karşı masaya süren AB, hiçbir taahhüde ve garantiye girmiyor. 
Fransa, Türkiye için özel sayılacak bir düzenlemeyle referandumu zorunlu hale getirdi. Türkiye'nin AB'ye girmesi aşamasında kararı Fransız halkı verecek. Fransa'yı örnek alacak başka ülke olursa o ülke halklarının kararları da belirleyici olacak. Bir AB ülkesinin referandumda 'hayır' demesi, Türkiye'nin üyeliğini suya düşürebilecek. Fransa, Türkiye'nin üyeliğine karşı önlemini şimdiden almış durumda. 
Türkiye, bu koşullarda AB sürecini ilerletmeye çalışıyor. Ama ortada bir müzakere yok, olmayacak da... 
Türkiye, bütün önkoşulları yerine getirirken olduğu gibi müzakere sürecinde de "Ya kabul et, ya terk et" ikilemiyle karşılaşacak. 
Hem de Fransa engeliyle üyelik şansı çok azaltılmışken... 
AB'nin Türkiye'ye karşı uyguladığı çifte standart politikası, 17 Aralık öncesinde olduğu gibi 17 Aralık sonrasında da devam ediyor. 



</TEXT>
</DOC>
