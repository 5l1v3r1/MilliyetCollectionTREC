<DOC>
<DOCNO> 327383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sontur03.html </URL>
<DATE> 2005/03/26/ </DATE>
<TIME> 02.35 </TIME>
<AUTHOR>  </AUTHOR>
<HEADLINE>
Boğaziçi Köprüsü'ndeki yangın söndürüldü... 
</HEADLINE>
<TEXT>

     Boğaziçi Köprüsü'nün bir ayağındaki elektrik trafosunda çıkan yangın, itfaiye ekiplerince söndürüldü. 
     AA muhabirinin aldığı bilgiye göre, gece saatlerinde köprünün Anadolu'dan Avrupa'ya geçiş yönünde bulunan ayağındaki elektrik trafosunda henüz belirlenemeyen bir nedenle yangın çıktı. 
     Trafodaki elektrik kablolarının tutuşmasıyla büyüyen yangının oluşturduğu dumanların görülmesi üzerine olay yerine Beşiktaş ve Üsküdar itfaiye ekipleri gönderildi. 
     Ancak köprüye gelen polis ekipleri ile itfaiye görevlileri, yangın çıkan bölümdeki kapının kapalı olması nedeniyle bir süre yangına müdahale edemedi. 
     Kapının anahtarının bulunduğu görevlinin köprüye getirilerek kapının açılmasının ardından itfaiye ekiplerince müdahale edilen yangın, daha fazla büyümeden söndürüldü. 
     Öte yandan, söndürme çalışmaları sürerken köprünün Avrupa'dan Anadolu'ya geçiş yönünde bulunan ayaklarının yanına gelen ve alkollü olduğu belirtilen bir kişi, kendisini korkuluklardan aşağı atmak istedi. 
     Polislerce bir anlık dalgınlığından yararlanılarak yakalanan bu kişi, daha sonra ifadesine başvurulmak üzere polis merkezine götürüldü. 
     Yangın ve intihar girişimi nedeniyle köprünün her iki yönünde trafik yoğunluğu yaşandı. 

     
</TEXT>
</DOC>
