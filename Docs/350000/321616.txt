<DOC>
<DOCNO> 321616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur40.html </URL>
<DATE> 2005/03/07/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Korku ilçesi... Serinhisar'da "esrarengiz" cinayetler... 
</HEADLINE>
<TEXT>

     Denizli'nin Serinhisar İlçesi'nde, 3 hafta arayla işlenen 2 cinayetle ilgili soruşturma sürüyor. Bugün öldürülen Cemal Ağa'nın ailesi, korku nedeniyle kimsenin cinayetle ilgili görgü tanıklığı yapmadığını öne sürdü. 
     Bu arada, 3 hafta önce öldürülen Adil Ç. ile bugün işlenen cinayetin katil zanlısı olarak aranan Orhan Ç'nin akrabaları olan Akköse Ailesi'nden 3 kişi ile çobanlarının geçen yıl kaybolması ve bir daha haber alınamaması da cinayetlere başka bir boyut katıyor. 
     
     OLAYLARIN SEYRİ 
     AA muhabirinin aldığı bilgiye göre, geçen yıl yaz aylarında Tevfik Akköse 60, yeğenleri Talat 25 ve Hüseyin Akköse 30 ile bu ailenin yanında çoban olarak çalışan Serkan Alkış 21 kayboldu. Yakınlarının tüm aramalarına rağmen, 4 kişiden bugüne kadar haber alınamadı. 
     İkinci olay ise 18 Şubat 2005'te meydana geldi. Denizli'den Serinhisar'a dönmekte olan Adil Ç, merkeze bağlı Cankurtaran Beldesi yakınlarında kendi kullandığı 20 VA 338 plakalı otomobilin içinde av tüfeğiyle vurularak öldürüldü. 
     Bu cinayetle ilgili olarak Yaşar Akköse 29 ve yeğeni İbrahim Akköse 24 , geçen hafta yakalandı. Suçlamaları kabul etmeyen sanıklar, çıkarıldıkları mahkemede tutuklanarak cezaevine gönderildiler. 
     İlçede bugün meydana gelen olayda da Adil Ç. cinayetinin zanlısı olarak tutuklanan Yaşar ve İbrahim Akköse'nin dayıları Cemal Ağa 58 öldürüldü. 
     
     KAYMAKAM ''OLAY YARGIYA İNTİKAL ETMİŞTİR'' 
     Serinhisar Kaymakamı Mustafa Yıldız, ilçede yaşananlarla ilgili gazetecilerin sorusu üzerine, ''Olay, yargıya intikal etmiştir'' dedi. 
     İlçe Emniyet Amirliği yetkilileri de cinayetle ilgili soruşturmanın devam ettiğini, şu aşamada daha fazla bilgi veremeyeceklerini belirttiler. 
     Öldürülen Cemal Ağa'nın eşi Hanife ve kızı Filiz ise cinayeti görenlerin korkudan sessiz kalmayı tercih ettiğini ve tanıklık yapmadığını iddia ederek, şunları söylediler 
     ''Olay, gündüz ve Hükümet Konağı'na 50-60 metre mesafede oluyor. Nasıl oluyor da kimse görmüyor Bu mümkün değil. Korkudan kimse cinayeti gördük demiyor. Yetkilileri göreve çağırıyoruz. Devlet bu olayı en kısa sürede aydınlatmalı, cinayeti işlediği söylenen Orhan Ç'yi bulmalı.'' 
     
</TEXT>
</DOC>
