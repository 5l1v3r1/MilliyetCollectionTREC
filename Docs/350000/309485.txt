<DOC>
<DOCNO> 309485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun38.html </URL>
<DATE> 2005/01/26/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
KKTC Başbakanı Talat Brüksel'de... 
</HEADLINE>
<TEXT>

     KKTC Başbakanı Mehmet Ali Talat, AB yetkilileriyle temaslarda bulunmak üzere Brüksel'e geldi. 
     Talat, Brüksel'deki temaslarına, AB Komisyonu'nun genişlemeden sorumlu üyesi Olli Rehn ile başladı. 
     Talat'ı İstanbul'dan Brüksel'e getiren THY'nin tarifeli uçağının 2 saat gecikmesi yüzünden, Talat'ın AB Ortak Savunma ve Dış Politika Yüksek Temsilcisi Javier Solana ile yapması planlanan görüşme TSİ 15.00'e ertelendi. Talat'ın Lüksemburg'un AB İşleri Bakanı Nicolas Schmit ile görüşmesi de TSİ 16.00'ya alındı. 
     Talat, görüşmeler sırasında AB yetkililerinden KKTC'nin ekonomik izolasyonunun sona erdirilmesi çabalarının artırılması, AB ile doğrudan ticarete başlama ve 259 milyon euro mali yardım sözünün yerine getirilmesini isteyecek. 
     
</TEXT>
</DOC>
