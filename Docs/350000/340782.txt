<DOC>
<DOCNO> 340782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/siyaset/siy01.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan 'Türkçe bir şeyler yok mu ' dedi 
</HEADLINE>
<TEXT>


Başbakan Erdoğan'a resital veren Ceyda Atalay, "Büyüyünce kendi bestelerimden bir resital sunmak istiyorum" diyor 

ÜMRAN AVCI İstanbul 


Pendik'te Mehmet Akif Ersoy Kültür Merkezi'nin açılışında Başbakan Recep Tayyip Erdoğan'a piyano resitali veren 9 yaşındaki Ceyda Atalay, işçi emeklisi bir anne ile kalıpçılık yapan bir babanın iki çocuğundan biri. Pendik Süreyyapaşa İlköğretim Okulu üçüncü sınıf öğrencisi olan Ceyda, 6 aydır piyano dersi alıyor, evinde de 5 oktavlık bir orgla çalışmalarını sürdürüyor. 
Başbakan'la karşılaşma anını hayatı boyunca unutmayacağını söyleyen Ceyda, o günü şu sözlerle anlatıyor "Önce Jingle Bells isimli yılbaşı şarkısını çaldım. Başbakan, 'Kendi dilimizde bir şeyler çalarsan daha iyi olur' dedi. Ben de Nilüfer'in seslendirdiği, 'O da özlüyormuş, benim bir tanem' şarkısını çaldım. Başbakan beğendi ama çalarken heyecandan kalbim duracak gibiydi. Ellerim tir tir titredi." 

Kimse inanmıyor 
Ceyda'yı en çok, fotoğrafı gazetelerde yer almasına rağmen, Erdoğan'a piyano çalan kızın kendisi olduğunu arkadaşlarına inandıramaması üzüyor. Yanında fotoğraf makinesi olmamasına da hayıflanan Ceyda, "Benim için çok özel bir anıyı ölümsüzleştiremedim" diyor. 


</TEXT>
</DOC>
