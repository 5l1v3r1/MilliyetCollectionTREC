<DOC>
<DOCNO> 310756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/soneko09.html </URL>
<DATE> 2005/01/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Hisarcıklıoğlu Dünyaya fıkra olduk .. 
</HEADLINE>
<TEXT>

     Ahmet BAYRAK DHA 

      MUĞLA Ticaret Odası'nın, 2004 yılında yüksek vergi ödeyen işadamlarına plaket dağıtım törenine katılan Türkiye Odalar ve Borsalar Birliği TOBB Başkanı Rifat Hisarcıklıoğlu, Türkiye'de yaşayan bürokratik işlemlerin dünyaya fıkra olduğunu öne sürerek, zihniyet devrimine gidilerek yapısal reformlar yapılması gerektiğini söyledi. 
     Ticaret Odası'nın Muğla Üniversitesi'nde düzenlediği geleneksel ödül törenine, TOBB Başkanı Rifat Hisarcıklıoğlu, AKP Milletvekili Ahmet Rıza Acar, Belediye Başkan Vekili Yavuz Kayı, Muğla Üniversitesi Rektorü Prof. Dr. Şener Oktik, Ticaret Borsası Başkanı Hayati Nizamoğlu ile davetliler katıldı. 
     Muğla Ticaret Odası Başkanı Saim Gürsoy, ekonomik potansiyeli yüksek olan ilin en büyük sorununun planlama olduğunu söyledi. Defterdar İsmail Çelik ise, Muğla'da 750 milyon YTL'lik 750 trilyon lira vergi tahakkuk ettirildiğini bunun 600 YTL'sinin 600 trilyon lira tahsil edildiğini, bir önceki yıla göre yüzde 37'lik artış sağlandığını bildirdi. 
     TOBB Başkanı Rifat Hisarcıklıoğlu da konuşmasında Türkiye'de ticari hayatın canlanması için girdi maliyetlerinin düşürülmesi gerektiğini, ticaret adamları olarak hükümetten hiçbir ayrıcalık istemediklerini, sadece reformların yapılmasını beklediklerini anlattı. 
     Başkan Hisarcıklıoğlu, "Düzenlemelere gidilmeli. Zihniyet devrimi yapılmalı. Bürokratik işlemler azaltılmalı. Türkiye'de yaşayan bürokratik işlemler dünyaya fıkra oldu. Oda olarak 4 bin Küçük ve Orta Ölçekli İşletmeler KOBİ 'e 150 trilyon liralık kredi sağladık. Muğla'da, 44 KOBİ bu krediden yararlandı. Vadeli işlemler borsasını önümüzdeki hafta İzmir'de açacağız. KOBİ tasarısı hazırlanıyor. Bunun için Sanayi ve Ticaret Bakanlığıyla ortaklaşa çalışıyoruz. Kültür ve Turizm Bakanlığı ciddi çalışmalar yapmadan hazırladığı taslaklarda Turizmcileri telif hakları konusunda büyük sıkıntılara düşürdü. Müzik yayınlarında telif ücretleri çok yüksek rakamlara ulaştı. Bunun düzeltilmesi gerekiyor. Tarım alanında çiftçiye 12 trilyon liralık destek sağladık. Tarımda izlenebilirlik projesi hazırladık. Tarım ürünlerimiz artık ihracattan geri dönmeyecek'' diye konuştu. 
     Konuşmaların ardından 49 vergi mükellefine, derecelerine göre altın, gümüş ve bronz ödül verilirken 40 yılını dolduran işadamlarına ise taktir beraatı verildi. Ayrıca yılın bürokratı seçilen SSK Muğla Hastanesi Başhekimi İbrahim Özman, yılın memuru' seçilen Valilik Basın Halkla İlişkiler Müdürü Baki Gencel de ödüllendirildi. Rıfat Hisarcıklıoğlu daha sonra Muğla Ticaret Odası tarafından 712 bin YTL'ye 712 milyar lira yaptırılacak olan 271 kişilik Muğla Üniversitesi Fen Edebiyat Fakültesi Anfisi'nin temel atma törenine katıldı. 
     
</TEXT>
</DOC>
