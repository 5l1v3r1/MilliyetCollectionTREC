<DOC>
<DOCNO> 340087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/yazar/sazak.html </URL>
<DATE> 2005/05/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Blair ve yeni sol 
</HEADLINE>
<TEXT>


İngiltere'de seçimin galibi, üçüncü kez Tony Blair liderliğindeki İşçi Partisi olacak. Blair, Irak işgali gibi 21'inci yüzyılın ilk büyük 'savaş suçu'nu Bush'la paylaşmasına karşın, Muhafazak r Parti lideri Margaret Thatcher'ın 1980'li yıllardaki başarısına erişti. Üç seçim art arda kazanarak, tarih yazdı 
Tony Blair'in başarısında küreselleşmeyi reddetmeyen sosyal piyasa modeli, azalan işsizlik ve İngiltere ekonomisinin yeniden güçlenmesi etken olmuştur. 
Blair, İşçi Partisi'ni yeniden ayağa kaldırırken solun geleneksel politikasını değiştirdi. London School of Economics'ten Prof. Anthony Giddens'le birlikte 'yeni sol', 'üçüncü yol' diye adlandırılan kuramdan yola çıkarak, daha liberal bir çizgi izledi. İngiliz İşçi Partisi'nin başarısı 'Sol, ekonomiyi büyütemez, ülkeyi yönetemez' iddiasına son verdi. 
Irak politikasındaki yanlışların, Blair'in 'üçüncü kez' seçimi konusunda engel oluşturmayışında, 'İngiliz sömürgeciliği'nin ABD'ye göre Ortadoğu'daki deneyim farkını gösteren, Güney Irak'ta konuşlanan askerlerin direnişçilere daha az hedef olması kadar, 'orta sınıf'ın refahındaki artış da rol oynamıştır. Buna muhalefetin kendini yenileyemeyişine dayalı 'alternatifsizliği' de eklemek gerekiyor. 
Ancak Blair'in başarısını kavramakta, Anthony Giddens'in 1990'larda ortaya attığı klasik sağ ve soldaki 'perspektif kayması'na da eğilmek gerekiyor. 
Giddens'in "Sağ ve Solun Ötesi'nde" adıyla Türkçeye çevrilen Metis Yayınları yapıtında, radikal politikaların geleceği sorgulanıyor. Bugün, politik olarak radikal olmak ne anlama geliyor Normalde, radikal biri, klasik siyasi yelpazenin solunda duran ve muhafazak rlığa karşı çıkan biridir. Giddens'e göre, günümüzde sol savunmacı bir kimliğe bürünmüş, sağ ise, gelenek ve göreneğin önlerine çıkardığı engeller ne olursa olsun, piyasa güçlerinin serbestçe işlemesini savunarak radikalleşmiştir. Bu çözümlemeye göre, Tony Blair, muhtemeldir ki 'üçüncü yol' çizgisiyle muhafazak rların da oyunu alabilmektedir. Yeni sol, küreselleşmenin sosyal boyutunu ihmal etmeden neoliberal politikaları dizginlemektedir. 
'Evrensel işçi'ye dayalı radikal sol tezlerin ötesinde, feminizm, ekoloji, barış ve insan hakları gibi toplumsal hareketler de yeni solu etkilemektedir. 
Liberal demokrasinin günümüzdeki işleyişi, bazı postmodernistlerin öne sürdüğü gibi, Aydınlanma'nın kendini tükettiğine inanıp dünyayı bütün gaddarlıkları ve sınırlamalarıyla olduğu gibi kabul etmemizi mi gerektiriyor Elbette hayır. Anthony Giddens, 'En son ihtiyaç duyacağımız yeni bir Ortaçağcılık' diyor. Radikal biçimde hasar görmüş bir dünyada 'radikal çözümler'e her zaman ihtiyaç duyulacak. 



</TEXT>
</DOC>
