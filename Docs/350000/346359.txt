<DOC>
<DOCNO> 346359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/soneko33.html </URL>
<DATE> 2005/05/27/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Coşkun Artık kafalarımızdaki yabancı sermaye sözcüğünü çıkarmalıyız 
</HEADLINE>
<TEXT>

     Sanayi ve Ticaret Bakanı Ali Coşkun, artık kafalardaki yabancı sermaye sözcüğünün çıkarılması gerektiğini vurgularken, "çünkü Türk sermayesi de artık dünyada dolaşmaya başladı" dedi. 
     Bu arada Türkiye’ye ortalama yılda 300-400 milyon dolar yabancı sermaye gelirken, bu rakamın geçen yıl 2.5 milyar doları aştığını anlatan Bakan Coşkun, bu yıl ise "5 milyar doları" aşmayı hedeflediklerini bildirdi. 
     Coşkun, TMMOB Makina Mühendisleri Odası Bursa Şubesi tarafından düzenlenen "9. Otomotiv ve Yan Sanayii Sempozyumu"nda yaptığı konuşmada, Türkiye’nin, yakın geçmişe kadar hak etmediği krizlerle karşılaştığını, ancak tek parti hükümetinin kurulmasıyla istikrarlı bir ekonomiye kavuştuğunu söyledi. 
     Kriz döneminde Avrupa’nın "Hasta adamı" olarak nitelendirilen Türkiye’nin, bugün gerçekleştirdiği gelişme ve reformları dünyanın şaşkınlıkla karşıladığını vurguladı, ayrıca ekonomideki olumlu gelişmeleri anlattı. 
     Coşkun, geçmişin tersine sanayi ürünlerinin ön plana çıktığını, sanayi ürünleri arasında da otomotiv ürünlerinin ağırlıklı olarak yerini aldığını kaydetti. 
     AB’ye uyum çalışmalarının da tüm hızıyla sürdüğüne işaret eden Coşkun, 21 bin adet TSE standardının yüzde 98’inin AB normlarına göre 
     uyumlaştırıldığını, sanayiyi ilgilendiren 161 AB direktifinin olduğunu ve ağırlıklı otomotiv sanayiini ilgilendirdiğini, bunun 158’inin uyumlaştırıldığını, CE belgesiyle ilgili 16 direktifin uygulamaya konulduğunu belirtti. Coşkun, Türkiye’nin artık dış ticaretteki gelişmelerin ışığında, herhangi bir kriz tehlikesiyle karşı karşıya bulunmadığını, serbest piyasa ekonomisinin tüm kurum ve kurallarıyla işlediğini vurgularken, zaman zaman bürokratik engellerin sorun yarattığını, ancak bürokrasiyle değil, bürokratik engellerle sorun yaşadıklarını dile getirdi. Devlet asli görevlerine döndüğünü, sanayicilerden gelen kurlara yönelik taleplerin karşılanamayacağını ifade eden Coşkun, hükümet olarak kurlara müdahale etme düşüncelerinin bulunmadığını bildirdi. 
     
     "TÜRKİYE, OTOMOTİVDE CAZİBE MERKEZİ" 
     Coşkun, küresel ekonomide ayakta kalmanın tek çaresinin, rekabetçi üretimden geçtiğini, otomotiv sanayinin bu alanda önemli adımlar atmış örnek sektör olduğunu anlatırken, şunları kaydetti 
     "Türkiye’ye duyulan güven sonucu, Türkiye adeta Kafkaslar, Balkanlar ve Ortadoğu arasında bir sükunet adası halinde olduğu için, otomotiv sanayii için de yatırım cazibe merkezi haline hızla gelmekte. 
     Onun için Uzakdoğu’daki dostlarımızdan Avrupa’ya, Avrupa’dan Amerika’ya birçok otomotiv dünya markası Türkiye’de yatırım yaptı. 
     Artık kafalarımızdaki yabancı sermaye sözcüğünü çıkarmamız lazım. 
     Uluslararası sermaye, küresel sermaye... Çünkü, Türk sermayesi de artık dünyada dolaşmaya başladı." Yabancı Sermaye Yasası ile yabancıların önünde hiç bir engel kalmadığına işaret eden Coşkun, "Onun içindir ki, eskiye nazaran ortalama yılda 300-400 milyon dolar yabancı sermaye gelirken, geçen sene 2.5 milyar doları aştı. Bu sene hedefimiz 5 milyar doları aşmak. 
     Ama bir İrlanda, Macaristan, hele hele Çin’deki gelişmeleri çok iyi anlayıp, yabancı sermayenin ülkemize gelmesi, benim insanımın gurbet ellere gitmesi yerine, kendi sosyal çevresinden kopmadan burada kurulan fabrikalarda çalışması arzumuzdur" diye konuştu. 
     
     DEVRİM OTOMOBİLİ 
     Coşkun, sempozyum kapsamında sergilenen "Devrim" otomobiline de değinerek, şunları söyledi 
     "O yıllarda iyi niyetle, rahmetli namı diğer Cemal Aga devlet başkanının çok arzusu üzerine, bu devrim arabası yapıldı. Bana göre, devrim arabası yapılmadan önce de birçok denemeler olmuştu. Devrim arabası, sanayinin altyapısı, yan sanayisi oluşmadan, gerekli pazar bulunmadan ve rekabete açık bir durum doğmadan sanayileşmenin emirle olamayacağını ortaya çıkarmıştır. Bana göre en büyük kazanç bu olmuştur. 
     İşte o zaman Devlet Planlama Teşkilatı DPT ve diğer birimler, acaba otomotiv sanayinin kurulması için ne gibi şartlar lazım diye ilk defa araştırmaya başlamışlardır. 20 bin araçtan daha fazla üretilmedikçe ekonomik olmaz başa baş noktası öyle. Bugün Türkiye’de 100 binleri aşan üretim yapılıyor. O zaman tabi ideolojik saplantılar 
     nedeniyle sanayide montaj sanayi, sömürü düzeni, tornavida sanayi diye tepkiler vardı." Eğer o günlerde montaj ile başlanmasaydı belki bugünkü seviyelere gelinemeyeceğine işaret eden Bakan Coşkun, "bugün Türkiye’de otomotiv sektörü gelişiyor, yapılanıyorsa, bunu büyük ölçüde yan sanayinin gelişmesine bağlıdır. Bu nedenle KOBİ’lere destek veriyoruz. önlerindeki bürokratik engelleri kaldırdık" dedi. Coşkun bu arada, 17 üniversite ile Teknoloji Geliştirme Bölgeleri’ni kurduklarını, 8 üniversitenin de aktif olarak çalışmalarını sürdürdüğünü sözlerine ekledi. 
     
</TEXT>
</DOC>
