<DOC>
<DOCNO> 326243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko06.html </URL>
<DATE> 2005/03/23/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Şirketlerdeki batık krediler yeniden büyüyor 
</HEADLINE>
<TEXT>

     2004 yılında 1.4 milyar YTL azalan bankalar ve 
     özel finans kuruluşlarının şirketler kesiminden zmanında tahsil edemedikleri için tasfiye kapsamına aldıkları kredileri, 2005'e artışla başladı. Tasfiye kapsamındaki şirket kredileri, ocak ayında 196 milyon YTL büyüyerek 4.2 milyar YTL'yi geçti. Batık kredilerde tekstil sektörü ilk sırada yer aldı. 
     ANKA'nın Merkez Bankası'ndan edindiği verilere göre, şirketlerin banka ve ÖFK'lardan kullandıkları krediler ile bu kuruluşlar aracılığıyla yurtdışından sağladıkları toplam kredileri, ocak ayı sonu itibariyle 82 milyar 921.5 milyon YTL olarak gerçekleşti. Kredilerde, ocakta 381.1 milyon YTL gerileme gözlendi. 
     Kredi kullanımında 12 milyar 70.5 milyon YTL'yle toptan ve perakende ticaret sektörü en yüksek payı aldı. Ticaret sektörünü 9 milyar 107.4 milyon YTL'lik krediyle tekstil, 5 milyar 397.9 milyon YTL'lik krediyle gıda izledi. 
     
     BATIK KREDİLER 4.2 MİLYAR YTL'Yİ GEÇTİ 
     Banka ve ÖFK'ların firmalardan zamanında tahsil edemedikleri için tasfiye kapsamına aldıkları kredileri, ocak ayında 196 milyon YTL artarak 4 milyar 220.7 milyon YTL'ye çıktı. 2004 yılında 1 milyar 358.6 milyon YTL'lik hızlı bir düşüş gösteren şirketlerin batık kredileri, 4 milyar 24.7 milyon YTL'ye inmişti. Batık kredilerin toplam krediler içerisindeki payı da yüzde 4.8'den yüzde 5.1'e çıktı. 
     
     TEKSTİL SEKTÖRÜ İLK SIRADA 
     Batık kredilerde ise tekstil sektörü başı çekti. Ocak ayı sonu itibariyle tekstil sektöründeki şirketlerin toplam batık kredileri 752.1 milyon YTL olarak gerçekleşti. Sektöre kullandırılan her 100 YTL'lik kredinin 8.3 YTL'si batık duruma geldi. 
     Tekstil sektörünü 660.1 milyon YTL'lik batık krediyle toptan ve perakende ticaret sektörü, 342.1 milyon YTL'yle gıda sektörü izledi. Batık kredilerin kullandırılan kredilere oranı ticaret sektöründe yüzde 5.5, gıda sektöründe yüzde 6.3 olarak gerçekleşti. 
     Daha sonra, 334.4 milyon YTL'lik batık krediyle diğer metal dışı madenler, 246.5 milyon YTL'yle inşaat, 194.7 milyon YTL'yle emlak komisyon, 189.2 milyon YTL'yle tarım, avcılık ve ormancılık, 179.2 milyon YTL'yle kimya, 170.3 milyon YTL'yle metal ana sanayii, 148 milyon YTL'yle taşımacılık, depolama ve haberleşme sektörleri geldi. 
     
</TEXT>
</DOC>
