<DOC>
<DOCNO> 323801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur47.html </URL>
<DATE> 2005/03/14/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
"Akdeniz'de tsunami olursa Güney Asya'daki kadar şiddetli olmaz" 
</HEADLINE>
<TEXT>

     ODTÜ İnşaat Mühendisliği Deniz Mühendisliği Araştırma Merkezi'nden Doç. Dr. Ahmet Cevdet Yalçıner, Akdeniz'de olası bir tsunaminin, Güney Asya'daki kadar şiddetli olmayacağını bildirdi. 
     Antalya'nın Kaş İlçesi'nde Kent Konseyi tarafından düzenlenen ''Akdeniz Tsunamileri ile Afetler ve Afetlere Hazırlık Konferansı'', Belediye Salonu'nda yapıldı. 
     Konferansta konuşan Doç. Dr. Yalçıner, dalgalar, gelgit dalgaları, ender dalgaları ve tsunami depreşim dalgaları olmak üzere 4 çeşit dalga bulunduğunu belirterek, tsunaminin, liman dalgası anlamına geldiğini söyledi. Geçen yıl Endonezya'da meydana gelen tsunami felaketinin, bilim adamlarını hayrete düşürdüğünü ifade eden Yalçıner, bilim adamlarının hazırlıksız yakalandığını söyledi. 
     Yalçıner, ''Çünkü bilim adamları Pasifik bölgesiyle ilgileniyordu. Güney Asya'daki tsunamiden dünya habersizdi. İnsanlar Noelle, tatille uğraşıyorlardı. Dünya bilim adamları, Güney Asya'daki tsunami felaketiyle sınıfta kaldı'' dedi. 
     Tsunamiden korunma yöntemleri için önce tsunami felaketinin bilinmesi ve tanınması gerektiğini vurgulayan Yalçıner, şöyle konuştu 
     ''Denizde derin dalgalar oluşur. Karada, kıyıdan yüksek yerlere kaçılması gerekir. Tsunamide ilk dalga centilmendir. İkinci, üçüncü dalgalar yıkıcıdır. Dalgalar, üç metre boyunda ise insandan hızlı koşar, meraklıyı öldürür.'' Akdeniz'in en derin yerinin Girit-Fethiye-Dalaman arasında 4 bin 300 metre olduğunu ifade eden Yalçıner, 365 yılında Rodos Adası'nda tsunami Depreşim dalga olduğunu, bu konuda kıyıdan 220 metre uzakta katman izleri bulunduğunu kaydetti. Yalçıner, şunları kaydetti 
     ''Akdeniz'de kıyılar yoğun olarak kullanılıyor ve yoğun nüfus var. Akdeniz'de tsunami olursa, Güney Asya'daki kadar şiddetli olmaz. Olursa 100-150 metre kadar kıyıda etkili olur. Tsunami deprem sonrası olur ve deniz çekilir. Bu nedenle insanların kıyıdan kaçma şansı vardır. Deniz çekilmesi olduğunda merakla deniz kıyısına gitme yerine yüksek yere çıkılması gerekmektedir. Denizdeki her deprem tsunami yaratmaz. Deniz dibinde katman olması gerekir. Depreşim dalgası olması gerekir.'' Yalçıner, Türkiye'nin tsunami öncesi uyarı sistemini kurabilecek güçte olduğunu ifade ederek, bunun kurulması için çalışmaların sürdürüldüğünü sözlerine ekledi. 
     AKUT Başkanı Nasuh Mahruki de, toplumların doğal afetlere karşı bilgili, duyarlı ve talepli olması gerektiğini bildirdi. Türkiye'nin depremle ilgili yeterli tedbirleri almadığını öne süren Mahruki, ''İstanbul'da yıkım kararı olan yüzbinlerce bina var. İstanbul depreme hazırlıklı değil. Türkiye'de herşeye af var. Aflar ülkesiyiz. Yerel çabalar bizi ayakta tutuyor'' diye konuştu. 
     
</TEXT>
</DOC>
