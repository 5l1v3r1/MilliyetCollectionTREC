<DOC>
<DOCNO> 335831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun20.html </URL>
<DATE> 2005/04/22/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Talat, Denktaş'a istifasını bir gün önceden sundu 
</HEADLINE>
<TEXT>

     KKTC'de 17 Nisan Pazar günü yapılan cumhurbaşkanlığı seçimini kazanan Başbakan Mehmet Ali Talat, hükümetin istifasını, yarınki tarihli bir mektupla Cumhurbaşkanı Rauf Denktaş'a sundu. 
     Denktaş, meclisi ziyareti sırasında, gazetecilerin, ''Başbakan Talat'ın istifasını yarın kendisine kaçta sunacağını'' sorması üzerine, Talat'ın, istifasını yarınki tarihli bir mektupla kendisine verdiğini, kendisin de yarın, istifayı kabul ettiğini bildireceğini söyledi. 
     Denktaş, ''Yarınki tarihle istifa mektubu verilmiştir. Yarın kendisine kabul ettiğim cevabını duyuracağım, tekrar bir araya gelmeye gerek yok'' dedi. 
     Talat, 24 Nisan Pazar günü saat 16.00'da toplanacak Cumhuriyet Meclisi'nde yemim ettikten sonra Denktaş'tan görevi devralacak, Pazartesi günü Cumhuriyetçi Türk Partisi CTP Genel Sekreteri Ferdi Sabit Soyer'i yeni hükümeti kurmakla görevlendirecek. 
     
</TEXT>
</DOC>
