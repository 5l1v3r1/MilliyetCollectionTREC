<DOC>
<DOCNO> 319424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonyas18.html </URL>
<DATE> 2005/02/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Mel Gibson'ın satın aldığı adanın yerlileri sanatçıyı istemiyor 
</HEADLINE>
<TEXT>

     Avustralyalı sinema yıldızı Mel Gibson'ın satın aldığı egzotik Fiji takımadalarından Mago'nun yerlileri, satışa karşı çıktı. 
     Yerel Fiji Times gazetesinin haberine göre, geçen yıl sonunda bir Japon firmasınca satışa çıkarılan ve ünlü aktör tarafından satın alınan 21 kilometrekarelik Mago adasının yerlileri, satışın iptali için adli yollara başvurmaya kararlı. 
     Adanın yerlilerince oluşturulan derneğin yetkilisi Timoci Vakalevu, ''Adamız ilk olarak 2 bin hindistan cevizi karşılığında satılmış ve atalarımız silah zoruyla adadan kovulmuş. Gitmeyi reddedenlerin başına gelenlerin kanıtları hala duruyor. İskeletleri hala bir çukura doldurulmuş durumda'' diye konuştu. 
     Vakalevu, satışı engellemek için tutacakları avukata verilecek parayı toplamak amacıyla bir fon oluşturacaklarını belirtti. 
     Fiji takımadalarının Başbakanı Laisenia Karase ise özel bir şirkete ait adanın satışına engel olamayacağını söyledi. 
     
</TEXT>
</DOC>
