<DOC>
<DOCNO> 305715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun17.html </URL>
<DATE> 2005/01/12/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Sünniler sandığa gitmeyecek 
</HEADLINE>
<TEXT>

     Can HASASU DHA 

      IRAK'ta 30 Ocak'ta yapılacak seçimler için geri sayım sürerken Irak İslami Partisi'nin IİP lideri Muhsin Abdülhamit Sünnilerin sandığa gitmeyeceklerini savundu. Irak Ulusal Kongresi IUK Başkanı Ahmet Çelebi ise ne olursu olsun bu seçimlerin yapılması gerektiğini vurguladı. 
     Lübnan'dan yayın yapan El Menar televizyonuna konuşan IİP lideri Abdülhamit Irak'taki birçok bölgenin 30 Ocak seçimlerine katılmaya hazır olmadığını bu nedenle de seçim sonucunun Iraklıların iradesini temsil etmeyeceğini iddia etti. Abdülhamit söz konusu bölgelerin hazır olmayışını güvenlik koşullarının yetersizliği ve şiddetin gittikçe tırmanmasına bağladı. Musul, Kerkük, Selahaddin ve Bağdat gibi kentlerde geniş bir seçmen kitlesine sahip olduklarını savunan Kürt asıllı lider şözlerini şöyle sürdürdü 
     "Biz Irak'ta Sünni Şii ayrımı yapılmasına karşıyız. Partimiz İslamidir ve tüm Müslümanları temsil eder, ama karşı grupların tutumu bizi Sünni bir parti kimliğine itmiştir. Seçmenlerini iyi tanıyan biri olarak Iraklı Sünnilerin bu seçimlerde sandığa gitmeyeceklerinden eminim. Bu da ulusal iradenin sonuçlara yansımaması demektir ki Irakı bir iç savaşa ve de bölünmeye götürebilir." 
     
     SEÇİMDEN BAŞKA SEÇENEK YOK 
     El Menar'da aynı programına katılan IUK Başkanı Çelebi ise Eyad Allavi hükümetini başkalarının tetikçiliğini yapmakla suçlarken, "Hükümet yetkilileri çıkıp Suriye ve İran hakkında sert açıklamalar yapıyor. Bu açıklamalar Irak'ın çıkarına değildir. Artık Irak başkaları için savaşmayacaktır" dedi. 
     Irak'ı federal ve demokratik bir ülke yapmak istediklerini ifade eden Çelebi seçimi istemeyenleri 2 gruba ayırdı. Birinci grubu eski Baasçılar ve istikrar istemeyenler', 2'nci grubu da iyi niyetli, ama özel nedenleri olanlar' şeklinde özetleyen Çelebi Irak'ın seçimden başka bir seçeneğinin olmadığını savundu. 
     
</TEXT>
</DOC>
