<DOC>
<DOCNO> 349632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun23.html </URL>
<DATE> 2005/06/07/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Yağmur ormanları yok olma tehlikesiyle karşı karşıya... 
</HEADLINE>
<TEXT>

     Borneo adasındaki tropikal yağmur ormanları, kaçak ağaç kesimi ve orman yangınları nedeniyle 5 yıl içinde yok olabilir. 
     Dünya Yaban Hayatını Koruma Vakfı'nın WWF hazırladığı ''Hazine Adası Tehlikede'' adlı rapora göre, dünyanın üçüncü büyük adası Borneo'da her yıl, İsviçre'nin 3'te 1'i büyüklüğünde ya da 1.3 milyon hektar orman yok oluyor. 
     Raporda, 44'ü sadece Borneo'da bulunan 210'dan fazla memeli hayvana ev sahipliği yapan adada, ormanın yok olmasının vahşi yaşamı olumsuz etkileyeceği, pigme fil ve uzun dönem hayatta kalması zaten şüpheli orangutan gibi ekolojik mucizelerin yaşamını tehlikeye atacağı belirtildi. 
     WWF Küresel Orman Programı Başkanı Chris Elliott, ''Ormanların bu ölçekte yok olmasının sonuçları, sadece hayvan türlerinin önemli kaybına değil, aynı zamanda su kaynaklarının azalmasına ve yerel topluluklar için gerekli turizm gibi ekonomik fırsatların azalmasına yol açacak'' dedi. 
     WWF, Borneo adasında yasal söz sahibi olan Endonezya, Malezya ve Brunei'ye, ''Borneo'nun Kalbi'' olarak bilinen 22 milyon hektardan fazla yağmur ormanını adanın 4'te 1'ini kapsayacak biçimde koruma bölgesine dönüştürmek için yardım etmek istiyor. 
     Ormanlarının yüzde 70'inden fazlasını kaybeden Endonezya, kaçak ağaç kesimine karşı mücadele başlatmasına rağmen, çevreciler, ''yetkililerin ağaç ticaretinin arkasındaki büyük patronların yakalanmasında başarılı olamadığından'' şikayet ediyor. 
     WWP ayrıca, 2020 yılına kadar, mevcut orangutan nüfusunun doğal yaşam ortamlarının yok olması nedeniyle kalıtsal olarak yaşayabilme olasılığının çok düşük olduğunu belirtti. 
     
</TEXT>
</DOC>
