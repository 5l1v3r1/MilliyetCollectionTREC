<DOC>
<DOCNO> 303427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonspo23.html </URL>
<DATE> 2005/01/04/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Ülkerspor Kazanacağız ama çok zor olacak... 
</HEADLINE>
<TEXT>

     Basketbolda, Erkekler Avrupa Ligi C Grubu'nda, deplasmanda Pau Orthez takımıyla yarın TSİ 21.40'da karşılaşacak Ülkerspor, Fransa'ya geldi. 
     İstanbul'dan yaklaşık 4 saat süren uçak yolculuğunun ardından Fransa'nın Pau kentindeki Pau Pyrenees Havaalanı'na gelen turuncu yeşilliler, dinlenmek üzere otele çekildi. 
     Ülkerspor Antrenörü Ergin Ataman, rakiplerinin puan cetvelindeki yerinin kimseyi yanıltmaması gerektiğini belirterek, ''Kazanacağız, ama çok zor olacak'' dedi. 
     Pau Orthez'in, İstanbul'da kendilerini yendikten sonra peş peşe yenilgiler aldığını hatırlatan Ataman, şunları söyledi 
     ''Grupta bu sonuçları almalarının nedeni, sakatlıklardan kaynaklanan kadro eksikliği. Bugüne kadar bir türlü ideal kadrolarıyla sahaya çıkamadılar. Yarın bize karşı tam kadro oynayacaklar. Peş peşe 3 maç almaları halinde grupta iddialı hale gelirler, ancak bu maçı kaybederlerse de lige havlu atarlar.'' Sakat oyuncusu bulunmayan turuncu yeşilliler, bu akşam, yarın karşılaşmanın oynanacağı salonda bir antrenman yapacak. 
     
</TEXT>
</DOC>
