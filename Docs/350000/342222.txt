<DOC>
<DOCNO> 342222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonsiy08.html </URL>
<DATE> 2005/05/13/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Denktaş Dava açtılar diye telaşlanırsak iyi olmaz 
</HEADLINE>
<TEXT>

     Eski KKTC Cumhurbaşkanı Rauf Denktaş, mülkiyet meselesinin maksatlı olarak gündeme getirildiğini belirterek, "Rumların, Güney’de alacakları kararı Kuzey’e gelip infaz etmelerinin mümkün olmadığını" söyledi. 
     Denktaş, Atatürk’ün Mersin’in Silifke İlçesi’ne bağlı Taşucu Beldesi’ne gelişinin 79. yıldönümü törenlerine katılmak üzere geldiği beldede, AA muhabirine yaptığı açıklamada, Rumlarla Türkler arasındaki mülkiyet sorununun başlangıçtan beri olduğunu vurguladı. 
     Mülkiyet sorunu gündeme geldiğinde Rumların, bütün göçmenlere, "sakın takas ve tazminat yoluyla mülkiyet meselesini halletmeyiniz. 
     Hepiniz geri yerlerine gitmeden mesele halledilmeyecek" diye telkinde bulunduğunu belirten Denktaş, şunları söyledi 
     "Yoksa, 1974-75’ten sonra nüfus mübadelesi anlaşması yapıldı, toprak meselesine de gelecektik, ancak onlar engel oldu. Çünkü, bütün Kıbrıs’ı istedikleri için bunu kabul etmemekte ısrarcı davrandılar. 
     Onlar gibi biz de Güney’de mal-mülk bıraktık, onlar o yerlere kendi göçmenlerini yerleştirdi. Biz dava açmadık, ancak siyasi görüşmelerde bu halledilecek diye beklentiye girdik. Bunların niyetleri bozuk olduğu, bütün dünya da onları Kıbrıs’ın meşru hükümeti diye kabul ettiği, Türkiye de bunu engelleyemediği için dava açmaya başladılar." Açılan davaların sorunu çözümleyemeyeceğini ifade eden Denktaş, "Bireysel davalar 40 yıl daha devam eder. 40 yıl daha bireyler birbirini döver öldürür. Adam güneyde malını bırakmıştır, karşılığında birşeyler almıştır, gelip bunun içine yatırım yapmıştır, sen 30 yıl sonra çıkıp geleceksin ve ’burası benim’ diyeceksin bunu kim kabul eder " şeklinde konuştu. 
     
     "GÜNEY’DE ALINAN KARARIN KUZEY’DE İNFAZI MÜMKÜN DEĞİL..." 

     Rumların, mülkiyet meselesini maksatlı olarak gündeme getirdiklerine işaret eden Denktaş, şunları kaydetti 
     "Rum, Kuzey’de de hükümdar olduğunu göstermek, Kıbrıs Türkünü rahatsız etmek, yeni gelen, sempati kazanan ve dünyanın barışçı olarak bildiği yeni idareyi ters yüz etmek için bu yola başvurmuştur. Bizim bundan moralimizi bozmamamız lazım. Benim köylüye söylediğim şu, ’sizin KKTC adında bir devletiniz var mı var, bunu koruyacak mısınız 
     evet, size tapuyu bu devlet mi verdi evet, o zaman siz tapunuza sarılacaksınız. Rumların, Güney’de alacakları kararı Kuzey’e gelip infaz etmesi mümkün değil, sen yatırımına devam et. Ama biz aman efendim dava açtılar diye telaşlanırsak, hele de Türkiye’den gelen sesler moralimizi bozarsa iyi olmaz." 
     
     İNGİLTERE’DEN AVUKATLARLA İSTİŞARE 

     Görevi bırakmadan önce mülkiyet konusuyla ilgili İngiltere’den avukatlarla istişare halinde olduklarını, bu işin peşini bırakmadıklarını ifade eden Denktaş, konuşmasını şöyle sürdürdü 
     "Rum, İngiliz’e diyor ki ben seni dava ederim Güney’de kararı da alırım, AB üyesi olduğum için İngiltere’de senin malın mülkün varsa İngiltere’de infaz ederim. Orada bizim cevabımız ’Avrupa Birliği müktesebatı Kuzey’e yayılmış değil’ oldu. Bu nedenle İngiltere’nin siyaseten ’bunu yapamazsınız, bekleyeceksiniz Kıbrıs meselesi halledilsin’ demeli. Türkiye’nin yapması gereken İngiltere’ye bunu dedirtmektir. Mal-mülk meselesinde en büyük haksızlığa bizim uğradığımızı İngiliz bilir. 
     Biz 11 yıl malımıza-mülkümüze gidemedik, kapılar açılıp da gittiğimizde köyleri yerle bir bulduk, taş üstünde taş bırakmadılar. 
     Kuzey’de ise Türkler sahip çıktı. Onlar köyleri sıfırlayarak sizi istemiyoruz mesajı verdiler. Ah-vah edeceğimize bunlara karşı saldırıya geçmek lazım. 
     Mal-mülk konusunda en büyük haksızlığa Türkler uğramasına rağmen bizim sanki hiç alacağımız yok gibi davranamazlar. Onlar soykırımı yapmıştır, insanları öldürmüşlerdir, memurların maaşlarını ödememişlerdir. Onlardan alacağımız çok var, bunları çıkarmak lazım önlerine." Denktaş, Kıbrıs meselesinin ’sırat köprüsünde’ olduğunu, basının bunu duyurmadığını belirterek, "Eğer, Annan Planı’na onlar da evet 
     demiş olsaydı, bugün Rum bizi sadece dava edecek değildi, polisiyle gelip bizi kulağımızdan tutup dışarı atacaklardı" dedi. 
     
</TEXT>
</DOC>
