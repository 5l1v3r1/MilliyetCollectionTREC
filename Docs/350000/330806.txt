<DOC>
<DOCNO> 330806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonspo30.html </URL>
<DATE> 2005/04/06/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Fenerbahçe'de neşeli antrenman... Serhat maça yetişrilmeye çalışılıyor 
</HEADLINE>
<TEXT>

     Fenerbahçe, hafta sonunda Sakaryaspor ile yapacağı lig maçının hazırlıklarını, bugün tek antrenmanla sürdürdü. 
     Samandıra Tesisleri'nde, Teknik Direktör Christoph Daum yönetiminde gerçekleştirilen yaklaşık 1,5 saatlik antrenmanda, futbolcular koşu ve istasyon çalışmasının ardından yarı sahada taktik ağırlıklı çift kale maç yaptı. Neşeli geçen antrenmanda oyuncular zaman zaman birbirleriyle şakalaşırken, istasyon çalışması sırasında antrenör Koch'un söylediklerini yanlış anlayan kaptan Ümit'e, öteki oyuncular takıldı. 
     Antrenmana, tedavisi süren Servet, grip olduğu bildirilen Van Hooijdonk ve dünkü çalışmada sakatlanan Serhat katılmadı. Semih ise takımdan ayrı çalıştı. Ayak bileğinde sorun olan Serhat'ın, Sakaryaspor maçına yetiştirilmeye çalışıldığı bildirildi. 
     Fenerbahçe, yarın basına kapalı yapacağı antrenmanla Sakaryaspor maçı hazırlıklarına devam edecek. 
     
</TEXT>
</DOC>
