<DOC>
<DOCNO> 339559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy01.html </URL>
<DATE> 2005/05/04/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
AKP Arınç'ın sözleri çarpıtılıyor 
</HEADLINE>
<TEXT>

     AKP Merkez Yürütme Kurulu MYK , Anayasa Mahkemesi Başkanı Mustafa Bumin’le girdiği tartışma konusunda TBMM Başkanı Bülent Arınç’a destek verirken Başbakan Recep Tayyip Erdoğan tartışmanın bitirilmesini istedi. 
     Edinilen bilgilere göre, AKP MYK’nın dört saatlik toplantısında Anayasa Mahkemesi Başkanı Mustafa Bumin’in kuruluş yıl dönümü konuşması, TBMM Başkanı Bülent Arınç’ın bu konuşmalara verdiği yanıtlar üzerinde değerlendirmeler yapıldı. Toplantıda, Arınç’ın açıklamalarının Anayasa’ya uygun olduğu ve Türk idari yargısının niteliklerini ifade etmeye dönük olduğu vurgulandı. Arınç’ın, "Meclis isterse Anayasa Mahkemesi’ni kapatabilir" sözlerinin gerçeği yansıttığı belirtilen toplantıda, "Meclis Başkanı burada Anayasa’nın değiştirilemez ve değiştirilmesi teklif dahi edilemez maddelerinden bahsetmiyor. Meclis’e yasama organı olarak değiştirme yetkisi verilen maddelerden söz ediyor. O halde Meclis Başkanı’nın söyledikleri hukuka uygundur" değerlendirilmesi yapıldı. 
     Arınç’ın sözlerinin çarpıtılarak AKP’ye karşı kullanılmak istendiğinin savunulduğunu toplantıda, "Bir süredir her nedense yüksek yargı organlarının başkanları emekli olmak üzereyken topluma yada bir yerlere mesaj vermek için bu tür konuşmalar yapıyor" ifadesi kullanıldı. 
     Başbakan Erdoğan da AKP olarak yaratılmak istenen gerilim politikalarına asla izin vermeyeceklerini belirterek, parti yöneticilerine "uzatılan her mikrofona konuşmayın" uyarısı yaptı. Erdoğan, tartışmanın daha fazla uzamasının yarar sağlamadığını belirterek, "Parti olarak işlerine bakmaları gerektiğini" ifade etti. 
     
</TEXT>
</DOC>
