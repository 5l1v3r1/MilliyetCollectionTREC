<DOC>
<DOCNO> 346727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonspo17.html </URL>
<DATE> 2005/05/28/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Alex Brezilya'ya gidene kadar sakatlığı düşünmek istemiyorum... 
</HEADLINE>
<TEXT>

     Fenerbahçe’nin 2004-2005 sezonunun son haftasında dün akşam Konyaspor ile yaptığı maçta sakatlanan Brezilyalı futbolcusu Alex de Souza, ülkesine gidene kadar sakatlığını düşünmeden şampiyonluğun keyfini çıkartmak istediğini söyledi. 
     Konya dönüşü, sakatlığı nedeniyle dün gece Bağdat Caddesi’ndeki kutlamalara katılmadan evine giden Brezilyalı futbolcu, bugün ülkesine döndü. 
     Konyaspor maçından sonraki ilk tedavide sol kasığında yırtılma olduğunu hissettiğini belirten Alex, "Bu sabah daha iyiyim. Doğrusunu isterseniz burada MR çektirip düşük bir moralle Brezilya’ya gitmek istemiyorum. Brezilya’ya gidene kadar sakatlık düşünmeden şampiyonluğun keyfini çıkartmak istiyorum" diye konuştu. 
     Brezilya Milli Takım kampına katılacağı için, milli takım doktorunun İstanbul’da kontrolden geçmesine gerek olmadığını ifade eden Alex, 30 Mayıs Pazartesi günü milli takım kampına katılarak tedaviye başlayacağını kaydetti. 
     
</TEXT>
</DOC>
