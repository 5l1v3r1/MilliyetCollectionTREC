<DOC>
<DOCNO> 336257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sontur07.html </URL>
<DATE> 2005/04/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Coplu tecavüz iddiasına 6 yıl sonra beraat 
</HEADLINE>
<TEXT>

     UFUK AKTUĞ Hatay DHA 

İskenderun'da 6 yıl önce molotofla otobüs yaktıkları iddiasıyla hapse mahkum edilen 2 liseli kızın, poliste "coplu tecavüze" uğradıkları iddialarıyla ilgili açtıkları davada, İstanbul Üniversitesi Çapa Tıp Fakültesi'nin işkence raporuna rağmen Adli Tıp'tan gelen rapor üzerine beraat kararı verildi. 
     İskenderun Ağır Ceza Mahkemesi'nde görülen duruşmaya davacı N.C.S 20 ve Gebze Özel Tip Cezaevi'nde tutuklu bulunan F.D.P 23 ile tutuksuz sanıklar Emniyet Amiri Gürkan İlhan, polis memurları Murat Çıkar, Halil Özkan ve Aysun Yüksel katılmadı. N.C.S'nin babası Temim S. ile tarafların avukatları duruşmada hazır bulundu. 
     Duruşmayı Uluslararası Af Örgütü Türkiye Koordinatörlerinden Almanyalı Dr. Barbara Nepter ve Fransız Cloude Edelman ile ABD'nin Adana Konsolosluğu'nda görevli Hamza Uluçay da izledi. 
     Mahkeme heyeti, dosyayla ilgili eksiklerin tamamlandığını belirterek taraflardan son sözlerini sordu. Avukat Bülent Akbay, müvekkillerinin gözaltında işkenceye uğradığının İstanbul Üniversitesi Çapa Tıp Fakültesi'nin raporuna göre sabit olduğunu öne sürerek sanıkların cezalandırılmasını istedi. 
     Sanık polislerin avukatı Oya Aydın ise daha önce sanıkların suçsuz olduğu yönünde verdikleri savunmaları tekrar ettiklerini, suçun işlendiğine yönelik delillerin yeterli olmadığını, İstanbul Adli Tıp Kurumu'nun verdiği raporda işkenceye yönelik bir kanıt bulunmadığını ve bu nedenle beraatlerini istedi. 
     Savcı Mehmet Çavkan da dosyadaki belge ve raporlara göre mağdurelerin işkenceye uğradıklarına yönelik bir kanıt bulunmadığını belirterek, sanıkların beraatini talep etti. Mahkeme heyeti de delili yetersizilğinden sanık polislerin beraatine karar verdi. 
     
</TEXT>
</DOC>
