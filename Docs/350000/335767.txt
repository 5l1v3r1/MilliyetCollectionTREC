<DOC>
<DOCNO> 335767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/spor/spo08.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayhan şimdi yandı 
</HEADLINE>
<TEXT>


Uluslararası Atletizm Federasyonu, milli atlete verilen bir yıllık cezayı az buldu ve Türkiye'yi uyardı. Süreyya'nın iki yıl cezası onaylanmazsa Atletizm Federasyonu mahkemeye verilecek 


Merkez Ceza Kurulu'nun, Süreyya Ayhan'ın cezasını 2 yıldan bire indirmesi Atletizm Federasyonu'nun başını belaya soktu. 
Uluslararası Atletizm Federasyonu, Ayhan'ın cezasının 2 yıla çıkarılmaması halinde federasyonu mahkemeye vereceğini açıkladı. IAAF Genel Sekreteri Istvan Gyulai tarafından federasyona gönderilen yazıda, Ayhan'ın cezasının 2 yıla çıkarılması gerektiği, yerel otoritenin cezayı indirme gibi bir yetkisinin olmadığı belirtildi. 27 Nisan'a kadar cezanın düzeltilip, düzeltilmeyeceği konusunda bilgi isteyen IAAF'ın, verilen sürenin dolmasının ardından mahkeye gideceği, masrafları da Türkiye'ye ödeteceği öğrenildi. 
Federasyondan kamp isteği geri çevrilen Süreyya Ayhan, cezasının iki yıla çıkması halinde 2006 Ekim'inde pistlere geri dönebilecek. Konuyla ilgili açıklama yapan Federasyon Başkanı Mehmet Terzi, IAAF'tan gelen yazıyı Merkez Ceza Kurulu'na gönderdiklerini belirterek, "Biz bugüne kadar kurallar ve kanunlarla hareket ettik. Bundan sonra da böyle olacak. Yücel Kop ve Süreyya Ayhan yaptıkları açıklamalarla kamuoyunu yanıltıyorlar. Sahte imza atan, doping kontrolünde dublör kullanan, verilen idrarda su çıkmasına sebep olan biz miydik Burası Yücel Kop'un federasyonu değil. Ben burada olduğum müddetçe milli takımda görev alamaz" diye konuştu. 


</TEXT>
</DOC>
