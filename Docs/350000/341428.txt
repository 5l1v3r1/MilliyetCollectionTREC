<DOC>
<DOCNO> 341428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/spor/spo30.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



BOKS 

Ringi salladık 
Norveç'te organize edilen 3. Avrupa Bayanlar Boks Şampiyonası'nın ikinci gününde sporcularımız fırtına gibi eserek, altı maçtan beşini kazandılar. 52 kiloda Sümeyra Kaya, ev sahibi ülkeden olan rakibini devirip, üçüncü tur vizesi aldı. 50'de Hasibe Özer, 54'te Seda Duygu Aygün, 57'de Nagihan Gül de ikinci tura adını yazdırdı. 48 kilo boksörümüz Beyhan Karacibioğlu ise Rus rakibine yenilerek elenen tek sporcumuz oldu. 

PARALİMPİK 

Engelli müjdesi 
İşitme Engelli sporcuların ödüllerini artıran yönetmelik değişikliği dün yürürlüğe girdi. İşitme Engelliler Olimpiyatı'nda birinci sporcu 2 bin, ikinci bin 500, üçüncü bin altın alırken, Dünya Şampiyonaları'nda bin, 750 ve 500, Avrupa'da da 600, 400 ve 200 altın dağıtılacak. Uluslararası Sağırlar Komitesi ve Avrupa Sağırlar Organizasyonu müsabakalarında dereceye girenler de ödül yönetmeliğinden faydalanacak. 

GÜREŞ 

Kara şoku 
Avrupa Serbest Güreş Şampiyonası'nda sakatlanan ve dizinden ameliyat olan Kırkpınar Başpehlivanı Recep Kara, bu yıl Edirne'de çayıra çıkamayacak. Üç aydan önce antrenmana başlayamayacağı açıklanan Kara'nın, eylüldeki Dünya Şampiyonası'na da katılamayacağı açıklandı. Kara'nın yerine 120 kiloda milli mayoyu yeniden Aydın Polatçı'nın giymesi bekleniyor. 

ATLETİZM 

Baraja takıldık 
Hannover Yarı Maratonu'nu 1.21.34 ile Damla Yenigelen kazandı. Erkeklerde de Ahmet Yavuz, 1.07.35 ile ikinciliği kazandı. Yarı maratona katılan diğer milli atlet Lale Öztürk 5. olurken, Furgan Boyan 5., Münir Cura da 12.'liği elde etti. Gutenberg Mainz Maratonu'nda da Fecri İdin ve Yeter Gülal 5., Gülşen Aşıkoğlu 6. oldu. Ancak bu sporcularımızın yarı maraton dereceleri Akdeniz Oyunları barajlarının altında kaldı. 

DARÜŞŞAFAKA 

Daçka'da Becerikli dönemi 
Basketbol Ligi takımlarından Darüşşafaka'da, kulüp başkanlığına Kutlay Becerikli getirildi. Yeşil - Siyahlı kulübün olağan genel kurul toplantısı sonucunda yeni yönetim kurulu ise şu isimlerden oluştu İsmail Özsöz, Engin Kattanalp, Yunus Bahadır Yanıkömeroğlu, Hayrettin Taşdelen, Aytekinhan Yıldırıcı ve Berna Nuri Süer. 

ALMANYA 

Biricik'e yakıştı 
Almanya Kupası'nda Telekom Bonn ile Köln arasında oynanan Kupa finalinde Bonn'u 85 - 75 mağlup eden Köln geçtiğimiz yıl olduğu gibi bu sene de mutlu sona ulaştı. Final maçında Türk hakem Murat Biricik de görev yaptı. Bu arada, Frankfurt'ta düzenlenen Final - Four organizasyonunda Murat Didin'in takımı Opel Skyliners EnBw'ye 91 - 67 yenilerek dördüncülükte kaldı. 

BASKETBOL 

Büyük Kolej iddialı 
Manisa'da oynanan Play - Out karşılaşmaları sonunda ligde kalmayı başaran Büyük Kolej, gelecek sezon güçlü bir kadro kurmak için kolları sıvadı. Büyük Kolej coachu Naci Özonay, "Gelecek sezon korkulu rüya görmek istemiyoruz. Yeni sezonda daha güçlü bir kadroyla mücadele edeceğiz ve düşme potasından uzak kalarak, daha büyük hedefler için uğraş vereceğiz" dedi. 

BASKETBOL 

Zorlu final 
Koç Allianz'ın düzenlemiş olduğu ve 1995 doğumlulardan oluşan takımların katıldığı basketbol turnuvasında, FMV Işık Spor'un 15 Mayıs'ta Bostancı PTT Tesisleri'nde oynanacak finaldeki rakibi İstanbul Belediyesi oldu. Eski Efes'li Okan Şahin'in antrönörlüğünü yaptığı Işık Spor 7 maçtır yenilmezliğini koruyor. 

VOLEYBOL 

Filede rota Bulgaristan 
Dünya Erkekler Voleybol Şampiyonası Avrupa 2. tur eleme grubu karşılaşmalarına katılacak milli takım, bugün İstanbul'dan otobüsle Bulgaristan'a gidecek. Varna kentinde 13 - 15 Mayıs tarihleri arasında düzenlenecek maçlarda, Türkiye ve ev sahibi Bulgaristan'ın yanısıra Slovakya ve Romanya da yer alacak. 

MAVİ KUPA 

Bahçeşehir ve Ankara finalde 
Mavikupa Üniversitelerarası Basketbol Şenliği'nde yarı final karşılaşmaları dün oynandı ve finale kalan takımlar belli oldu. Günün ilk yarı final maçında Gazi Üniversitesi'ni nefesleri kesen mücadele sonunda 78 - 77 yenen Bahçeşehir Üniversitesi finale yükseldi. Marmara Üniversitesi'ni 93 - 83'lük skorla mağlup eden Ankara Üniversitesi de finalde Bahçeşehir Üniversitesi'ne rakip oldu. Bugün 15.30'da Akatlar Salonu'nda oynanacak finali kazanacak ekip, 28 Haziran - 3 Temmuz tarihleri arasında Polonya'da düzenlenecek Avrupa Üniversiteler Basketbol Şampiyonası'nda Türkiye'yi temsil edecek. 

PFDK 

Boğa ceza yedi, hesaplar değişti 
PFDK, Zeytinburnu Stadı'ndaki Gaziantep maçında çıkan olaylar nedeniyle İstanbulspor'un sahasını bir maç kapattı. Beşiktaş maçını Şampiyonlar Ligi finali için prova niyetine Olimpiyat Stadı'nda oynaması planlanan Sarı - Siyahlılar, bu mücacedeleyi büyük ihtimalle İzmit'te yapmak zorunda kalacak. Hakeme saldıran İstanbulspor'un malzemecisi Abdülkadir Yanar'a da bir yıl hak mahrumiyeti cezası kesildi. Galatasaray'a 2 bin 500, Fenerbahçe'ye de 5 bin YTL ceza geldi. 

B GENÇ MİLLİLER 

Haydi çocuklar 
17 Yaşaltı B Genç Milli Takımımız, 23. Avrupa Şampiyonası'nda bugün Hırvatistan ile yarı final mücadelesi oynayacak. İtalya'nın Cascina kentindeki Simone Redini Stadı'nda TSİ 17.30'da başlayacak karşılaşmayı, Slovak Pavel Olsiak yönetecek. Final ise 14 Mayıs'ta oynanacak. 

BURSASPOR 

Sonuna kadar 
Bursaspor'un Süper Lig umudu bitmedi. Yeşil - Beyazlılar'ın İkinci Başkanı Yunus Egemenoğlu, "Bu umudu son ana kadar kovalayacağız. Teknik Direktör Yalçın Gündüz ile yenilgi görmedik. 10 maçta evimizde puan dahi kaybetmedik" dedi. 

ŞAMPİYONLAR LİGİ 

30 milyon euro gelir 
Futbol Federasyonu Genel Sekreter Yardımcısı Metin Kazancıoğlu, 25 Mayıs Çarşamba günü İstanbul'da yapılacak Şampiyonlar Ligi finalinden 30 milyon euro gelir beklediklerini açıkladı. Kazancıoğlu, 70 bin biletin tamamının satıldığını da ifade etti. 

YÜKSELME KURALARI 

EGO - Boluspor Ceyhan - Giresun 
Üçüncü Lig'de gruplarında ikinci sırayı alarak yükselme maçlarına katılmaya hak kazanan takımların kuraları dün Ankara'da çekildi. Denizli Atatürk Stadı'nda 15 Mayıs Pazar günü yapılacak maçlarda saat 14.00'te EGO Spor ile Boluspor, saat 16.30'da da Ceyhanspor ile Giresunspor karşı karşıya gelecek. Galip gelecek iki takım gelecek sezon İkinci Lig B Kategorisi'ne çıkacak. 

ERSUN YANAL 

'Milli Takım'ın renkleri olmaz' 
A Milli Futbol Takımı Teknik Direktörü Ersun Yanal, Çanakkale Onsekiz Mart Üniversitesi'nde ÇOMÜ Beden Eğitimi Öğretmenliği bölümünde, "Futbolda takım çalışması" konulu konferansa katıldı. Yanal, renkler veya takımların Milli Takım'ın üzerinde olamayacağını ifade etti. 

KALDER paneli 

Türkiye Kalite Derneği'nin KALDER düzenlediği "Etik Rekabet ve Başarı" konulu panel yarın İstanbul Olimpiyatevi'nde yapılacak. Spordan Sorumlu Devlet Bakanı M.Ali Şahin, Fenerbahçe Başkanı Aziz Yıldırım, Galatasaray Başkanı Özhan Canaydın, basketbolcu İbrahim Kutluay'ın konuşmacı olarak katılacağı panelde Dünya'nın en iyi hakemi olarak bilinen İtalyan Pierluigi Collina da yer alacak. 

Final GOAL'de 

Avrupa ve Dünya futbolunun nabzını tutan GOAL, bu ayki sayısında Şampiyonlar Ligi Finali'ni mercek altına aldı. Finalin İstanbul'a alınma öyküsünü Şenes Erzik'in ağzından aktaran dergi, Şampiyonlar Ligi finalinde forma giyen ilk Türk futbolcusu olan Yıldıray Baştürk'ün yaşadıklarını da yansıtıyor. 


</TEXT>
</DOC>
