<DOC>
<DOCNO> 311692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonsiy03.html </URL>
<DATE> 2005/02/02/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan'dan gazetecilere ''hediye'' sitemi Vicdansızlar 
</HEADLINE>
<TEXT>

     Eşine Rusya'da verilen maddi değeri yüksek hediyelerin bir kısmını iade eden, bir kısmını da Başbakanlık envanterine kaydettiren Başbakan Recep Tayyip Erdoğan, dün AKP grup toplantısının sonunda gazetecilere "hediye" siteminde bulundu. 
     Grup toplantısına katılan bal üreticileri, sektörlerine yaptığı katkılardan ötürü Erdoğan'a teşekkür ederek bal hediye etti. 
     Hediyeyi alırken kendisini görüntülemeye çalışan gazetecilere dönen Erdoğan "Fiyatını iyi öğrenin. Gerekirse Başbakanlık envanterine kaydederiz" dedi. Bir foto muhabirinin "Biz foto muhabiriyiz, sadece fotoğraf çekiyoruz. Haberi muhabirler yazıyor" sözleri üzerine Erdoğan, "Vicdansızlar, bana verilen tişörtü bile yazıyorsunuz. Tişört, tişört" yanıtını verdi. Ayrıca memur sendikalarından bir grup da, memurlara 1 derece verilmesi kararı nedeniyle Erdoğan'a çiçek sundu. 
     
</TEXT>
</DOC>
