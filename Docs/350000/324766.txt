<DOC>
<DOCNO> 324766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko42.html </URL>
<DATE> 2005/03/18/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Otomotiv sektörü raporu 2005'te otomobil pazarı yüzde 20 daralacak 
</HEADLINE>
<TEXT>

     Otomotiv Sanayii Derneği OSD , sektörün 2005 yılındaki ihracatının 11-12 milyar dolar olarak gerçekleşmesinin öngörüldüğünü bildirdi. 
     OSD'nin 31. Olağan Genel Kurulu'na sunulan faaliyet raporunda, özellikle petrol fiyatlarındaki artışın girdi maliyetlerini yükseltmesinin beklendiğine dikkat çekildi. 
     Geçtiğimiz yıl toplam araç satışlarının, sektör için iyi bir yıl olan 2003'e göre arttığı ve rekor yıl olan 2000 yılı değerlerini geçtiği vurgulanan raporda, 2004'ün, otomobil ve bazı hafif ticari taşıt araçlarında vergilerin sık sık değiştirildiği bir yıl olduğu belirtildi. 
     Raporda, bu değişikliklerin zaman zaman pazarda önemli belirsizlikler yaratarak, pazarın doğal seyrini de olumsuz etkilediği vurgulandı. 
     
     2005 BEKLENTİLERİ 
     OSD'nin 2005 yılı tahminlerine de yer verilen raporda, hurda araçlara ÖTV indirimi teşviğinin kalkması nedeniyle, bu yıl otomobil pazarının yüzde 20 düzeyinde daralmasının beklendiği kaydedilerek, şöyle denildi 
     ''Ticari araç pazarında da daralma beklentisine paralel olarak, sektörde kapasite kullanma oranlarının düşeceği tahmin edilmektedir. 
     Toplam pazarda da düşüş oranının yaklaşık yüzde 20 olacağı ve 2005 yılında otomobil pazarının 350 bin adet, toplam pazarın ise 600 bin adet düzeyinde gerçekleşeceği beklenmektedir.'' Raporda, bu yıl ihracatla ilgili yeni başlayacak önemli bir proje bulunmadığı, bu nedenle 2005'te sektörün ihracatında yüzde 10 dolayında bir artış beklendiği kaydedildi. 
     Toplam taşıt aracı üretiminin gerek iç pazar, gerekse ihracattaki koşullara bağlı olarak 750 bin adede gerileyeceği tahmin edilen raporda, ''Sektörün toplam ihracatı ana ve yan sanayi dahil olmak üzere 2004 yılında 10 milyar dolar civarında olmuştur. 2005 yılındaki ihracat ise 11-12 milyar dolar olarak öngörülmektedir'' denildi. 
     
</TEXT>
</DOC>
