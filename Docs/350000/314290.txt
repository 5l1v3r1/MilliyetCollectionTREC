<DOC>
<DOCNO> 314290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/guncel/gun07.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylemciler öldükleriyle kaldılar 
</HEADLINE>
<TEXT>


MUSA KESLER İstanbul 

Yargıtay, F tipi cezaevlerini protesto amacıyla Küçükarmutlu'da başlatılan ve 4 kişinin ölümüyle sonuçlanan operasyonda yakalanan 16 sanığa "yasadışı örgüt üyesi olmak" suçundan verilen hapis cezalarını bozdu. 
Yargıtay'ın bozma kararında, sanıklara örgüt üyesi denilemeyeceği, eylemlerin örgüte yardım niteliği taşıdığı ifadesi kullanıldı. Küçükarmutlu'da başlatılan ölüm oruçlarını sona erdirmek amacıyla 5 ve 13 Kasım 2001'deki operasyonlarda gözaltına alınan 16 kişi hakkında DHKP-C üyesi oldukları gerekçesiyle İstanbul DGM'de dava açıldı. 2 sanık 14 yıl 7'şer ay, 14 sanık da 12.5'ar yıl hapse çarptırıldı. Yargıtay 9. Ceza Dairesi, temyiz incelemesi sonucu yerel mahkemenin kararını bozdu. Bozma kararında, bir kısım sanıkların ölüm orucu eyleminde bulunduğu, bir kısım sanıkların da bu kişilere yardım ettiğinin belirtildiği, ancak silahlı çete ile organik bağ içinde gerçekleştirdikleri herhangi bir eylemin kanıtlanamadığı vurgulandı. Sanıklar hakkında hükmün yasadışı örgüte yardım etmek suçundan kurulması gerektiğinin bildirildiği kararda, tutuklu bulunan Zeki Doğan, Sinan Tökü, Güzin Tolga, Eylem Göktaş, Ahmet Güzel, Gamze Turan ve Vedat Çelik'in tahliyesine karar verildiği bildirildi. 
Bozma kararı ile 16 sanığın yeniden yargılanmasına, önümüzdeki günlerde İstanbul 14. Ağır Ceza Mahkemesi'nde başlanacak. 


</TEXT>
</DOC>
