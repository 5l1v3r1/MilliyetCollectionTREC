<DOC>
<DOCNO> 304852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sondun19.html </URL>
<DATE> 2005/01/09/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
KKTC'de 'sol güçler' ittifakı kuruldu 
</HEADLINE>
<TEXT>

     KKTC Cumhuriyet Meclisi'nde birer milletvekiliyle temsil edilen Toplumcu Kurtuluş Partisi TKP ile Birleşik Kıbrıs Partisi BKP , 20 Şubat'ta yapılacak milletvekilliği erken genel seçimine birlikte girmek için ''TKP-BKP Sol Güçler İttifakı''nı kurdu. 
     İttifak protokolünü TKP Genel Başkanı Hüseyin Angolemli ve BKP Genel Sekreteri İzzet İzcan imzaladı. 
     Protokole göre, iki parti, ''Annan Planı temelinde çözümün önünü açmak hedefi çerçevesinde, Kıbrıs'ta barış için güç birliği'' oluşturdu. 
     İki parti başkanının ittifakın eş başkanları sayılacağı belirtilen protokolde, iki partinin özerkliklerini koruyacakları, ancak seçimlere ortak listeyle girecekleri kaydedildi. 
     Protokole göre, TKP Genel Başkanı Hüseyin Angolemli seçimde Gazimağusa'dan, BKP Genel Sekreteri İzzet İzcan ise Lefkoşa'dan aday olacak. 
     TKP ve BKP, 14 Aralık 2003 milletvekilliği seçimine, Barış ve Demokrasi Hareketi BDH çatısı altında girmişti. 
     
</TEXT>
</DOC>
