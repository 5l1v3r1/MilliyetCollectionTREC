<DOC>
<DOCNO> 348032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/ekonomi/eko01.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Deutsche Bank, Doğan TV'ye ortak oldu 
</HEADLINE>
<TEXT>


Deutsche Bank, tamamı Doğan Yayın Holding'e DYH ait Doğan TV'nin hisselerinin yüzde 19.99'unu 150 milyon dolara satın aldı. Deutsche Bank Avrupa Global Piyasalar Başkanı Ivor Dunbar, "Anlaşma, Türkiye'ye artan güvenimizin en iyi göstergesi" dedi 

EKONOMİ SERVİSİ 

Doğan Yayın Holding, Doğan TV'nin hisselerinin 19.99'unu , 150 milyon dolara Deutsche Bank'a satıyor. Deutsche Bank ve Doğan Yayın Holding'in DYH , yüzde 100'ü DYH'e ait olan Doğan TV Radyo Yayıncılık hisselerinin satışına yönelik yürüttüğü görüşmelerin dün tamamlandığı açıklandı. Deutsche Bank ve DYH arasında görüşmelerin başladığı daha önce İMKB'ye 14 Nisan 2005'de bildirilmişti. 

Deutsche Bank yönetimde 
Dün yapılan açıklamada ise Deutsche Bank'ın Doğan Yayın Holding ile uzun süredir devam eden işbirliğinin bir parçası olarak, tamamı DYH'ye ait olan Doğan TV'nin yüzde 19.99 hissesini 150 milyon ABD Doları karşılığında satın aldığı duyuruldu. Doğan TV'nin 7 kişilik Yönetim Kurulu'nun 1 üyesinin bundan böyle Deutsche Bank tarafından atanacağı belirtildi. 

'Türkiye'ye güvenimiz artıyor' 
Deutsche Bank Avrupa Global Piyasalar Başkanı Ivor Dunbar, "Doğan Yayın Holding gibi başarılı finansal performansı ve güçlü yönetimi olan bir gruba yatırım yapmaktan ötürü çok memnunuz" dedi. Ivor Dunbar, ortaklığa ilişkin olarak yaptığı açıklamada, "Deutsche Bank'ın Türkiye'de bankacılık lisansı alması ve Bender Menkul Kıymetler'in satın alınması ve son olarak Doğan Yayın Holding ile yapılan anlaşma, yüksek büyüme potansiyeli taşıyan Türkiye'ye artan güvenimizin en iyi göstergesidir" sözlerine yer verdi. Dunbar, "DYH ile yaptığımız ortaklığın ve yatırımın heyecan verici açılımları olacaktır" dedi. 
Doğan Yayın Holding CEO'su Mehmet Ali Yalçındağ ise bu ortaklığın Deutsche Bank'ın Türkiye ve DYH'ye olan güveninin bir göstergesi niteliğinde olduğunu söyledi. Yalçındağ, DYH'nin operasyonel ve finansal sonuçlarındaki başarısı kadar, kurumsal yönetim anlayışındaki istikrarlı çizgisiyle, özellikle kurumsal yatırımcıların uzun vadeli yatırım portföylerinde önemli bir yeri olduğunu belirtti. Yalçındağ, "Deutsche Bank ortaklığı, uluslararası ve finansal bilgi birikimizi ve deneyimimizi bir kat daha artıracak" dedi. 

'Paylaşmaya inanıyoruz' 
"Bu ortaklık, Türkiye'nin ve Doğan Yayın Holding'in büyüme potansiyeline yönelik inancımızı bir kat daha artırıyor" diyen Yalçındağ, şöyle devam etti 
"Yabancı ortaklıkların olumlu katkılarına inancımızı ve büyüme stratejimizdeki paylaşmacı tutumumuzu, 1996 yılından bu yana yaptığımız DYH-Egmont Danimarka işbirliği ile Doğan Egmont çocuk dergileri yayıncılığı, DYH-Burda Almanya işbirliği ile DBR Dergi Yayıncılığı, Doğan TV-Time Warner Amerika işbirliği ile CNN Türk gibi girişimlerle sürdürdük. Deutsche Bank anlaşmasıyla bunlara bir yenisini eklemekten mutluluk duyuyoruz." 

Farklı bölgelere yatırım planı Doğan Yayın Holding CEO'su Mehmet Ali Yalçındağ, Doğan TV'nin yüzde 20 hissesinin satışı ile birlikte, Deutsche Bank ile ilişkilerde yeni bir döneme girildiğine işaret etti. Yalçındağ, "Grubun orta vadeli stratejilerinden biri de, diğer işkollarında da planlandığı gibi TV-Radyo yayıncılığında da coğrafi olarak farklı bölgelere yatırım yapan ilk Türk medya kuruluşu olmak" dedi. 

Doğan TV çatısı altındaki yayınlar Doğan TV, Kanal D ve CNN Türk'den oluşan iki ulusal kanal ve Dream TV Müzik Kanalı'nın içinde bulunduğu 4 kablo TV ile 3 radyo kanalı ve prodüksiyon şirketi ANS Production'ı içeriyor. Doğan TV, Türkiye toplam TV-Radyo reklam pazarında yüzde 29 pazar payı ile de lider konumda. 


</TEXT>
</DOC>
