<DOC>
<DOCNO> 313683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/yasam/axyas01.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bana katilleri göstermeyin' 
</HEADLINE>
<TEXT>


Oğlu ve eşi Prof. Dr. Sadettin Güner'i öldürenlerin fotoğraflarına bile bakamadığını söyleyen Melek Güner, duruşmaya gitmeyecek 

TEKİN ATAY Trabzon DHA 

Trabzon'da, 7 Ocak'ta yanlış hedef seçilerek 3 yaşındaki oğlu Selçukhan ile birlikte otomobilinde öldürülen Karadeniz Teknik Üniversitesi KTÜ Öğretim Üyesi Prof. Dr. Sadettin Güner'in 41 eşi Melek Güner, duruşmalara katılmak istemediğini belirtti. Güner, Ağır Ceza Mahkemesi'ne dilekçe göndererek ifadesinin talimatla alınmasını talep etti. 

'Göz göze gelemem' 
Zanlı İsmet Meral ve yeğeni Burak Reis'in yargılanmalarına, 7 Mart'ta Trabzon Ağır Ceza Mahkemesi'nde başlanacak. Zanlıların 2'şer kez ömür boyu hapis istemiyle yargılanacağı davanın duruşmalarına katılmak istemediğini bildiren Güner, "Katillerle göz göze gelmek istemiyorum. Zaten yeterince acı çektik" ifadesini kullandı. 

'Duymak istemiyorum' 
Eşini ve çocuğunu öldürenlerin gazetelerdeki fotoğraflarına bile bakarken sinir krizi geçirdiğini söyleyen Güner, şöyle devam etti 
"Mahkemede, katillerin yüzlerine bakmak, eşim ve oğlumu nasıl katlettiklerini anlatmalarını dinlemek zorunda kalacağım. Bu durum, acılarımı daha da dayanılmaz hale getirecek. " 
Öte yandan halen Trabzon Bahçecik Cezaevi'nde tutuklu bulunan Meral ile Reis de, mahkemeye dilekçe göndererek, can güvenliği nedeniyle Trabzon yerine Erzurum veya Ankara'da yargılanmak istediklerini bildirdiler. 



</TEXT>
</DOC>
