<DOC>
<DOCNO> 328112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun58.html </URL>
<DATE> 2005/03/29/ </DATE>
<TIME> 21.49 </TIME>
<AUTHOR>  </AUTHOR>
<HEADLINE>
Akayev "Yasal güvence verilirse, istifa etmeye hazırım" 
</HEADLINE>
<TEXT>

     Kırgızistan'ın devrik Devlet Başkanı Askar Akayev, kendisine yasal güvence verilirse istifa etmeye hazır olduğunu söyledi. 
     Akayev, Rusya'nın Kanal 1 televizyonunda katıldığı programda, istifa edip etmeyeceği yönündeki soruya, ''Bana bu konuyla ilgili güvencelerin verilmesi ve bunun, şu andaki Kırgız yasalarıyla tam uyum içinde olması halinde, elbette...'' açıklamasını yaptı. 
     Bu arada, Kırgızistan'da yeni parlamento başkanı Omurbek Tekebayev de Associated Press'e yaptığı açıklamada, Akayev ile görüşülebilecek tek meselenin, iktidarın devri olacağını belirtti. 
     Askar Akayev, Ekho Moskova radyosuna yaptığı açıklamada, ''Şu ana kadar devlet başkanlığından istifa etmedim. Bu nedenle kendimi tek ve meşru, seçilmiş devlet başkanı olarak görüyorum. Şu anda istifa etmek için bir neden göremiyorum'' demişti. 
     
</TEXT>
</DOC>
