<DOC>
<DOCNO> 325964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonspo08.html </URL>
<DATE> 2005/03/22/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İlhan Cavcav, Daum ile Samet Aybaba'ya sert çıktı... 
</HEADLINE>
<TEXT>

     Gençlerbirliği Kulübü ve Kulüpler Birliği Başkanı İlhan Cavcav, Rezerv Lig için hazır olmadıklarını söyleyen Fenerbahçe Teknik Direktörü Christoph Daum ile Büyükşehir Belediyesi Ankaraspor Teknik Direktörü Samet Aybaba'ya tepki gösterdi. 
     İlhan Cavcav, Futbol Federasyonu ve Kulüpler Birliği olarak Rezerv Ligin yapılmasına karar verdiklerini belirterek, ''Geçtiğimiz günlerde İstanbul'da bu konuda bir toplantı yaptık. Hemen hemen tüm kulüplerin olumlu cevap verdiği Rezerv Lig için Daum ve Samet Aybaba hazır olmadıkları gerekçesiyle ertelenmesini istemişler. Bana göre bu çok doğal. Çünkü, bu 2 teknik adam kulüplerinden milyon dolarları almaya alışmışlar. Şayet Rezerv lige geçilirse, teknik adamlar aldıkları ücretlere karşılık daha çok mesai verecekler. Bu da onların işlerine gelmiyor'' diye konuştu. 
     Cavcav, kulüpler adına, kulüplerin dernekler kanununa göre en yetkili organlarının başkanları olduğuna dikkat çekerek, şunları söyledi 
     ''Kulüpleri yöneten bizleriz. Teknik adamlar bizim maaşlı çalışanlarımızdır. Onlar, biz ne karar alırsak onu uygulamakla mükelleftirler. Rezerv Lig konusunda da hem biz kulüp başkanları, hem de futbol federasyonu başkanı ve yönetimi kararlıyız. Bu lig tüm kulüplerimiz için büyük bir şans olacak.'' 
     
     TÜRK FUTBOLUNUN GELECEĞİ REZERV LİG'DE 
     Mevcut ligde teknik adamların sezon başında transfer ettirdiği bir çok futbolcuya A takım kadrosunda yer veremediği gibi PAF takımlarda da oynatamadıklarına değinen İlhan Cavcav, ''Oysa sezon başında teknik adamlar çok sayıda futbolcu transferi yaptırıyorlar. Sonra bu oyuncular yok olup gidiyor'' dedi. 
     Amaçlarının hem A takımda yer alamayan oyuncuları kazanmak, hem de liglerde görev alamayan hakemlerimizi de bu ligde görevlendirerek, Türk Futbolu'na kazandırmak olduğunu kaydeden Cavcav, ''Göreceksiniz 2 sene sonra 70 milyon Türkiye'den ne hakemler çıkacak, ne futbolcular yetişecek. İşte o zaman herkes İlhan Cavcav'a teşekkür edecek'' diye konuştu 
     
</TEXT>
</DOC>
