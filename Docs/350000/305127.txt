<DOC>
<DOCNO> 305127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonsiy03.html </URL>
<DATE> 2005/01/10/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
DYP'li Menderes'ten ikinci çıkış 
</HEADLINE>
<TEXT>

     DYP'li Aydın Menderes, parti yönetimine yönelik eleştirilerini sürdürüyor. Menderes, partinin aşması gereken iki handikapı bulunduğunu belirterek, bunları "etkili bir muhalefet ortaya koyamamak" ve "teşkilatla oynama" olarak sıraladı. 
     Bir süre önce AKP hükümeti için "Giden belli olmuştur" değerlendirmesinde bulunan, hükümetin alternatifi konusunda ise "Ancak ne yazık ki gelecek olan ortada yoktur" diyen Menderes, partisini "DYP ise siyaset yapmıyor, muhalefet yapmıyor" diye eleştirmişti. Menderes, ANKA'ya yaptığı açıklamada, parti üst yönetimine yönelik eleştirilerini sürdürdü. "DYP şu ana kadar etkili bir muhalefeti ortaya koyamadı" diyen Menderes, kamuoyunun kanaatinin bu yönde olduğunu, pek çok insanın DYP'nin gerekli muhalefeti gerçekleştiremediği kanaatini öne sürdüğüne işaret etti. 
     Menderes, "Burda bir eksiklik olduğu kesindir" derken, şöyle devam etti 
     "Ancak Türkiye bir geçiş dönemindedir. Bir anda dört başı mamur bir muhalefeti ortaya koyabilmenin temel zorlukları da vardır. Bunu da görmemezlikten gelmek doğru olmayacaktır. Ama sonuçta DYP'nin daha etkili, daha dinamik bir muhalefeti, böyle bir partiyi meydana getirmesi gerekiyor. 6 ay önceki değerlendirmelerimi ortadan kaldırmama neden olabilecek somut bir gelişme olmadı. Böyle bir eksiklik var DYP'de." 
     
     "TEŞKİLATLA ÇOK FAZLA OYNANIYOR" 
     Menderes, geçen iki yılda genel merkezin teşkilatla çok fazla oynadığını söyledi. 1-1.5 yılda bir ilde yönetim kurulunu veya il başkanını 6-7 kere değiştirmeyi yanlış gördüğünü belirten Menderes, şunları dile getirdi 
     "DYP'nin etkili, dolu dolu bir muhalefet yapamamak ve bir de kendi iç istikrarını yerli yerine oturtacak teşkilat politikası üretememek gibi mutlaka aşması gereken iki handikap önünde duruyor." Menderes, ancak bunları aşılmaz bulmadığını, umutsuz olmadığını kaydederken, "Sayın Genel Başkan Mehmet Ağar iyi niyetli, gerekli donanımı vardır" diye konuştu. 
     
</TEXT>
</DOC>
