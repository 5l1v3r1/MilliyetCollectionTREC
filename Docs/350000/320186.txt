<DOC>
<DOCNO> 320186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/guncel/gun01.html </URL>
<DATE> 2005/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Enkaz'lara bakan şefkati 
</HEADLINE>
<TEXT>


Kültür Bakanı Atilla Koç, Milliyet'in dün manşetten verdiği 'kültürel enkazlar'la ilgili gerekenin yapılacağını açıkladı 

ÖMER ERBİL İstanbul 

Türkiye genelinde siyasi amaçlarla temelleri atılıp yarım bırakılan kültür merkezleri inşaatlarına ilk tepki Kültür ve Turizm Bakanı Atilla Koç'tan geldi. Milliyet'in dün manşetten verdiği haberde yazılanların doğruluğuna vurgu yapan Koç, şöyle konuştu "Önceki akşam saat 03.00'e kadar kültür merkezlerini masaya yatırıp ekibimle toplantı yaptık. Sabah Milliyet'in manşetini görünce şaşırdım. Acaba toplantıdan mı haberleri oldu, yoksa kalp kalbe karşı mı diye düşündüm. Doğru bir yaraya parmak basmışsınız. Yazdıklarınızın hepsi doğru." 
Bakanlığın bu inşaatları bitirmesinin mümkün olmadığını kaydeden Koç, "Bütçemizle bu merkezleri 300 yılda ancak tamamlarız. 15 bin nüfuslu ilçeye 12 bin metrekarelik kültür merkezi temeli atılmış" dedi. 

Yüzde 85'i yapılan hemen bitirilecek 

Koç, yüzde 85 inşaatı biten kültür merkezlerini bir an önce tamamlayacaklarını belirterek, şöyle devam etti "Geri kalanları belediyeler ve il özel idarelerine devredip atıllıktan kurtulmalarını sağlayacağız. Sineması olmayan 12 ilin kültür merkezlerinin bir an önce bitirilmesi kararındayız." 


</TEXT>
</DOC>
