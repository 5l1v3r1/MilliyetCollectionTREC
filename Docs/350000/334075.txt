<DOC>
<DOCNO> 334075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/ekonomi/eko01.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye cari açıkta 6. oldu 
</HEADLINE>
<TEXT>


Türkiye, ABD, İspanya, İngiltere, Avustralya ve İtalya'dan sonra dünyanın en büyük cari açığını veren altıncı ülkesi oldu 

ANKARA ANKA 

Türkiye geçen yılki 15.4 milyar dolarla dünyanın en fazla cari işlemler açığı veren altıncı ülkesi oldu. ABD, İspanya, İngiltere ve Avustralya ve İtalya'nın arkasından altıncı olan Türkiye'nin bu yıl için öngörülen 15.2 milyar dolarlık açıkla da sıralamadaki yerinin değişmeyeceği tahmin ediliyor. 
IMF'in 180 ülkenin 2002, 2003 ve 2004 yılına ilişkin gerçekleşmelerle 2005 ve 2006 yıllarına yönelik tahminlerini içeren veri tabanında yer alan bilgilere göre, 2004 yılında 114 ülkenin cari işlemlerinde açık, 66 ülkede ise fazla oluştu. 

En fazla açık ABD'de 
Tutar olarak en yüksek açığı 665.9 milyar dolarla ABD, en yüksek fazlayı ise 171.8 milyar dolarla Japonya verdi. Geçen yıl ABD'nin cari açığı 135.2 milyar dolarlık artış kaydetmişti. ABD'yi, geçen yıl açığı 25.6 milyar dolar artarak 49.2 milyar dolara çıkan İspanya izledi. İngiltere 47 milyar dolar ile üçüncü, Avustralya 39.4 milyara çıkan açıkla dördüncü, İtalya ise 24.8 milyar dolara yükselen açıkla Türkiye'nin üzerinde beşinci oldu. 


</TEXT>
</DOC>
