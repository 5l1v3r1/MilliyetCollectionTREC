<DOC>
<DOCNO> 311505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/dunya/adun.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat şimdi gömüldü 
</HEADLINE>
<TEXT>


Filistin'in yeni Devlet Başkanı Mahmud Abbas, Moskova'da 'Arafat döneminin kara lekelerini temizleyeceğini' söyledikten sonra, Batılıların eski lidere 'terörist' demesine de anlayış gösterdi 

DIŞ HABERLER SERVİSİ 


Geçen yıl 11 Kasım'da vefat eden Yaser Arafat, bedenen bu dünyadan ayrılmasının üzerinden yaklaşık 3 ay geçtikten sonra fikren de Filistin'den siliniyor. Filistin'in geçen ay seçilen yeni lideri Mahmud Abbas, Arafat döneminin "kara lekelerini" temizleyeceğini, Arafat'tan miras kalan Filistin'in siyasi ve güvenlik sisteminde büyük refomlar yapacağını söyledi. 
İsrail Başbakanı Ariel Şaron ile 8 Şubat'ta yapacağı zirve öncesinde destek aramak için gittiği Rusya'da Rus liderlerle görüşen Abbas, "Kommersant" gazetesine ilginç açıklamalarda bulundu. 

Önce reformlar 
Yeni Filistin yönetiminin temel amacının hukukun üstünlüğünü tesis etmek olduğunu ifade eden Abbas, Filistin Parlamentosu'nun güvenlik, mali ve idari sistemle ilgili bir dizi reformu yasalaştırmaya başladığını bildirdi. 
Açıklamalarında eski döneme atıflarda bulunan Abbas, "Onun Arafat politikalarında kara lekeler vardı" dedi. 

Olumsuz yönler 
"O Arafat , Batı'da bizim bakışımızdan çok farklı bir şekilde değerlendiriliyordu. Terörist deniliyordu. Görüşmelerde söz verdiği şeyleri yerine getirmemek, reformlara karşı durmakla suçlanıyordu. Diktatör olarak görülüyordu" diyen Abbas, Arafat'ın yönetimiyle ilgili olarak, "Şüphesiz bu olumsuz yönleri görmezden gelemeyiz" ifadesini kullandı. Abbas, böylelikle Arafat'a Batı ve İsrail tarafından yöneltilen eleştirileri üstü kapalı olarak kabullenmiş oldu. 

Şaron'la zirve 
Şaron'la yapacağı zirveye de değinen Filistin lideri, görüşmede somut sonuçlar alınması gereğine işaret etti. Mahmud Abbas, İsrail ile bir anlaşma öncesinde, İsrail askerlerinin işgal altındaki Filistin topraklarından çekilmesi ile İsrail'in Filistinli militanları hedef alarak öldürmeye son vermesinin çok önemli olduğunu vurguladı. 




</TEXT>
</DOC>
