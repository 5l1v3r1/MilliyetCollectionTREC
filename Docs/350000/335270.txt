<DOC>
<DOCNO> 335270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur21.html </URL>
<DATE> 2005/04/20/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Hırsız, karşısında 11 polis görünce saçmaladı Uyumak için girdim .. 
</HEADLINE>
<TEXT>

     Sefa KARACAN DHA 

ANTALYA'nın Alanya İlçesi'nde girdiği apartmanın 5'inci katındaki dairede yakalanan hırsız zanlısı 22 yaşındaki Celal Kaya, karşısında 11 polis görünce, "Ağabey ben kimin evine girdim ki hepiniz buradasınız'' dedi. Sahipleri olmayan daireye uyumak amacıyla girdiğini öne süren Kaya, kendisini görüntüleyen basın mensuplarına, "Serbest kalayım sizi Alanya kalesinden atacağım'' diyerek tehdit savurdu. 
     Olay, bugün saat 02.30 sıralarında Keykubat Caddesi Alkon Sitesi'ndeki 22 numaralı dairede meydana geldi. Sahipleri evde bulunmayan dairenin balkonunda birini gören site sakinleri polisi aradı. Çevrede geniş güvenlik önlemi alan polis, balkona dışardan da girebilmek için itfaiyeden yardım istedi. Operasyon için eve girmek üzere savcıdan izin alınırken, 10 polis memuru eve girdi, çelik yelekli bir polis memuru da itfaiye merdiveniyle balkona çıktı. Kuşatılan evde yapılan araştırmada çocuk odasındaki ranzanın üst katında saklanan Celal Kaya, karşısında 11 polisi görünce neye uğradığını şaşırdı. 
     Yaklaşık 2 saat süren operasyonla hırsızlıktan gözaltına alının Celal Kaya, "Ağabey, ben kimin evine girdim ki tüm polisler burada'' diye sordu. Yorgun olduğunu ve uyumak için eve girdiğini, amacının hırsızlık olmadığını iddia eden Kaya, polis otosuna bindirilirken kendisini görüntüleyen basın mensuplarına, "Serbest kalayım, sizi Alanya Kalesi'nden atacağım'' diye bağırdı. Yanında 20 metrelik bir halat bulunan Celal Kaya'nın, hırsızlıktan sabıka kaydının bulunduğu belirtilirken, olayla ilgili soruşturmanın sürdürüldüğü bildirildi. 
     
</TEXT>
</DOC>
