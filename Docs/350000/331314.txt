<DOC>
<DOCNO> 331314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/spor/spo10.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Barça'ya beraberlik yeter 
</HEADLINE>
<TEXT>


Şampiyonlar Ligi'nden elenmeleri Barcelona'ya olumsuz, Real Madrid'e olumlu etki yaptı. Ligde 38 gündür suskun kalan Brezilyalı Ronaldo, kendini göstermek zorunda. Ama 'El Gran Classico'da öncelikli ihtimal beraberlik 


Nou Camp'taki ilk mücadele, üst düzey form grafiğindeki Barcelona ile bir türlü toparlanamayan Real Madrid'i karşı karşıya getirmişti. Bu kez problemlerini yavaş yavaş çözen Real Madrid, zirvede stresli bir döneme giren Barcelona önünde. Üstelik de kendi evinde. Barcelona'ya beraberliğin yetmesi, ilk ihtimal olarak bu sonucu gösteriyor. Ardından Real Madrid galibiyeti düşünülebilir. 

Valencia-Malaga 
Deyim yerindeyse borusu Mestalla'da öten Valencia'nın yine kendi evinde mutlak favori olduğunu söyleyebiliriz. Üst üste 4 galibiyetten sonra, 4 haftada 1 puanda kalan istikrarsız Malaga'nın şansı yok. 

Numancia-Atletico Madrid 
Son 6 aydaki tek deplasman galibiyetini lider Barcelona'dan alan sıradışı ekip Atletico Madrid, üst üste yenilgilerle artık ikinci lige göz kırpan Numancia deplasmanında da kazanacak güçte. Gol bahsi oynayabilenler Fernando Torres'i düşünebilirler. 

Espanyol-Sevilla 
Aynı puan, ayni galibiyet ve mağlubiyet sayılarına sahip iki ekibin Şampiyonlar Ligi'ne gidebilmek için kader maçı. Üçüncü Villareal'le sadece 1, dokuzuncu Deportivo ile sadece 4 puan farkları olan iki takıma beraberlik yaramaz. Ama en güçlü ihtimal olarak yine beraberlik gözüküyor. Sonra tek farkla da olsa Espanyol galibiyeti. 

Osasuna-Racing 
12 haftadır kazanamayan Osasuna kötü gidişi durduramıyor. Son 7 maçından 4 galibiyet çıkaran Racing Santander'se çıkışta. Yine de Osasuna için çıkışa geçme fırsatı. Önce ev sahibi takımın galibiyeti düşünülebilir, ama uzak durulacak bir maç. 

Athletic Bilbao-R.Sociedad 
Kendi sahasında başarılı iki ekibin mücadelesinde ev sahibi Athletic Bilbao avantajlı. Bask golcüleri Urzaiz ve Ezquerro'nun Nihat'sız Sociedad karşısında şansları yüksek. 

Deportivo-Villarreal 
Çıkıştaki Deportivo La Coruna için Şampiyonlar Ligi potası yolunda çok önemli bir maç. İki ekip de formda, ve son 6 haftada 13'er puan topladılar. Az farkla önce Deportivo, sonra beraberlik düşünülmeli. 

Real Betis-Levante 
Devler Ligi'ne katılmak isteyen Real Betis için puan kaybetmemesi gereken bir maç. İlk yarıdaki maçı deplasmanda kazanan Betis, sahasında da 3 puan alacak güçte. Tek farklı sonuç sürpriz olmaz. 

Mallorca-Real Zaragoza 
Üst gruptan koparak Primera Liga sayfasına yavaş yavaş veda eden Mallorca, Uefa Kupası'na tekrar katılmak isteyen Real Zaragoza önünde direnemeyebilir. Önce beraberlik, sonra Zaragoza. 


</TEXT>
</DOC>
