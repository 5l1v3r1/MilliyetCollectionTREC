<DOC>
<DOCNO> 324305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/yazar/toruner.html </URL>
<DATE> 2005/03/17/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Doğru, bazıları için şaşırtıcıdır 
</HEADLINE>
<TEXT>


Pazar günkü Vatan'da Necati Doğru "İlaç savcımız Rekabet Kurulu'nu da Yaman Törüner'i de mosmor etti" başlıklı bir yazı kaleme almış. Yazıda, "Roche şirketinin bayiine 90 milyon liraya sattığı ilacı SSK hastanesine 230 milyon liradan sokarak devleti soyması olayını" soruşturan savcının iddianamesinde Roche'u haksız bulduğu belirtiliyor. Böylece, Doğru'ya göre, benim "Sonunda Roche haklı çıkacak" başlığıyla kaleme aldığım yazıdaki görüşlerim çürütülmüş oluyor. 
Necati Doğru, "hortumcu" kelimesini Türkçeye kazandıran, takdir ettiğim, kalemi sivri bir arkadaşımdır. Ben olayları incelerken, aşağıdan yukarıya değil, yukarıdan aşağıya bakarım. Çünkü, aşağıdan bakarsanız koninin sivri ucunu göremez, koniyi bir daire, dünyayı da bir düzlem sanırsınız. Ayrıca, yalnız olaylar üzerinde ahkam kesmez, çözüm yollarını da öneririm. 
"Roche" konusundaki görüşlerimde ısrar ediyorum. Sevgili Necati Doğru aşağıdakileri not etsin 
a Herkesi "hortumcu" veya suçlu ilan ederseniz, buna en çok gerçek hortumcular sevinir. Bu sayede, çöp ile saman karışır, hortumcular ayırt edilemez olur. 
b Yolsuzlukla mücadele, gerçekleri apaçık ortaya çıkararak yapılır. 
c SSK hastanelerine pahalı ilaç satılması tabii ki bir yolsuzluktur. Ama, bu yolsuzluğun suçu ne Roche da ne de SSK'ye aynı biçimde ilaç satan diğer ilaç firmalarındadır. 
d Bir yolsuzluk varsa, bunun suçu ihale sistemindedir. İhale sistemi de devlet tarafından hazırlanmıştır. 
e İhale sistemindeki bozuklukları Roche veya diğer ilaç şirketleri düzeltemez. Düzeltmeyi yine devlet yapacaktır. 
f Önemli olan, yolsuzluklara olanak tanımayan sistemlerin oturtulmasıdır. Aksi takdirde, yolsuzlukların önüne geçilemez. 
g Roche ve diğer ilaç firmaları kendilerine verilen serbesti sınırı içinde karlarını maksimize etmeye çalışırlar. Nitekim Sağlık Bakanlığı, konu edilen ilacın en yüksek satış fiyatını belirlemiş, Roche da satışını bu fiyattan yapmıştır. 
h Şimdi, konu edilen ilaç eczanelerde çok daha pahalı satılmaktadır. Çünkü, ihale sistemi kaldırılmış ve ilaç fiyatlarına bir de eczane karı eklenmiştir. 
i Konu edilen ilacı Roche'un bayilerine 90 milyon liraya verdiği de doğru değildir. O yılki toplam satışın 4'üne tekabül eden miktarda bir ilaç, bayilere değil, müşteri kazanmak amacıyla Başkent Hastanesi'ne 88 milyon liradan verilmiştir. 
j Kaldı ki, savcıların iddianameleri "yargıç kararı" veya "dava sonucu" anlamında değildir. Ülkemizde, yargıç kararlarının çoğu savcı iddianamelerine uymamaktadır. 
k Sağlık Bakanı'nın kendisi bile bu konuda Roche'u suçlamamıştır. 
l Eczane zincirleri oluşturulması, jenerik ilaçlara kontrollü olarak izin verilmesi, ilaçların bir bölümünün sadece hastanelerde satılması, tane ile ilaç satılmaya başlanması ve kontrollü bir biçimde ilaç ilanlarına izin verilmesi sorunları önemli ölçüde azaltır. 
Doğru, bazıları için şaşırtıcıdır. 



</TEXT>
</DOC>
