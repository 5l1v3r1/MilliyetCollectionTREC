<DOC>
<DOCNO> 325426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/spor/spo16.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ANADOLU TURU 
</HEADLINE>
<TEXT>



Gaziantep'in keyfi yerinde 
Kırmızı - Siyahlı takımda, Ankaragücü karşısında alınan 2-0'lık galibiyetin sevinci yaşanıyor. Teknik direktör Nurullah Sağlam, Başkent ekibi önünde çok iyi mücadele ettiklerini vurgulayarak önemli bir galibiyet aldıklarını söyledi. Özellikle savunmada çok başarılı oynadıklarını kaydeden Sağlam, "Bu maça mutlak 3 puan parolasıyla çıkmıştık ve hedefimize ulaştık. Defansımız 90 dakika boyunca çok iyi çalıştı. Artık Fenerbahçe ile deplasmanda oynayacağımız maçı düşünüyoruz" dedi. Gaziantepspor sarı kart cezalısı olan Libyalı yıldızı Ettayeb'in forma giyemeyeceği zorlu sınavın hazırlıklarına bugün yapacağı tek idmanla başlayacak. 

Kayseri şokta 
İstanbulspor'la golsüz berabere kalan Kayserispor kaybedilen 2 puana yanıyor. Bu sonuçla ligde kalma hedefi yolunda önemli bir fırsatı harcayan Sarı-Kırmızılı takımın hocası Hikmet Karaman, "Net fırsatları harcayınca bir puanla yetindik" dedi. 

Rizespor pür neşe 
Malatyaspor deplasmanında alınan 3 puan Çaykur Rizespor'da büyük sevinç yarattı. Genel Kaptan Yılmaz Zehiroğlu bu skorla ligdeki yerlerinin tesadüf olmadığını bir kez daha gösterdiklerini vurguladı. Öte yandan futbolculara çarşamba gününe kadar izin verildi. 

Aykut Kocaman çabası 
Süper Lig'deki üst üste 4. yenilgisini kendi sahasında Çaykur Rizespor'dan alan Sarı - Kırmızılı takımda bu maç sonrası görevinden istifa eden teknik direktör Aykut Kocaman'ı ikna çabaları sürüyor. Başkan Hikmet Tanrıverdi, Kocaman'ı istifa kararından vazgeçirmek için çaba harcadıklarını açıkladı. Tanrıverdi, "1-2 gün içinde oturup değerlendirme yapacağız. Kendisini ikna edeceğimize inanıyorum" dedi. 


</TEXT>
</DOC>
