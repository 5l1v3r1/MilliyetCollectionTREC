<DOC>
<DOCNO> 313123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/soneko12.html </URL>
<DATE> 2005/02/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Otomotiv ihracatının yönü 2005'te de Avrupa... 
</HEADLINE>
<TEXT>

     Türk ekonomisinin lokomotifi haline gelen otomotiv sektörü, ocak ayında ihracatının yüzde 73.4'ünü Avrupa Birliği AB üyesi 24 ülkeye gerçekleştirdi. 
     Kıbrıs Rum kesimine ihracat yapılmazken, aday ülke konumundaki Romanya ve Bulgaristan da eklendiğinde, birliğin pazar payı yüzde 75.7'yi buldu. 
     Uludağ İhracatçı Birlikleri UİB verilerinden yapılan derlemeye göre, Türk otomotiv sektörü, ocak ayında, gelişmiş batı ülkeleri başta olmak üzere, 5 kıtada toplam 124 ülke ve özerk bölgeyle 11 serbest bölgeye ihracat yaptı. 
     Toplam 943 milyon 702 bin dolarlık otomotiv ihracatının 693 milyon 330 bin dolarlık kısmı, Türkiye'nin geleneksel olarak en büyük ticari partnerleri konumundaki AB ülkelerinden sağlandı. 
     Bu rakam, toplam otomotiv ihracatının yüzde 73.4'ünü karşılarken, AB üyesi 24 ülkenin 100 ülke karşısındaki potansiyelini de ortaya koydu. 
     
     İHRACATIN YARISINDAN FAZLASI 5 ÜLKEYE 
     AB ülkeleri arasında Almanya, Fransa, İtalya, Hollanda ve İngiltere'ye yapılan ihracat, 504 milyon 424 bin dolar ile toplam otomotiv ihracatının yarısından fazlasını oluşturdu. 
     AB üyesi İspanya, Belçika, İrlanda, Avusturya, İsveç, Yunanistan, Finlandiya, Danimarka, Portekiz, Lüksemburg, Polonya, Letonya, Macaristan, Litvanya, Slovenya, Slovakya, Malta, Çek Cumhuriyeti ve Estonya'ya yapılan ihracat da, yine üst sıralarda yer aldı. Kıbrıs Rum kesimine ise ihracat yapılmadı. 
     
     ADAY ÜLKELERDE DURUM 
     Aday ülke konumundaki Romanya ve Bulgaristan da eklendiğinde birliğin pazar payı yüzde 75.7'yi buldu. 
     Bu iki ülkeye ocak ayında 21 milyon 428 bin dolarlık ihracat gerçekleştirildi. Toplam otomotiv ihracatının yüzde 2.3'ünün yapıldığı ve yakın gelecekte AB üyesi olması beklenen Romanya'ya ihracatta yüzde 135.4, Bulgaristan'a ise yüzde 40.6 oranında artış kaydedildi. 
     AB üyesi ve aday ülke konumundaki toplam 26 ülkeye 714 milyon 758 bin dolar ihracat yapılırken, kalan 98 ülkeye gerçekleştirilen ihracat ise 228 milyon 944 bin dolar ile sınırlı kaldı. 
     
</TEXT>
</DOC>
