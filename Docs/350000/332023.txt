<DOC>
<DOCNO> 332023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sontur20.html </URL>
<DATE> 2005/04/10/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Sakarya Valisi Okutan Rafting keyfi yaptı 
</HEADLINE>
<TEXT>

     Sakarya Valisi Nuri Okutan, Melen Çayı'nda düzenlenen etkinlikte rafting yaptı. 
     Sakarya'da rafting sporunun tanıtılması amacıyla düzenlenen etkinlik, Düzce'nin Cumayeri İlçesi'ne bağlı Dokuzdeğirmen Köyü'nde gerçekleştirildi. 
     Vali Nuri Okutan, gazetecilerle birlikte, profesyonel raftingcilerin gözetiminde Melen Çayı'nda rafting yaptı. 12 kilometrelik parkuru bir buçuk saatte tamamlayan Vali Okutan ve beraberindekiler, rafting süresince heyecanlı anlar yaşadı. 
     Melen Çayı'ndaki rafting, Sakarya'nın Kocaali İlçesi'ne bağlı Beyler Köyü'nde tamamlandı. Raftingcileri, burada Düzce Valisi İbrahim Halil Nimetoğlu karşıladı. 
     Sakarya bölgesini, rafting ve diğer doğa sporları açısından bir 'cennet' olarak niteleyen Vali Okutan, bölgede rafting ve diğer doğa sporlarının gelişmesi ve yaygınlaşması için Düzce Valiliği ile birlikte çalışacaklarını söyledi. 
     Rafting yapmaktan büyük bir keyif aldığını belirten Vali Okutan, ''Ben herkesin buraya gelerek bu heyecanı yaşamasını diliyorum. Melen Çayı rafting açısından özel bir yer. Bu parkurun başlangıç ve bitiş noktasına kadar altyapı tamamlanmış'' dedi. 
     Düzce Valisi İbrahim Halil Nimetoğlu ise Melen Çayı'nda 6 yıldır rafting sporunun yapıldığını belirtti. 
     
</TEXT>
</DOC>
