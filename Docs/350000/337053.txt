<DOC>
<DOCNO> 337053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy34.html </URL>
<DATE> 2005/04/26/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Türbanlılardan Bumin hakkında şikayet dilekçesi... 
</HEADLINE>
<TEXT>

     Bir grup türbanlı, Anayasa Mahkemesi Başkanı Mustafa Bumin hakkında, Anayasa Mahkemesi'nin kuruluş yıldönümünde yaptığı konuşmadan dolayı Ankara Cumhuriyet Başsavcılığı'na şikayet dilekçesi verdi. 
     Ankara Adliye Sarayı önünde toplanan, kendilerini ''Başörtüsüne özgürlük yürüyüşçüleri'' olarak tanımlayan grup, Bumin hakkında hazırladıkları şikayet dilekçesini Ankara Cumhuriyet Başsavcılığı Müracaat Bürosu'na vermek istedi. 
     Müracaat Bürosu'nun konudan kendisini yetkili görmemesi üzerine Cumhuriyet Savcılığı Kalemi'ne giden türbanlıların dilekçeleri, Cumhuriyet Başsavcı Vekili İbrahim Özsoy'a verildi. 
     Adliye Sarayı önünde türbanlılar adına basın açıklaması yapan Yasemin Çiçek, devletin dine ve din işlerine müdahale hakkına sahip olmadığını ifade ederek, Anayasa Mahkemesi Başkanı Bumin'in laiklik istismarı yaptığını öne sürdü. 
     Grupta bulunan Sümeyra Çelebi de, iktidarın türbanlıların sorunlarını çözmesi gerektiğini söyledi. 
     Açıklamada bulunanlar da ellerinde ''Kanun koyucu kim '', ''Bumin konuştu Meclis öldü'', ''Papa öldüğünde bayraklar yarıya indi. O zaman neredeydiniz '' dövizleri açtılar. 
     
</TEXT>
</DOC>
