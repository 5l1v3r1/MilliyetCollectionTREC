<DOC>
<DOCNO> 300389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/ekonomi/eko02.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dul eşe prim desteği 
</HEADLINE>
<TEXT>


Anadolu Hayat Emeklilik ev kadınlarına yönelik geliştirdiği ürünle kadınların eşlerinin vefatı, tam maluliyeti veya ev kadınının maluliyeti halinde 10'uncu yıla kadar katkı payını ödeyerek emekli olmalarını sağlıyor 

Ayfer Yıldız 

Anadolu Hayat Emeklilik sosyal güvencesi ve geliri olmayan ev kadınlarına yönelik geliştirdiği özel ürünle kadın üye sayısını hızla artırdı. Şu anda 35 bin üyeye ulaşan Anadolu Hayat Emeklilik'in müşterilerinin yüzde 18'ini ev kadınları oluşturuyor. Şirketin Petrol Ofisi ve İş Bankası ile birlikte yürüttüğü araç sahiplerine yönelik plana talep ise şirketin satışlarının yüzde 11'ini oluşturuyor. 
Ev kadınlarına yönelik projeye çok önem verdiklerini ve bunu bir sosyal sorumluluk olarak gördüklerini söyleyen şirketin Genel Müdürü Mustafa Su, şöyle konuştu 
"Ailenin en önemli kişisi kadın. Bu nedenle onlara layık oldukları geleceğin sağlanması gerekiyor. Kadınlarla yaptığımız anket çalışmasına göre, onların beklentilerine uygun bir plan hazırladık. Katılımcı sistemde ne kadar uzun süre kalır ve ne kadar yüksek katkı payı yatırırsa o kadar çok birikimi olur. Bu nedenle, katkı paylarını yaşlara göre belirleyerek, ödemesi gereken katkı paylarına bir sınırlama getirdik." 

Eve doktor da gönderiyor 
Anadolu Hayat Emeklilik'in kadınlara yönelik emeklilik planında, 18 - 35 yaş arasında olanlar ayda minimum 30 milyon, 35 - 42 yaş arasındakiler ayda 50 milyon, 42 yaş üzerinde olanların ayda 75 milyon lira katkı payı ödemeleri gerekiyor. Bu plana katılan kadınların, eşlerinin vefatı, tam maluliyeti veya ev kadının kendisinin maluliyeti halinde 10. yıla kadar katkı payını Anadolu Hayat Emeklilik ödüyor. 
Böylece ev kadınlarının emekli olmak için 10 yıl prim ödeme koşulunu yerine getirerek emekli olup maaş almasının önü açılmış oluyor. Mustafa Su, kadınlara yönelik bu plan kapsamında ayrıca acil durumlarda eve doktor ve ambulans hizmeti desteği de sağladıklarını söyledi. 

'Kadınlar kulübü olacak' 
Mustafa Su, kadınlardan gelen talepler doğrultusunda yeni uygulamaların da olacağını belirterek, "Bunu Türkiye'nin en büyük Kadınlar Kulübü haline getirmeyi amaçlıyoruz" dedi. 
Bu arada Anadolu Hayat Emeklilik, ODTÜ Mezunları Derneği'nin 40. yılı nedeniyle Ahmet Kemal Üner'in hazırladığı 'Sevgi Damlaları' kasetine sponsor oldu. 
CD'den elde edilecek gelirin tümü 350 ODTÜ'lü öğrencinin eğitimine destek sağlayan burs fonuna aktarılacak. CD'den sağlanan bu fonla ise 40 öğrenciye daha burs imkanı doğacak. 

120 bin üye, 120 milyon dolar fon büyüklüğü hedefliyor Anadolu Hayat Emeklilik'in şu anda yaklaşık 35 bin üyesi bulunuyor. Şirket, 2005 sonunda 120 bin yeni üye ve 120 milyon dolarlık bir fon büyüklüğüne ulaşmayı planlıyor. "2005'te ayda minimum 10 bin kişiye satış yapmayı hedefliyoruz" diyen Mustafa Su, İş Bankası, acenteler ve bağımsız finansal danışmanlar aracılığıyla hedeflerine ulaşacaklarını kaydetti. Su, 2005'te hayat sigortacılığında olduğu gibi emeklilik sektöründe de pazar paylarını artırarak, sektör lideri olmayı hedeflediklerini söyledi. Anadolu Hayat Emeklilik, 3 banka ile yaptığı anlaşma ile dağıtım kanalını genişletti. Sektördeki üye sayısı 300 bine, fon büyüklüğü ise 260 trilyona ulaştı. Su, sektördeki üye sayısı ve fon büyüklüğü oranlarının her yıl katlanarak artacağını belirtti. 


</TEXT>
</DOC>
