<DOC>
<DOCNO> 304256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/yazar/altan.html </URL>
<DATE> 2005/01/07/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Vurgun, soygun ve rüşvet tsunamisi... 
</HEADLINE>
<TEXT>


"ÜÇÜNCÜ Dünya"ya özgü oligarşik bir yönetim yapısının tapılası çeşitli siyasal "tabu"lar yaratarak, -genç kuşaklar da dahil- kitleleri tek bir çerçeve içinde takozlaştırdığı ve "düşünmeyi" iğdiş ettiği, gizli bir iç sömürge mayalanmasında nasıl olduysa, "minareyi çalan, kılıfını hazırlar" pragmatizmi, "mızrak çuvala sığmaz" realizmiyle yer değiştirmeye başladı. 
Yıllardır süre gelmiş olan rüşvet, vurgun, soygun, yolsuzluk, soysuzluk furyasının, saman altındaki akıntıları birden açığa çıkarak gazete manşetleriyle, TV haberlerinde, dev dalgalar halinde ortalığı kaplayan bir tsunamiye dönüştü. 
"Minareyi çalan, kılıfını hazırlar" klefteciliğini kabullenme alışkanlığı "mızrak çuvala sığmaz" patlamasının gök gürültüsüyle sürüp gitmede... 

Şimdi 82 yıllık Cumhuriyet dönemindeki cumhurbaşkanlarıyla, başbakanların bir listesi yapılsa... 
Ve hangi cumhurbaşkanıyla, hangi başbakan döneminde kaç yolsuzluğun üstüne gidilmiş olduğu saptansa... 
Örneğin Gazi'nin Cumhurbaşkanlığı döneminde ünlü bir "Yavuz-Havuz" davası var... 
Bahriye Nazırı İhsan Bey, Yavuz zırhlısının bakımı için gerekli "havuz" alımındaki yolsuzluğundan ötürü kovuşturmaya uğramıştı. 
Ercüment Ekrem, iğneli diliyle o olaydan söz ederken 
- Hamamın namusunu kurtarmak için, bazen birkaç tellak feda edilir, derdi. 

İsmet Paşa döneminde, sorgusuz yargısız "yerinde infaz" türü, idam emirleri verdiği için, yargılanmış olan Orgeneral Mustafa Muğlalı olayı var. 
"Muğlalı olayı", "AnaBritanica"da şöyle anlatılıyor 
"Van'ın Özalp ilçesinde, 33 köylünün 3. Ordu Komutanı Orgeneral Mustafa Muğlalı'nın emriyle kurşuna dizilmesi olayı 1943 
II. Dünya Savaşı sırasında darlığı çekilen bazı maddeler dolayısıyla özellikle İran sınırında kaçakçılık olayları artmıştı. Bölgedeki aşiretlerle güvenlik kuvvetleri arasında sık sık çatışmalara yol açan bu olaylardan biri de Van'ın Özalp ilçesinde patlak verdi. Bir bölümü İran topraklarında yaşayan Milan aşiretinin Temmuz 1943'te büyük bir hayvan sürüsünü çalarak İran'a kaçırdığı yolundaki ihbar üzerine sınıra gönderilen jandarma birlikleri kaçakçıları yakalayamadı. Ardından aşiretin Özalp'ta yaşayan 40 üyesi gözaltına alındı. Mahkemenin yalnızca beş kişiyi tutuklayarak geri kalanları serbest bırakmasına karşın, Özalp'e gelen Mustafa Muğlalı'nın emriyle 33 köylü sorguları yapılmak üzere iki asteğmenin komutasındaki bir askeri birliğe teslim edildi. Köylüler sınıra yakın bir yerde kurşuna dizildi ve daha önce hazırlanan bir tutanağa dayanılarak kaçmaya kalkışırken vuruldukları öne sürüldü. Olaydan yaralı olarak kurtulan bir köylü durumu ilgili makamlara duyurmayı başardıysa da yapılan başvurulardan bir sonuç alınamadı. 
Demokrat Parti'nin etkili bir muhalefet partisi olarak TBMM'de yer almasının ardından olay yeniden gündeme geldi. TBMM Başkanlığı'na verilen bir soru önergesinin kabul edilmesi üzerine olayla ilgili asker ve sivil yöneticiler hakkında soruşturma açıldı. Bütün sanıkların Genelkurmay Askeri Mahkemesi'nde tutuklu olarak yargılandığı davada kurşuna dizme emrini kendisinin verdiğini söyleyen Muğlalı, 2 Mart 1950'de ölüm, ardından da hafifletici nedenlerle 20 yıl hapis cezasına çarptırıldı. Ama Askeri Yargıtay kararı bozdu Muğlalı yeni yargılama başlamadan 11 Aralık 1951'de hapiste öldü. Sonraki yıllarda Muğlalı Olayı'ndan dolayı ilgili bakanlar hakkında soruşturma açtırma girişimleri, af yasaları nedeniyle işleme konmadı." 

İsmet Paşa döneminde, bir de Gümrük ve Tekel Bakanı Suat Hayri Ürgüplü'nün, çeşitli yolsuzluklardan ötürü Yüce Divan'da yargılanması olayı var. Ürgüplü'nün adını kullanarak yapılan yolsuzlukların suçluları açığa çıkmış ve Ürgüplü aklanmıştı. 

Bayar ve Menderes döneminde üstüne gidilmiş kaç yolsuzluk, rüşvet, çeteleşme davası oldu .. 
27 Mayıs döneminde kaç tane oldu 
İsmet Paşa'nın Başbakanlığını yaptığı koalisyonlar döneminde kaç tane oldu 
Süleyman Demirel döneminde kaç tane oldu 
Org. Cevdet Sunay döneminde kaç tane oldu 
Hepsi tek tek sıralansa... 

Bence bu kadarı da yetmez siyasetçilerin, iktidara gelmeden önceki mal varlıklarıyla, iktidardan ayrıldıkları sıradaki mal varlıkları da açıklanarak su yüzüne çıkarılmalı... 
Vurgun, soygun ve rüşvet tsunamisine böylesi bir saydamlıkla, bir de kim bilir nasıl bir tempoda bir rapsodi eklenir öyle değil mi 

Yok yok dostlar... Birkaç çürük elma için, devletin imajını bozmayalım. Vaktiyle Faik Türün Paşa da, Aziz Nesin'i, Sabahattin Eyüboğlu'yu, Azra Erhat'ı, İlhan Selçuk'u gözaltına alırken, buna büyük dikkat göstermiş Amerikan generalleriyle yan yana Selimiye Kışlası'nı koridorlardan denetleme gezintisi sırasında, elleri kelepçeli olarak tuvalete götürülen bir yazı adamına rastladığında sadece yan gözle şöyle hafif bir bakışla yetinmişti ve devletin imajı mum gibi düzgün kalmıştı. 

"Uzay Çağı"nın küresel saydamlaşması, Türkiye'yi de sarmaladıkça kim bilir daha ne kereste, sunta, banka, arazi, inşaat, ihale ve iaşe tsunamileri patlayacak 
Artık ana muhalefet partisi bile avanta ve rüşvet polemiklerinin Gayya'sı içinde... 

Yok rica ederim lütfen... Devletin imajını bozmayalım arkadaşlar... 
Hamaseti hep birlikte gazlayalım rüşvet, komisyon, arsa, parsa, daha ne varsa, hepsini hapazlayalım... 



</TEXT>
</DOC>
