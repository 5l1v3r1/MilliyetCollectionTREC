<DOC>
<DOCNO> 334213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/soneko01.html </URL>
<DATE> 2005/04/17/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bayer, Tarım sektöründe hedef büyüttü... 
</HEADLINE>
<TEXT>

     Bu ay içinde 3 yeni zirai ilacın tanıtımını yaparak piyasaya sunacak Bayer Crop Sience, hazırlık çalışmalarını sürdürdükleri yeni tohum ürünleriyle de sektörde lider olmayı hedefliyor. 
     Bayer Crop Sience Türkiye Ülke Müdürü Sven Rappsilber, Türkiye'de tarım sektörünün neredeyse diğer sektörlerin üzerinde yer aldığını bu nedenle zirai ilaç pazarının çok önemli boyutlarda olduğunu söyledi. 
     Rappsilber, daha öncede çeşitli ülkelerde görev aldığını, ancak, Türkiye kadar ürün yelpazesine sahip, tarım sektörü geniş ve zengin bir ülke görmediğini vurguladı. 
     Fındıktan kayısıya, incirden pamuğa kadar çok çeşitli ve sayıda ürünün aynı dönem içinde Türkiye'de yetiştirilebildiğini ifade eden Rappsilber, bu kadar büyük tarım sektörünün yan sanayileri de yakından ilgilendirdiğini belirtti. 
     Rappsilber, Türkiye'deki kaliteli bitkisel üretime cevap verebilmek için Bayer Crop Sience olarak araştırma ve geliştirme çalışmalarına öncelik verdiklerini söyledi. 
     Hedeflerinin sürekli gelişen ve ülke tarımına yenilikler getiren bir firma haline gelmek olduğunu vurgulayan Rappsilber, şöyle devam etti 
     ''Kendimizi geliştirdiğimiz gibi ülke tarımının da kalkınmasına yarar sağlamak istiyoruz. Türk tarımının bir parçası olmayı amaçlıyoruz. Her yıl tarım ilaçları sektörüne en az 2 ürün kazandırmak istiyoruz. Bu hedef doğrultusunda bu ay içinde 3 yeni ilacı piyasaya süreceğiz. Türkiye'deki zirai ilaç sektörü 150 milyon dolarlık bir hacime sahip. Bu pazardaki yüzde 21'lik payımızı artırarak, lider olmayı hedefliyoruz. Ayrıca, tohumla ilgili de çalışmalarımız var. Pamuk tohumu pazarında bir yarış içindeyiz. Carmen ve Flora adlı çeşitlerimizle tohum pazarında da iddialıyız.'' AB sürecinde tarım sektöründeki uygulamalara da değinin Rappsilber, ihracatta özellikle Eurogap sertifikasının önemli olduğunu, bu sertifikaya sahip olmayan firmaların AB ülkelerine ürün satamayacağını vurguladı. 
     Rappsilber, bitkisel üretimin başından sonuna kadar kontrol altına alınması gerektiğini, ekiminden tüketiciye sunulan aşamaya kadar geçecek her sürenin denetlenmesi gerektiğini belirtti. 
     Rappsilber, üreticilerin ürünlerini değerlendirebilmek için Tarım ve Köyişleri Bakanlığı'ndan izinli zirai ilaçları kullanması gerektiğini de sözlerine ekledi. 
     
</TEXT>
</DOC>
