<DOC>
<DOCNO> 342673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/siyaset/siy03.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
2.5 yılda 3022 din öğretmeni 
</HEADLINE>
<TEXT>


ANKARA Milliyet 


AKP'nin iktidara gelmesiyle din kültürü ve ahlak bilgisi öğretmenliğine yapılan atamalarda büyük artış yaşandı. 
Milli Eğitim Bakanlığı MEB , 1999'dan 2002'ye kadar 200 din kültürü ve ahlak bilgisi öğretmeni atadı. AKP'nin iktidar olduğu son 2.5 yılda ise bu branşa 3022 öğretmenin ataması yapıldı. 1999 - 2001 arasında en fazla atama yapılan branşlar, sınıf öğretmenliği, İngilizce, matematik ile Türk dili ve edebiyatı olurken, din kültürü ve ahlak bilgisi 62 branş arasında 29. sırada kaldı. 

Atamada 5. sırada 
Din kültürü ve ahlak bilgisi dersine yapılan atamalar, AKP'nin iktidara gelmesiyle arttı. 2003'te 1470, 2004'te 1051 öğretmenin atandığı branşa, 2005'in ilk atama döneminde 501 kadro ayrıldı. Aynı dönemde sınıf öğretmenliğine 11759, İngilizceye 6419, Türkçeye 4672, bilgisayara da 3053 öğretmenin ataması gerçekleşti, din kültürü ve ahlak bilgisi en fazla atama yapılan branşlar arasında 5. oldu. 
Eğitim-Sen Genel Başkanı Alaaddin Dinçer, AKP hükümetinin kadrolaşma amacıyla daha fazla din öğretmeni aldığını savunarak, "imam hatiplerdeki öğrenci sayısında artış oldu, ama buralarda öğretmen fazlalığı vardı. Buralardan yararlanılabilirdi. Bu veriler ırkçı-gerici kadrolaşmayı gösteriyor" dedi. 


</TEXT>
</DOC>
