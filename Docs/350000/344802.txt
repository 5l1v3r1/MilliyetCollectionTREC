<DOC>
<DOCNO> 344802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sondun08.html </URL>
<DATE> 2005/05/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Iraklı Kürtler arasındaki ittifak çatladı 
</HEADLINE>
<TEXT>

     İhsan DÖRTKARDEŞ DHA 

      KUZEY Irak’ta bölgesel hükümet anlaşmazlığı sürerken, gözler Irak Devlet Başkanı Celal Talabani’ye çevrildi. 31 Ocak’ta yapılan seçimlerinden sonra Kürdistan Parlamentosu daha toplanmazken, 2 Kürt örgütü arasındaki toplantılar ise askıya alındı. Irak Kürdistan Demokrat Partisi IKDP lideri Mesut Barzani, kendi televizyonuna çıkarak, üstü kapalı olarak Irak Kürdistan Yurtseverler Birliği IKYB Talabani’yi suçladı. 
     IKDP Politbüro üyesi Muhamed Mella Kadir, "Talabani hazır bulunmadığı sürece IKDP Politbüro IKYB Politbürosu ile toplantı yapmayacaktır. İki taraf, toplantıları Celal Talabani ile Mesut Barzani’nin hazır bulunması için erteledi" dedi. Kadir, "Talabani ve Barzani’nin katılmadığı toplantılarda projeler üzerinde anlaşamıyoruz. Bundan dolayı Talabani dönene kadar toplantı yapılamayacak. Biz IKYB’li arkadaşlara Celal Talabani’ye bildirmelerini istedik. Geri geldiğinde bir toplantı yapalım ve üzerine anlaştığımız noktalara ilişkin ittifak yapalım" diye konuştu. 
     
     ANLAŞMAZLIK KONULARI 
     Kürtler arasındaki en temel anlaşmazlık noktası IKDP’nin başkanlık sisteminde ısrar etmesi, IKYB’nin ise parlamenter sistemi savunması. IKDP, Kürdistan Bölge Başkanı’nın Kuzey Irak’ın tek yetkilisi olmasını istiyor. Kürdistan Bölge Başkanı’nın parlamentoyu feshetmesi yetkisinin yanısıra, ekonomiyi denetleme kurulu, Peşmerge Genel Komutanlığı, Kürdistan Ulusal Güvenlik Konseyi’nin başkanlığı, Kürdistan Bölge Hükümeti ve Merkezi Federal iktidar arasında ilişkinin düzenlenmesi gibi konuların bölge başkanlığına bağlanmasını istiyor. IKYB ise Kuzey Irak için parlamenter sistemin daha iyi bir model olacağını savunuyor. IKDP, başkanın halk tarafından, IKYB ise parlamento tarafından seçilmesini istiyor. IKDP Kürdistan Bölge Başkanlığı’nın vekilsiz, IKYB ise başkanın vekilinin olmasını öngörüyor. IKDP Maliye Denetleme Kurulu’nun başkana bağlanmasını, IKYB kurulun bağımsız kişilerden oluşturulmasını ve Parlamento’ya bağlı olmasını savunuyor. 
     IKDP lideri Barzani, daha önce IKYB ile anlaşmaya varamamaları halinde Irak hükümetindeki 4 bakanlarını geri çekebileceklerini söylemişti. İki örgüt arasındaki son toplantı 7-8 Mayıs tarihleri arasında Selahadin kentinde yapılmıştı. 
     
     TELEVİZYONDA ŞİKAYET ETTİ 
     IKDP lideri Mesut Barzani, kendisine bağlı Kürdistan TV’nin stüdyo konuğu olarak, Kürtlerin arasında çözülemeyen sorunlar olduğunu söyledi. Üstü kapalı olarak Celal Talabani liderliğindeki IKYB’yi suçlayan Barzani, "Biz yaptığımız anlaşmaya bağlıyız. Kuzey Irak’ta halkın sorunlarının en iyi nasıl çözüm bulunabileceğini ortaya koyuyoruz. Beklediğimiz tutumu göremiyoruz" dedi. 
     
</TEXT>
</DOC>
