<DOC>
<DOCNO> 320756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo30.html </URL>
<DATE> 2005/03/04/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Trabzonspor, Türkiye Kupası'nı kazanana para ödülü verilmesini istiyor 
</HEADLINE>
<TEXT>

     Türkiye Kupası'nı son 2 sezondur müzesine getiren ve bu sezon da çeyrek finalde Gaziantepspor'u yenerek yarı finale yükselen Trabzonspor, Türkiye Kupası'nı kazanacak takıma Futbol Federasyonu tarafından para ödülü verilmesini istiyor. 
     Kulüp genel saymanı Yüksel Şimşek, A.A muhabirine yaptığı açıklamada, Türkiye Kupası'na her zaman ciddi bakan bir kulüp olduklarını ve son 2 sezondur da kupayı müzelerine getirdiklerini belirterek, ''Ancak biz bu yarışın daha heyecanlı olması ve kulüplere bir yardım sağlanması için Futbol Federasyonu'ndan Türkiye Kupası'nı kazanan takıma para ödülü verilmesini istiyoruz'' dedi. 
     Şimşek, 300 veya 500 bin dolarlık bir ödülün kulüplerin bütçesine de katkı sağlayacağını ifade ederek, ''Tüm takımların yarışma isteği de böylece artacak, maçlar da daha zevkli bir hale gelecektir. Bu konunun federasyonun gündeminde olduğunu biliyoruz. Bu isteğimiz doğrultusunda bir karar çıkmasını arzuluyoruz'' diye konuştu. 
     
     PRİM SİSTEMİNDE GÜNEŞ'İN GÖRÜŞLERİ BEKLENİYOR 
     Şimşek, bu sezon sonunda şampiyonluk, Avrupa Şampiyonlar Ligi'ne katılma ve Türkiye Kupası'nı kazanma primlerini gelecek hafta belirleyeceklerini söyledi. 
     Geçen sezon Türkiye Kupası şampiyonluğuna toplam 500 milyar, Avrupa Şampiyonlar Ligi'ne katılma başarısına ise toplam 1 trilyon lira prim verdiklerini hatırlatan Şimşek, ''Bu yıl, bu rakamdan az bir rakam vermeyeceğiz. Teknik direktörümüz Şenol Güneş'in de bu konuda görüşünü alacağız ve büyük olasılıkla gelecek hafta prim sistemimizi açıklayacağız'' dedi. 
     
     GAZİANTEPSPOR MAÇI ÖNCESİ ÖDEME 
     Bu arada hafta sonunda Gaziantepspor ile karşılaşacak olan Trabzonspor'da, futbolculara bugün primleri verildi. 
     Şimşek, futbolculara bugün Gençlerbirliği galibiyetinden dolayı toplam 140 bin YTL'lik bir ödeme yaptıklarını sözlerine ekledi. 
     
</TEXT>
</DOC>
