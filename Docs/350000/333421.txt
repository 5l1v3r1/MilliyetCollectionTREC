<DOC>
<DOCNO> 333421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sontur14.html </URL>
<DATE> 2005/04/14/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Sevişme teklif eden 2 kişiyi kaçırıp dövenlere ceza 
</HEADLINE>
<TEXT>

     İsmail AKDUMAN DHA 

      SAMSUN'da kadın arkadaşları 29 yaşındaki S.C.'ye sevişme teklifinde bulundukları gerekçesiyle 41 yaşındaki Halil İbrahim Erdoğan'ı ve 22 yaşındaki Azmi Ayvaz'ı kaçırıp dövdükleri iddiasıyla tutuklu yargılanan 51 yaşındaki Osman Erol ve 27 yaşındaki Hüseyin Bolat, 6'şar yıl 8'er ay hapis cezasına çarptırıldı. 
     Samsun'da 3 ay önce meydana gelen olayda, iddiaya göre Halil İbrahim Erdoğan ile Azmi Ayvaz, bir kuaför salonunda çalışan S.C'ye sevişme teklifinde bulundu. S.C., teklifi redettikten sonra aile dostu olan müteahhit Osman Erol ile Kuaförler Derneği'nde görevli arkadaşı Hüseyin Bolat'a durumu anlattı. Bunun üzerine Erol ile Bolat, S.C'nin verdiği randevu yerine gelen Halil İbrahim Erdoğan ile Azmi Ayvaz'ı ölüm tehdidiyle otomobile bindirip kent dışına kaçırdı ve dövdü. 
     Kaçarak kurtulan iki kişi polise başvurup şikayetçi olunca gözaltına alınan Osman Erol ve Hüseyin Bolat tutuklandı. Samsun 1'inci Ağır Ceza Mahkemesi'nde zorla adam kaçırma, alıkoyma ve dayak' suçlarından yargılanan iki sanık suçlamaları reddetti. Sanıklardan Hüseyin Bolat, "Bizden davacı olan iki kişiyi arabamıza alarak bu konuyu konuştuk. Ardından bıraktık. Kendilerini dövmedik'' dedi. Diğer sanık Osman Erol da sanıkları kesinlikle dövmediklerini, kim tarafından dövüldüklerini de bilmediklerini iddia etti. 
     Halil İbrahim Erdoğan ile Azmi Ayvaz ise sanıkların yalan söylediğini öne sürdü. Halil İbrahim Erdoğan, "Arkadaşımla beni arabaya alıp ıssız bir yere götürdüler. Sonra da bizi dövmeye başladılar. Ellerinden zor kurtulduk'' dedi. 
     Mahkeme heyeti, ifadelerin tamamlanmasının ardından Erol ve Bolat'ı zorla adam kaçırma, alıkoyma ve dayak' suçlarından 6'şar yıl 8'er ay hapis cezasına mahkum etti. 
     
</TEXT>
</DOC>
