<DOC>
<DOCNO> 316018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun11.html </URL>
<DATE> 2005/02/17/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Nükleer tesisten 39 kilo plütonyum kayboldu... 
</HEADLINE>
<TEXT>

     İngiltere'de yayımlanan The Times gazetesi, nükleer madde kontrolörlerinin, İngiltere'nin en büyük nükleer tesisi Sellafield'den 39 kilogram plütonyum kaybolduğunu bildirdiklerini yazdı. 
     Bunun bugün yapılacak resmi açıklamayla da kanıtlanmasının beklendiği belirtilen haberde, kaybolduğu öne sürülen miktardaki plütonyumla 7 veya 8 nükleer bomba yapılabileceği kaydedildi. 
     ''Bu miktarda nükleer hammaddenin kaybolduğunun kesinleşmesi halinde, bunun İngiltere nükleer sanayii ile Sanayi ve Ticaret Bakanlığı için büyük utanç kaynağı olacağını'' da yazan gazete, 2003 yılında da Sellafield'den 19 kilogram nükleer hammadde kaybolduğuna işaret etti. 
     Böylece geçen 10 yıl boyunca ortaya çıkan toplam kaybın 50 kilogramı aştığı belirtilen haberde, bağımsız uzmanların bundan kaygı duyduğu ifade edildi. 
     

     
</TEXT>
</DOC>
