<DOC>
<DOCNO> 329042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur17.html </URL>
<DATE> 2005/03/31/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Küçük Hasan, dünyada 4 kişide görülen hastalığa yakalandı 
</HEADLINE>
<TEXT>

     Uludağ Üniversitesi UÜ Tıp Fakültesi Hastanesi'nde tedavi altına alınan 1 yaşındaki çocuğun, ikisi İspanyol, biri Fransız ve biri de Türk olmak üzere dünyada daha önce 4 kişide rastlanan bir hastalığa yakalandığı, kemik iliği nakli yapılmadığı takdirde birkaç ay içinde hayatını kaybedebileceği bildirildi. 
     UÜ Tıp Fakültesi Çocuk Sağlığı ve Hastalıkları Anabilim Dalı, İmmünoloji Bilim Dalı Başkanı Doç. Dr. Şebnem Kılıç, AA muhabirine yaptığı açıklamada, bir yaşındaki Hasan Yıldız'ın yakalandığı rahatsızlığın literatürde ''CD3 Reseptör Defekti'' olarak geçtiğini ve şimdiye kadar 4 kişide görülen genetik bir hastalık olduğunu söyledi. 
     
     ''T'' HÜCRELERİNDE RESEPTER EKSİĞİ 
     Hastalığın, bağışıklık sisteminde virüs, bakteri ve mantarlarla mücadelenin en önemli elemanlarından olan ''T'' hücrelerinin tanımlanmasını sağlayan reseptörlerinin eksik olmasından kaynaklandığını ifade eden Kılıç, '' T hücreleri yaşam için olmazsa olmazdır. Bu vakalarda T hücrelerinin üzerindeki tanımlayıcı reseptörleri eksik. Yani bu hücrenin kendisini belli edici özelliği yok'' dedi. 
     Kılıç, hastalığın görüldüğü kişilerin çok sık ishal olduklarını, akciğer enfeksiyonunun yanı sıra kana mikrop yayılması sonrasında ciddi ağır enfeksiyonlar geçirdiklerini ve sonuçta öldüklerini belirterek, minik Hasan'ın, kendisine 2-3 aylıkken tekrarlayan ishal şikayetiyle getirildiğini vurguladı. 
     Kılıç, şöyle devam etti 
     ''Hasan'ın ağabeyinin de doğumundan kısa süre sonra bu hastalıktan öldü. Bu nedenle, ailede yatkınlık olduğunu biliyorduk. Hemen teşhis konuldu ve İspanya'ya gönderilen kan örnekleri sonucunda dünyadaki 5. vaka olduğu belirlendi. Bu arada, 6 yaşındaki ablasıyla dokularının uyduğu tespit edildi. Kemik iliği nakli yapılırsa bu vaka tedavisi başarıyla sonuçlanmış olarak literatüre geçecek. Ancak, ailenin maddi durumu çok kötü. Çocuğun iyileştirilmesi, ailenin ikinci bir kez aynı travmaya uğramaması açısından da çok önemli. Yani her açıdan kemik iliği nakli gerekiyor. Nakil yapılmazsa, Hasan birkaç ay içinde kaybedilebilir.'' 
     
     ''HASAN'I DA KAYBETMEK İSTEMİYORUZ'' 
     Minik Hasan'ın başından bir an olsun ayrılmayan annesi Döndü Yıldız da Bursa'nın Büyükorhan İlçesi'ne bağlı Yenice Köyü'nde oturduklarını belirterek, geçimlerini eşinin fırsat buldukça inşaatlarda çalışarak elde ettiği gelirle sağladıklarını kaydetti. 
     Oğlu Hasan'ın 7-8 günlükken şiddetli ishal olduğunu ve götürdükleri doktorların herşeyin normal olduğunu söylediklerini anlatan Yıldız, şöyle konuştu 
     ''İki yıl önce bir çocuğumuz bu şikayetlerin ardından öldüğü için durumdan şüphelendik. Doktor doktor dolaştıktan sonra, UÜ'ye gittik. Tetkikler sonucunda Hasan'ın da aynı hastalığa yakalandığı belirlendi. Hasan'ın tedavi masraflarını karşılayabilmek için arabamızı, ineklerimizi sattık. Doktorlardan, ilik nakli yapılırsa oğlumuzun tamamen iyileşeceğini öğrendik. Ancak, tedavi masrafını karşılayacak gücümüz yok. Maddi durumumuz çok kötü. Eşim İsmail'in sabit bir işi yok. Bir oğlumuzu kaybettik, Hasan'ı kaybetmek istemiyoruz.'' 
     
</TEXT>
</DOC>
