<DOC>
<DOCNO> 311313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/soneko11.html </URL>
<DATE> 2005/02/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Serbest piyasada fındık fiyatları rekor kırdı... 
</HEADLINE>
<TEXT>

     Giresun Ziraat Odası GZO Başkanı Özer Akbaşlı, ''Fındık fiyatının serbest piyasada 7 YTL'ye kadar yükselmesi Cumhuriyet tarihinde bir rekordur'' dedi. 
     Akbaşlı, 2004 ürünü fındığın pazara indirildiği ilk günlerde serbest piyasada 4.50 YTL'den işlem gördüğünü anımsattı. 
     FİSKOBİRLİK'in fındık taban fiyatını açıklaması ve alımlara başlamasıyla serbest piyasada fındık fiyatlarının kısa zamanda 5.50 YTL'ye kadar yükseldiğini anlatan Akbaşlı, ''2004'ün son günlerine doğru fındık fiyatı 6.00 YTL'ye yükselmişti. Yeni yılda gelen fındık alımlarıyla birlikte fiyatlarda da büyük oranda artışlar yaşandı. Bugün serbest piyasada fındık fiyatı 7.00 YTL'yi buldu. Bu Cumhuriyet tarihinde bir rekordur'' dedi. 
     Akbaşlı, fındık fiyatlarının yükselmesinin 2004 ürünü fındık rekoltesinin düşük gerçekleşmesinden kaynaklandığını kaydederek, şunları söyledi 
     ''Doğu Karadeniz'de geçtiğimiz yıl nisan ayı başında yaşanan don olayı nedeniyle fındık büyük oranda zarar görmüş, rekolte düşük gerçekleşmişti. 2004 ürünü tahmini fındık rekoltesinin 358 bin ton dolayında gerçekleştiği tahmin ediliyor. İhraç edilen fındık miktarı, FİSKOBİRLİK'in aldığı ürün miktarı ve iç piyasadaki tüketimi göz önüne aldığımızda üreticinin elinde 70 bin ton daha ürün kaldığını tahmin ediyoruz. Bundan sonra fındık fiyatlarında fazla bir dalgalanma beklemiyoruz.'' Giresun'da serbest piyasada tombul fındık 7.00 YTL, sivri ve kara fındık 6.00 YTL'den işlem görüyor. FİSKOBİRLİK'de ise Giresun kalite fındık 5.25 YTL, levant kalite fındık 5.05 YTL, sivri ve kara fındık ise 4.75 YTL'den alınıyor. 
     
</TEXT>
</DOC>
