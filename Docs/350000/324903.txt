<DOC>
<DOCNO> 324903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur53.html </URL>
<DATE> 2005/03/18/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Sağlık Bakanlığı'na SSK'lıdan dava... 
</HEADLINE>
<TEXT>

     Adana'da, SSK hastanelerinin devri sırasında yaşanan aksaklıklar nedeniyle kalp hastası olan eşinin öldüğünü iddia eden kadın, avukatı aracılığıyla Sağlık Bakanlığı aleyhine tazminat davası açılması istemiyle İdare Mahkemesi'ne dilekçe verdi. 
     Merkez Seyhan İlçesi Güzelyalı Mahallesi 21. Sokak'ta oturan Hanife Özkan 54 , yaklaşık 9 ay önce kalbinden rahatsızlanan eşi Yavuz Özkan'ın 58 tedavisinin yapılabilmesi için Adana Numune Hastanesi Fatma Kemal Timuçin Kalp Merkezine başvurduğunu söyledi. 
     Eşinin kalp kapakçığında kireçlenme tespit edildiğini ve 22 Şubat tarihine ameliyat için randevu verildiğini belirten Hanife Özkan, ''Verilen randevudan bir gün önce SSK hastanelerinin, Sağlık Bakanlığı'na devredilmesi nedeniyle ameliyatın iptal edildiği bildirildi'' dedi. 
     Özkan, aynı sağlık merkezine eşini muayene için götürdüğü sırada fenalaştığını belirterek şöyle konuştu 
     ''Eşim, 24 Şubat tarihinde sabah saatlerinde ameliyata alındı. Ancak SSK'dan ödeme yapılmadığı gerekçesiyle ameliyathaneden geri çıkarıldı. Eşim, ancak bir gün sonra ameliyat edilebildi. Tansiyonu normale dönmeyince de ikinci kez alınan ameliyattan sonra hayatını kaybetti.'' Özkan, eşinin, SSK hastanelerinin Sağlık Bakanlığı'na devri sırasında meydana gelen aksaklıklar sonucu öldüğünü iddia ederek, bu nedenle haklarını hukuki yollardan arayacaklarını söyledi. 
     Avukatı Ruhi Hallaçoğlu aracılığıyla Sağlık Bakanlığı aleyhine 7 bin 500 YTL'lik tazminat davası açılması amacıyla İdare Mahkemesi'ne başvuruda bulunduklarını belirten Özkan, ''Eşim, ameliyattan çıktıktan sonra uzun bir süre kendini toparlayamadı. Psikolojik olarak çok etkilendi. Gerginliğini bir türlü üzerinden atamadı. Bizim bildiğimiz bu tip ameliyatlarda moral çok önemli. İlk ameliyata alındığında sorun çıkmasaydı, eşim belki de yaşıyor olacaktı'' dedi. 
     
</TEXT>
</DOC>
