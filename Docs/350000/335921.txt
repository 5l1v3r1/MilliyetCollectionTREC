<DOC>
<DOCNO> 335921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy16.html </URL>
<DATE> 2005/04/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
CHP'li Koç Üniversiteler TÜBİTAK'taki siyasi işgale karşı tepki koysun 
</HEADLINE>
<TEXT>

     CHP Grup Başkanvekili Haluk Koç, TBMM Milli Eğitim Komisyonu'nda kabul edilen TÜBİTAK yasasında değişiklik öngören teklifin yasalaşması durumunda, Türkiye'nin en önemli bilim kurulunun ortadan kaldırılacağını savundu. Koç, ''Buradan üniversitelere çağrı yapıyorum bu işgale karşı demokratik ve meşru tepkinizi ortaya koyun'' dedi. 
     Koç, TBMM'de düzenlediği basın toplantısında, sözlerine, Gediz'de meydana gelen grizu faciasında hayatını kaybeden 18 kişiye rahmet ve ailelerine başsağlığı dileyerek başladı. 
     TBMM Genel Kurulu'nun dünkü birleşiminde, Başbakan Yardımcısı ve Devlet Bakanı Mehmet Ali Şahin'e İncirlik'teki gelişmelerle ilgili soru sorduğunu, Şahin'den, ''Ortada bir kararname dolaşıyor ama benim de haberim yok'' yanıtını aldığını belirten Koç, şunları söyledi 
     ''Bu sorulara, sayın Başbakan, 'Ben havadaydım haberim yok', Dışişleri Bakanı, 'Türkiye'de değildim', Başbakan Yardımcısı da özrü kabahatinden büyük şekilde yanıt veriyor. Demokrasiden acı manzaralar bunlar. Türkiye'de hiç kimse, ABD ile yapılan bir anlaşmayı internet sitelerinden öğrenmek zorunda değildir. 
     Dün burada basın toplantısı yapan AKP Genel Başkan Yardımcısı Mir Dengir Fırat, yüzü kızarmadan, 'Biz, her konuda CHP Genel Başkanı Baykal'ı bilgilendiriyoruz' diyor. Buradan söylüyorum, böyle bir şey kesinlikle söz konusu değildir. Sayın Fırat, herhalde İbrahim Selçuk'un bürosu ile karıştırdı bilgi verdiği yeri...'' 
     
     ''ORTAÇAĞ'A DÖNÜLÜYOR'' 
     CHP Grup Başkanvekili Haluk Koç, AK Parti Grup Başkanvekili Salih Kapusuz'un, TÜBİTAK ile ilgili teklifinin TBMM Milli Eğitim Komisyonu'nda kabul edilmesinin, Türkiye'nin hukuk devletinden parti devletine dönüşmesinin en önemli göstergesi olduğunu iddia etti. 
     ''Salih Bey kanun teklifi verecek, Recep bey bilim adamı atayacak. Buraya ileride büyücü ve üfürükçü yetkilisi atarlarsa şaşırmayın'' diyen Koç, bu tepkileri CHP ortaya koyduğunda hiçbir yerde yer almadığını ancak, konumu belli bazı çevreler aynı tepkiyi ortaya koyduğunda, konunun manşetlere taşındığını söyledi. 
     ''İnsan yakma olaylarının 1993'lerde kaldığını, artık karanlık amaçlar için bu yöntemlerin değil bugün sergilenen yöntemlerin ortaya konulduğunu'' ileri süren Koç, ''Türkiye Ortaçağa geri dönüyor'' diye konuştu. 
     Teklifte, teknik kelimesinin teknolojik olarak değiştirilerek hile ve hülle yapıldığını, bu değişiklikle geçmişe dönük hak arama yollarının önünün kesildiğini öne süren Koç, sözlerini şöyle sürdürdü 
     ''Bu yasa teklifi Genel Kurul'dan geçse bile, bunlar eninde sonunda yüzlerine bulaştıracaklar. CHP bu konudaki mücadelesini sonuna kadar sürdürecek ve AKP iktidarının bu siyasi işgaline karşı duracaktır. 
     Ben bir bilim adamıyım, buradan üniversitelere açık bir çağrı yapıyorum TÜBİTAK konusunda demokratik ve meşru tepkinizi ortaya koyun. Bu ülkede konuşmaması gerekenler konuşunca kıyamet kopuyor biz defalarca söylüyoruz ama dikkate alınmıyor. 
     AKP'yi de bir kez daha uyarıyoruz bu yaklaşımlarından vazgeçsinler. Bu kafaya Türkiye emanet edilemez.'' AK Parti Genel Başkan Yardımcısı Mir Dengir Fırat'ın, Genelkurmay Başkanı Orgeneral Hilmi Özkök'ün açıklamalarına ilişkin değerlendirmesini nasıl bulduğunu soran bir gazeteciyi, ''Bunları söylerken ayakları yerde miydi bilmiyorum. Ayinesi iştir kişinin lafa bakılmaz'' diye yanıtlayan Koç, CHP'nin bu konuya ilişkin değerlendirmesini ise şöyle yaptı 
     ''Demokratik kurumların yaşatılmasında herkese görevler düşmektedir. Herkes görevini eksiksiz yapmalıdır. Bizim de eksiklerimiz olabilir ama Genelkurmay Başkanı'nın söylediklerini sayın Genel Başkanımız ve CHP sözcüleri her platformda dile getirdi. Bizim tepkimiz, aynı değerlendirmelerin farklı anlayışlarla kamuoyuna aktarılmasına...'' 
     
</TEXT>
</DOC>
