<DOC>
<DOCNO> 332266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonspo18.html </URL>
<DATE> 2005/04/11/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
MHK Papila Galatasaray-Trabzon maçını vasatın üzerinde yönetti 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Sabri Çelik, Galatasaray-Trabzonspor maçında görev yapan hakem Cem Papila'nın vasıtın biraz üzerinde yönetim gösterdiğini söyledi. 
     Lütfi Kırdar Uluslararası Kongre ve Sergi Sarayı'nda haftalık olağan basın toplantısını düzenleyen Çelik, hakemlerin aldıkları notları açıklarken, ''Galatasaray-Trabzonspor maçında Cem Papila vasatın biraz üzerinde yönetim gösterdi. Bu kurulumuzun da görüşüdür'' dedi. 
     Birinci Süper Lig'de geçen hafta görev yapan 9 hakemin not ortalamasının 8.16 olduğunu belirten Sabri Çelik, ''Bir önceki hafta 8.22 olan ortalamada binde 6'lık bir düşüş var. Bir önceki hafta 8.37 olan 18 yardımcı hakemin not ortalaması geçen hafta 8.31 olarak gerçekleşti. Burada da binde 6'lık bir düşüş var'' diye konuştu. 
     Çelik, en yüksek notu Gaziantepspor-Konyaspor maçını yöneten Orhan Erdemir'in 9 , en düşük notu da Gençlerbirliği-Samsunspor maçını yöneten hakem Metin Aydoğan'ın 7 aldığını açıkladı. 
     Gençlerbirliği-Samsunspor maçındaki hakem-yardımcı hakem işbirliği konusuna giren Müsabakanın hakemi penaltı verdi, daha sonra yardımcı hakem düzeltti şeklindeki olaya da açıklık getirmek istediğini kaydeden Sabri Çelik, şöyle devam etti 
     ''Yardımcı hakem Bahattin Duran, bayrağını kaldırarak ceza alanı içinde Youla'nın eline çarpan topun, Samsunsporlu defans oyuncusuna çarptığını zannederek penaltı verdiriyor. Daha sonra hatasını anlıyor ve oyun alınına girerek, hakemi uyarıyor ve kararı değiştiriyor. Burada yardımcı hakemin yaptığı bir anlık gaflettir.'' 
     
     ''SÜPER LİG HAKEMLERİ TESTLERİ GEÇTİ'' 

     Sabri Çelik, geçen hafta 8 bölgede yapılan cooper testini Süper Ligde görev yapan orta ve yardımcı hakemlerin hepsinin geçtiğini söyledi. 
     Testi geçen hakemlerden Oktay Demiray'ın geçen hafta İkinci Lig A Kategorisi'nde Sivasspor-Mardinspor maçını yönettiğini ifade eden Çelik, Erol Ersoy, Tolga Özkalfa, Vedat Yüksel, Cem Deda ve Hakan Sivriselvi'nin gözlemcilerden düşük not aldıkları için görev alamadıklarını kaydetti. 
     Bu arada, İstanbul bölgesi hakemleri için yarın Burhan Felek Spor Kompleksi'nde yapılacak cooper testinin ardından eğitim semineri verileceği bildirildi. 
     
     HAKEMLERİN AVRUPA'DAKİ NOTLARI 

     Sabri Çelik, Avrupa'da çeşitli turnuvalarda maç yöneten hakemlerin UEFA'dan gelen notlarını da açıkladı. 
     Avrupa'da maç yöneten hakemlerin notları şöyle 
     İngiltere-Sırbistan-Karadağ U17 Cem Papila 8.7. 
     Kuzey İrlanda-Sırbistan-Karadağ U17 Cem Papila 8.5. 
     San Marino-Belçika Ümit Milli İsmet Arzuman 8.2. 
     Hollanda-Çek Cumhuriyeti U17 Metin Aydoğan 7.5. 
     Almanya-Hollanda U17 Metin Aydoğan 8.5. 
     Hırvatistan-İzlanda Ümit Milli Bülent Demirlek 7.8. 
     
     FEDERASYONDAN, TFFHGD'YE DİZÜSTÜ BİLGİSAYAR 

     Sabri Çelik'in basın toplantısının sonunda Futbol Federasyonu'nun Türkiye Faal Futbol Hakemleri ve Gözlemcileri Derneği'ne TFFHGD hibe ettiği 9'ar adet dizüstü bilgisayar ve projeksiyon aletleri teslim edildi. 
     Futbol Fedarasyonu Başkan Vekili Şekip Mosturoğlu, TFFHGD Başkanı Mustafa Çulçu'ya dizüstü bilgisayarları verirken, Genel Sekreter Lütfi Arıboğan da projeksiyon aletlerini takdim etti. 
     Mosturoğlu, MHK ve hakemlerle uyum içinde çalıştıklarını belirterek, ''Genç hakemlerin eğitimlerini daha sistematik ve sürekli hale getirmek için federasyonumuz ve MHK, fikir işbirliğinde gerçekleştirilen yeni bir proje oluşturdu. Türkiye'nin dört bir yanında hakemler bulundukları yerde gerekli eğitimi alacaklar. Bu proje için ilk etapta gerekli olan teknik teçhizatı sağladık. Ayrıca sistem çalışması başlatıldı. Bunun her türlü yatırımı Futbol Federasyonu tarafından sağlanacak'' diye konuştu. 
     Faal futbol hakemlerinin, hakem lisans vize bedelleriyle ilgili bir talebi olduğunu kaydeden Şekip Mosturoğlu, hakemlerin vize bedellerinden muaf tutalması yönünde bir çalışma yapıldığını kaydetti. 
     TFFHGD Başkanı Çulçu ise federasyonun, bütün isteklerine son derece hassas olduğunu belirterek, hakemlerin vize bedellerinden muaf tutulmasının güzel bir gelişme olduğunu söyledi. 
     
</TEXT>
</DOC>
