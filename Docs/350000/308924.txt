<DOC>
<DOCNO> 308924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonspo21.html </URL>
<DATE> 2005/01/24/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Fenerbahçe, Rizespor maçı hazırlığına izin yapmadan başladı 
</HEADLINE>
<TEXT>

     Türkiye Kupası'nda dün akşam Ankaragücü'nü yenerek çeyrek finale yükselen Fenerbahçe'de, gözler Çaykur Rizespor ile yapılacak Birinci Süper Futbol Ligi maçına çevrildi. 
     Sarı-lacivertliler, izin yapmadan hafta sonunda Çaykur Rizespor ile yapacakları ikinci yarının ilk maçının hazırlıklarına bugün başladı. 
     Teknik direktör Christoph Daum yönetiminde Samandıra Tesisleri'nde gerçekleştirilen idmanda, Ankaragücü maçında forma giyen oyuncular koşu yapmakla yetinirken, diğerleri kondisyon çalışmasının ardından, çift kale maç yaptı. 
     Ülkesi Brezilya'ya, yeni doğan çocuğunu görmek için giden Luciano ile Ankaragücü maçında forma giyen Rüştü, Ümit, Servet ve Alex antrenmana katılmadı. 
     
     KEMAL VE DENİZ TAKIMLA ÇALIŞTI 
     Sarı-lacivertlilerde, sakatlıkları geçen Kemal ve Deniz takımla birlikte çalıştı. 
     Çift kale maçta forma giyen iki futbolcunun hırslı ve istekli oldukları gözlendi. 
     Bu arada bazı futbolcuların yarın Acıbadem Kozyatağı Hastanesi'nin açılışına katılacakları bildirildi. 
     
</TEXT>
</DOC>
