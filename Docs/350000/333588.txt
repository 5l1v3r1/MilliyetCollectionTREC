<DOC>
<DOCNO> 333588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/yazar/kohen.html </URL>
<DATE> 2005/04/15/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Şam'ın şekeri... Kardak'ın gölgesi... 
</HEADLINE>
<TEXT>


İZNİMİZİ yurtdışında geçirdiğimiz günlerde, Türkiye'nin dış ilişkilerinde yaşanan yoğunluk Türk diplomasisinin "çok boyutluluğu"nun ulaştığı ölçüleri gözlerin önüne serdi. 
Sadece son birkaç gün içinde bu alanda olup bitenleri alt alta getirmemiz bunu göstermeye yetiyor Dışişleri Bakanı Gül'ün Cezayir gezisi, Başbakan Erdoğan'ın Norveç ziyareti, Dışişleri Müsteşarı Ali Tuygan'ın Washington'daki temasları, Yunan Dışişleri Bakanı Molivyatis'in Ankara'ya gelişi ve Cumhurbaşkanı Sezer'in Suriye ziyareti... 
Türk dış politikası gerçekten son yılların en hareketli dönemlerinden birini yaşıyor. Son gelişmelerden ikisi yakın komşularımızla -Yunanistan ve Suriye ile- ilgili olduğu için, bugün önceliği onlara veriyoruz... 

YUNAN Dışişleri Bakanı Molivyatis'in Ankara ziyareti, aslında Türk-Yunan yakınlaşmasını ve güven ortamını pekiştirmeyi amaçlıyordu. Ne var ki, tam gezinin başında ortaya çıkan Kardak-İmea "mini-krizi" temaslara gölge düşürdü. Ancak iki tarafın da gayretiyle, 1998'dekine benzer bir kriz önlendi ve gündemde yer alan "güven artırıcı önlemler" dizisinden konular üzerinde mutabakat sağlandı. 
Bu ziyaret ve tam bu sırada Kardak'ta bir Yunan balıkçı teknesinin tartışmalı sulara girmesi sonucunda Türk ve Yunan güvenlik botlarının karşı karşıya gelmesi, Türk-Yunan ilişkilerinin h l ne kadar kırılgan bir noktada olduğunu ortaya koydu. 
Bu bizi, bir kez daha şu soru ile karşı karşıya getiriyor Önce Ege ile ilgili temel sorunları çözüp sonra mı ilişkileri geliştirmeye bakmalı, yoksa güven ortamı yaratıp ilişkileri normalleştirdikten sonra mı uyuşmazlıkları halletmeye çalışmalı 
Birinci şık -sorunların hallinin kısa vadede halledilmesinin zorluğu nedeniyle- pek gerçekçi görünmüyor. Bu nedenle taraflar son zamanlarda ikinci şıkkı hayata geçirmeye çalışmıştır. 
Bu tercih, bugün için de geçerlidir. Evet, Yunan Bakan'ın ziyareti sırasında bile, bir "mini-kriz"in ortaya çıkması görüşmelere -Yunan medyasının "şişirdiği" ölçüde olmasa da- gölge düşürdü ama bunun karşılıklı mutabakatla hızla geçiştirilmesi de, ilişkilerin iyileşmesi sayesinde mümkün oldu. Bu da, "yakınlaşmaya devam" politikasının pratik yararını gösteriyor... 

CUMHURBAŞKANI Sezer'in Suriye ziyareti, uluslararası camianın ve özellikle ABD'nin Esad rejimini tecrit etmeye yönelik baskılarının arttığı bir zamana rastladığı için, daha baştan tartışmalı bir konu haline geldi. Sonunda bu ziyaret gerçekleştiğine göre artık bu "Yapılmalı mı idi, yapılmamalı mı idi " münakaşalarını sürdürmekte yarar yok. Şimdi asıl Suriye'nin Sezer'in mesajlarını ve tavsiyelerini ne ölçüde dikkate alarak gerçekleştireceğine bakmak lazım. 
Şam'ın bu ziyaretten fevkalade memnun olması ve Sezer'i adeta bağrına basması doğal. Esad rejimi, içinde bulunduğu izolasyon ortamında, Ankara'nın bu jestinden destek ve moral almıştır. Ancak Suriyelilerin bunu Türkiye'nin ABD'ye veya Batı'ya "meydan okuması" olarak algılaması, hem yanlış, hem de sakıncalı... 
Gerçi Sezer, ABD'nin "telkinleri"ne rağmen bu ziyareti gerçekleştirmeyi "ulusal çıkarlar" açısından zorunlu görmüştür. Ama bunu da ABD'ye ve BM'ye karşı bir hareket saymamıştır. Aksine, bu gezisini Başkan Esad'a "mesaj" iletmek ve onu uluslararası camia ile yakınlaştırmak için bir fırsat olarak değerlendirmiştir. Ziyaretin esas amacı bu olmasa da, Sezer'in Esad'a verdiği mesajın ne kadar etkili olacağını ve sonunda uluslararası topluluğu ne ölçüde rahatlatacağını yakında anlayacağız... 



</TEXT>
</DOC>
