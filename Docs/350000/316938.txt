<DOC>
<DOCNO> 316938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sondun36.html </URL>
<DATE> 2005/02/20/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
KKTC seçimleri... UBP lideri Eroğlu "Hayırlı olsun" 
</HEADLINE>
<TEXT>

     KKTC'de seçimlerde ikinci parti olarak görünen Ulusal Birlik Partisi'nin UBP lideri Derviş Eroğlu, seçim sonuçlarının KKTC'ye ''hayırlı olmasını'' diledi. Eroğlu, istifa edeceği yolundaki söylentileri yalanladı. 
     AA muhabirinin sorularını yanıtlayan Eroğlu, seçimlere katılım oranının yüksek olduğuna dikkat çekerek, KKTC halkına gösterdikleri demokratik tavır ve duruş ile soğukkanlılıklarından ötürü teşekkür etti. 
     Eroğlu, istifa edip etmeyeceğine ilişkin bir soru üzerine, daha önce yaptığı açıklamalarda ''son kez bir milletvekili seçimlerinde partisinin başında olacağını açıklamış olduğunu'' kaydetti. Bir sonraki seçimlerde partisine bir nefer olarak hizmet edeceğini söylediğini belirten Eroğlu, ''İstifa söylentilerini duymadım, istifayı düşünmedim'' diye konuştu. 
     Derviş Eroğlu, Nisan ayında yapılacak Cumhurbaşkanlığı seçimlerine ilişkin bir soru üzerine de, bugün yapılan seçimlerin sonuçlarının Cumhurbaşkanlığı seçimleri için bir gösterge olamayacağını söyledi. 
     ''KKTC halkı, demokrasi havarisi kesilen ülkelerin müdahalesine rağmen iyi bir demokrasi örneği vermiştir'' diyen Eroğlu, milletvekili seçimlerinde ABD ve AB'nin tercihlerinin CTP lideri Mehmet Ali Talat'tan yana olduğunu belirttiklerini kaydetti. 
     Eroğlu, Talat'ı, partisinin oylarını artırmasından ötürü kutladı. 
     
</TEXT>
</DOC>
