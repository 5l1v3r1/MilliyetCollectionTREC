<DOC>
<DOCNO> 311054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonspo13.html </URL>
<DATE> 2005/01/31/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
NBA'de lige 5 maçla devam edildi... 
</HEADLINE>
<TEXT>

     ABD Profesyonel Basketbol Ligi'ne NBA bu sabaha karşı yapılan 5 maçla devam edildi. 
     Batı Konferansı Pasifik Grubu'nda lider durumda bulunan ve San Antonio Spurs ile birlikte bu sezon en fazla maç kazanan takım olan Phoenix Suns, deplasmanda Toronto Raptors'u 123-105 yenmeyi başardı. 
     Ligde çıktığı son 5 maçını kazanan ve son 4 maçında rakip potalara 120'nin üzerinde sayı atan Suns, Raptors maçında da 123 sayı atarak, sezonun en iyi takımı olduğunu gösterdi. 
     Suns'ta Amare Stoudemire, 27 sayı ve 4 ribaunt, Shawn Marion da 21 sayı ve 17 ribauntluk performans sergiledi. 
     Kendi ülkesinde maça çıkan Kanadalı oyun kurucu Steve Nash, 19 sayı ve 12 asistle maçı tamamlarken, NBA'de bu sezon hem sayı hem de asistte çift haneli rakam ortalamasını yakalayan tek oyuncu oldu. 
     Toronto Raptors'ta 27 sayı ve 6 ribauntla oynayan Chris Bosh, 24 sayı ve 6 ribauntla maçı tamamlayan Morris Peterson, takımlarının yenilgisini engelleyemediler. 
     
     MIAMI HEAT, ROCKETS'I KOLAY GEÇTİ 
     Doğu Konferansı Güneydoğu Grubu'nda aldığı 32 galibiyetle liderliğini sürdüren Miami Heat, sahasında Houston Rockets'ı 104-95 yenerken, maç da kardeş antrenörlerin mücadelesine döndü. 
     Heat'in başantrenörü Stan Van Gundy'nin Rockets'in başantrenörü kardeşi Jeff Van Gundy ile olan mücadelesinden Stan üstünlükle çıkmış oldu. 
     Heat'te Dwayne Wade, 30 sayı ve 8 ribauntla takımının en skorer oyuncusu olurken, 16'şar sayı atan Damon Jones ve Udonis Haslem takımlarının galibiyetine katkı sağladı. 
     Rockets'ta sezon başında Orlando Magic'ten transfer edilen Tracy McGrady, 28 sayı ve 9 ribauntla double-double'ı kaçırırken, Çinli dev pivot Yao Ming'in 22 sayı ve 9 ribauntluk çabası galibiyet için yetmedi. 
     Ligde yapılan diğer maçlarda Sacramento Kings, Minnesota Timberwolves'ı 94-84, Cleveland Cavaliers, Milwaukee Bucks'ı 104-87, Los Angeles Lakers da Charlotte Bobcats'i 101-90 yenmeyi başardı. 
     
</TEXT>
</DOC>
