<DOC>
<DOCNO> 306661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/siyaset/asiy.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tek aday olmalı' 
</HEADLINE>
<TEXT>


Kemal Derviş, Sarıgül ve Günay'ı destekleyenlerle yaptığı görüşmede kurultayda Baykal'ın karşısına,uzlaşılacak bir adayla çıkılmasını istedi 

Ezelhan Üstünkaya - Ankara 


Şişli Belediye Başkanı Mustafa Sarıgül'ü destekleyen bazı milletvekilleriyle görüşen Kemal Derviş, Deniz Baykal'ın karşısına tek aday çıkarılması, üçüncü ismin yanlış olacağı görüşünü yineledi. Dün yazılı açıklama yapan Derviş, incitici demeçlerden uzak durulması gerektiğini vurguladı. Derviş şunları kaydetti 
"Elimden geldiği kadar, hem Türkiye'nin meşru ulusal hedeflerini koruyarak güçlü biçimde AB'ye katılabilmesi için, hem de sosyal demokrasinin gelişmesi için çaba gösteriyorum. Partizan politika yapamıyorum. Hele CHP bünyesindeki kurultay öncesi, kırıcı ve yıkıcı kavganın içine girmeyi hiç düşünmüyorum. Yıllardır sevdiğim saydığım insanları kırmak da istemiyorum. Bütün olumsuzluklara rağmen bir uzlaşı ortamının bulunmasını ve Türkiye'de sosyal demokrasinin kendi içinde demokratik ve hoşgörülü bir yapıya kavuşmasını çok sayıda vatandaş gibi yürekten diliyorum." 

'Livaneli olumlu' 
Zülfü Livaneli ve arkadaşlarının gösterdiği çabaları çok olumlu bulduğunu söyleyen Derviş, "CHP'nin ulus - devletçi kökeniyle, Avrupalı bir sosyal demokrat duyarlılığın kaynaşması gerekiyor" dedi. 
Derviş, milletvekilleri aracılığıyla da Ertuğrul Günay'a, "tek isim üzerinde uzlaşma" arayışları nedeniyle destek mesajı gönderdi. 

Görevliydim, bu ne eleştirisi 

Adaylık için nabız yoklayan Zülfü Livaneli, genel merkezin, "Grup toplantılarına bile gelmiyor. Nasıl aday olmaya hazırlanıyor" tepkilerine yanıt verdi. Livaneli, "Avrupa komisyonlarında görevlendirildim. 2 senenin çoğunda yurtdışında kaldım. Devamsızlığım yok. Bunlar afaki suçlamalar" dedi. Livaneli, hakkındaki "baron" benzetmesine de şu yanıtı verdi "CHP'ye davet edildiğimizde bizi kare as olarak gösterdiler. O zaman suçlu değildik de şimdi niye suçlanıyoruz " Livaneli, delegelere gönderdiği mektupla da "Partinin dibe batmaması" için destek istedi. 


</TEXT>
</DOC>
