<DOC>
<DOCNO> 311673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/soneko31.html </URL>
<DATE> 2005/02/02/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Unakıtan Sosyal güvenlik konusu önemli meselelerden biri 
</HEADLINE>
<TEXT>

     Maliye Bakanı Kemal Unakıtan, sosyal güvenlik açıklarının, Gayrısafi milli Hasıla'nın GSMH yüzde 4-5'lerini bulduğuna işaret ederken, ''bu, oturup konuşulması gereken bir hususu apaçık ortaya koymaktadır'' dedi. 
     Unakıtan, Hesap Uzmanları Vakfı HUV tarafından düzenlenen ''Sosyal Güvenlik Kurumlarının Kaynak Sorunları ve Çözüm Önerileri'' konulu sempozyumda yaptığı konuşmada, Türkiye'de artık her şeyin konuşulması, uzmanlar tarafından irdelenmesi gerektiğini belirterek, ''çünkü bunlar Türkiye'nin meseleleri. Türkiye'nin meselelerini yine biz çözeceğiz, başkası gelip çözmeyecek'' dedi. 
     Unakıtan Türkiye'nin önemli meselelerini, hükümet, Meclis, sivil toplum örgütleri, işadamları olarak konuşarak, bir ortak akıl geliştirileceğini ve çözümün de hep birlikte bulunacağını belirtti. Unakıtan, bu şekilde yapılırsa problemlerin çok kısa sürede, kalıcı olarak çözebileceğine inandığını bildirdi. 
     Unakıtan, siyasilerin, bakanların koltuklarının geçici olduğuna işaret ederken, ''aslolan hep birlikte, bir bütün halinde meseleye bir bakış açısı getirip ona göre problemi çözmektir. Çünkü Türkiye bir tane başka Türkiye yok'' dedi. Maliye Bakanı, şunları söyledi 
     ''Sosyal güvenlik konusu, bugün ve gelecekte Türkiye'nin en önemli konularından, meselelerinden bir tanesi. Bugün, Türkiye'nin önemli ölçüde mali disipline riayet etmesi gereken günleri yaşıyoruz, gerçi bana göre mali disiplinin sürekli olması lazım. Türk milleti olarak biz mali disipline sürekli riayet etmek zorundayız. 
     Bütçe açığının en önemli kalemi faiz kalemi. İkinci ücretler, üçüncü olarak sosyal güvenlik açıkları gelir. Sosyal güvenlik açıkları da GSMH'nın yüzde 4-5'lerini bulmaktadır. Bu oturup konuşulması gereken bir hususu apaçık ortaya çıkarmaktadır. Gerçi sosyal güvenlik açıklarının bir kısmı devletin hakikaten iştirak etmesi gereken primleri teşkil ediyor. Bunların tamamına açık şekilde bakmamak icap ediyor. Bugün diğer ülkelere baktığımız zaman da görüyoruz, devlet üstüne düşen katkı payını ödemesi lazım ama onu da bir tarafa bırakacak olursak, bütçedeki kalem hakikaten önemli bir probleme işaret ediyor.'' 
     
     ''TEDBİRLER, SİSTEME 15-20 YIL SONRA YANSIYOR'' 

     Sosyal güvenlikte alınan tedbirlerin, sisteme hemen değil 15-20 sene sonra yansıdığına dikkati çeken Bakan Unakıtan, bundan 15-20 sene önce alınan kararların bugüne menfi olarak yansıdığını, bugün alınan kararların da 15-20 sene sonra, o günkü yöneticiler tarafından ''iyi ya da kötü'' olarak yorumlanacağını söyledi. 
     Unakıtan, ''bu bakımdan alınacak kararlar, çok büyük önem arz ediyor. Hükümet bunun bilincinde. Zaten geldiğimiz günden beri sürekli olarak ekonomimizi nasıl daha iyi hale getirebiliriz, problemlerini nasıl daha iyi çözebiliriz, bunun için sürekli olarak çalışıyor ve çalışırken milletin tüm kesimlerini görüşlerini alma gayreti içinde oluyoruz'' şeklinde konuştu. 
     
     TÜRKİYE'DEKİ SOSYAL GÜVENLİK SORUNLARI 

     Unakıtan bu arada, sosyal güvenlik hizmetlerinin çeşitlenmesi ve pahalanmasının, sosyal güvenlik sistemi üzerindeki baskıyı giderek yükselttiğini belirtti. 
     Unakıtan, bugün gelişmiş ülkelerin önündeki en ciddi sorunun sosyal güvenlik olduğunu belirtirken, Sosyal güvenlik sistemini refah devletinin ayrılmaz bir parçası olarak gördüklerini anlattı. Unakıtan, sağlıklı işleyen bir sosyal güvenlik sisteminin, vatandaşların geleceğe güvenini artıracağını, iş verimini yükselteceğini, ekonomik ve sosyal barış ile gelişme ortamına zemin sağlayacağını kaydetti. 
     Türkiye'deki sorunun daha çok, ''sosyal güvenlik hizmetlerinin çeşitlenip pahalanması, kayıtdışı istihdam, gelir düzeyindeki düşüklük ile sosyal güvenlik sisteminin organizasyonundan'' doğduğuna ve ciddi bir kaynak ihtiyacıyla gündemde kaldığına dikkati çeken Unakıtan, sonuç olarak vatandaşların sosyal güvenlik sisteminden gereği gibi yararlanamadığını ve bütçe üzerinde sosyal güvenlik açıklarından doğan ciddi bir baskı oluştuğunu söyledi. 
     Hükümetin sosyal güvenlik sorununu, sadece genel ekonomik düzelmeye bırakmadığını, sisteme yönelik ciddi önlemler aldığını vurgulayan Unakıtan, bu kapsamda tüm sağlık hizmetlerinin tek çatı altında toplanması ve daha iyi bir sağlık hizmeti sunulmasını sağlamak için SSK hastanelerinin Sağlık Bakanlığı'na devredilmesini örnek gösterdi. 
     
     SOSYAL GÜVENLİK AÇIKLARI 

     Unakıtan ayrıca, 2002 yılında yüzde 14.7 olan bütçe açığının GSMH'ye oranının, 2003 ve 2004 yıllarında kademeli olarak azaltıldığını, 2005 yılı bütçesinde bütçe açığının GSMH'ye oranının yüzde 6.1'e düşmesinin planlandığını kaydetti. 
     Bütçe açığının düşürülmesi yönündeki bütün bu hassasiyete rağmen, sosyal güvenlik kurumlarının açıklarının finanse edilebilmesi için gereken ödeneğin bütçeye konulduğunu, 2005'te sosyal harcamaların bütçeden aldığı payın yüzde 27'den yüzde 31'e yükseltildiğini bildiren Unakıtan, şöyle devam etti 
     ''Bunun yeterli olmadığını biliyoruz ama devlet olarak yapabileceğimizin azamisini yapıyoruz. Bununla birlikte nihai çözümün sosyal sigorta sisteminin temel olarak kendini finanse edebilecek hale getirilmesi olduğunu da akıldan çıkarmıyoruz.'' Türkiye'nin sosyal güvenlik sisteminin kaynak yönünden sağlıklı bir yapıya kavuşmasının, sosyal güvenlik kuruluşlarının sosyal sigorta tekniğine göre çalışmasını gerekli kıldığını ifade eden Maliye Bakanı, bu anlamda aktüeryal dengenin bozulmamasına dikkat edilmesinin bir zorunluluk oluşturduğunu söyledi. 
     Unakıtan, sosyal sigorta sisteminde gelir ve gider arasında genel bir iç denge sağlanmadan, sosyal güvenlik sisteminin kaynaklarını sadece bütçeden karşılamanın büyük güçlük göstereceğine dikkat çekerken, bütçeden sağlanacak kaynakların yüksek borç nedeniyle önemli bir finansal ve toplumsal maliyet taşıyacağını söyledi. 
     
     PRİM KAYBINA YOL AÇAN KAYITDIŞILIĞIN ÖNLENMESİ 

     Unakıtan, hem vergi hem de prim kaybına yol açan kayıtdışı istihdamın önlenmesi konusundaki kararlılıklarının ise başarılı sonuçlar vereceği ve bütçe üzerindeki yükü hafifleteceğini söyledi. 
     Kayıtdışılığın önlenmesinin, prim ödeyenler ve sosyal güvenlik sisteminden yararlananlar için müspet sonuçlar vereceğine işaret eden Unakıtan, böylece sistemden yararlananların daha kaliteli hizmet elde edeceklerini söyledi. 
     Sosyal güvenlik sisteminin tek katmanlı bir sistem olan yapısının değiştirilmesi ihtiyacı bulunduğunu belirten Unakıtan, bu anlamda kişinin kendi gereksinimlerini kendi tasarrufuyla karşılaması esasına dayanan bireysel emeklilik sisteminin geliştirilmesinin büyük önem arzettiğini kaydetti. 
     Bir çok ülkenin, bu fonlarla hem sosyal güvenlik sistemine destek olduğunu hem de kalkınmada yararlanabileceği çok önemli bir kaynak sağladığını kaydeden Unakıtan, 2002 yılı itibariyle global özel emeklilik fonlarının toplam tutarının 10 trilyon doların üzerinde olduğunun tahmin edildiğini bildirdi. 
     Unakıtan, hükümetin, sosyal güvenlik sistemini tamamlayıcı nitelikte bireysel emeklilik sisteminin aktif olarak devreye sokulması konusunda, ciddi bir çaba içinde olduğunu sözlerine ekledi. 

     
</TEXT>
</DOC>
