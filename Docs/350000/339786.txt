<DOC>
<DOCNO> 339786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/yazar/kohen.html </URL>
<DATE> 2005/05/05/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
AB'ye farklı bakış... 
</HEADLINE>
<TEXT>


KENDİSİNE "euro-skeptic" şüpheci veya "euro-pessimist" karamsar denmesinden hiç hoşlanmıyor. "Bana bu tür sıfatlar verilmesine karşıyım" diyor ve ekliyor "AB konusunda bence 'euro-realist'ler gerçekçiler ve 'euro-naive'ler saflar var. Ben birinci kategoriye dahilim"... 
Dün İstanbul'da Dış Ekonomik İlişkiler Kurulu DEİK'in düzenlediği bir yemekte, Çek Cumhurbaşkanı Vaclav Klaus'u dinlerken, kendisinin sözcükleri büyük bir titizlikle seçerek görüşlerini güçlü ifadelerle savunduğuna tanık olduk. 
64 yaşındaki Klaus, gerçekten bir politikacı ve devlet adamı olmanın yanı sıra, bir akademisyen ve aydın olarak da, Avrupa'nın önde gelen liderlerinden biri sayılıyor. 
AB'nin politikalarına karşı çıkması kendisine yakıştırılan sıfatlardan biri de "eleştirmen"dir hiçbir şekilde saygınlığını gölgelemiyor. Verdiği demeçler, çeşitli forumlarda yaptığı konuşmalar, yazdığı kitaplar sayısı 20'yi buluyor dünya çapında ilgi görüyor. 
Türkçeye çevrilen ve bugün piyasaya çıkması beklenen son eseriyle herhalde Türk kamuoyu da Klaus'u ve fikirlerini daha yakından tanımak fırsatını bulacak... 

İKİ yıl önce cumhurbaşkanı koltuğuna oturan Klaus daha çok bir düşünür ve aydın olarak AB'nin gidişatına şiddetle karşı çıkıyor. Temelde AB'ye muhalif değil. Çek Cumhuriyeti'nin geçen yıl üye olmasına da karşı çıkmadı. Onun deyişiyle bu, "komünist rejimden sonra demokrasiye geçen ve Avrupa'nın merkezinde bulunan Çekler için doğal bir sonuçtu". 
Ama o, son zamanlarda AB'nin "merkeziyetçi" ve "kendini beğenmiş" hallerinden çok rahatsız. "Brüksel'deki bürokratlar her şeye karar vermek istiyor. Kararı uygulayacak ülkelerin şartlarını bilmeden de bunları kabul ettirmeye çalışıyor. Oysa Avrupa çok karmaşık, homojen olmayan bir topluluk. Buna dahil ülkeleri uluslarüstü bir sistemle yönetemezsiniz... Bu bir 'milliyetçilik' meselesi değil. Bir özgürlük sorunudur. Ben vaktiyle komünizme karşı savaştığım gibi şimdi de özgürlüğü kısan bu düşünce ve davranışlara karşı çıkıyorum". 
Kendisine halen Fransa'da referanduma sunulan AB Anayasası'na neden muhalif olduğunu sorduğumuzda, verdiği yanıt da bu çerçevede idi "Ben bu Anasaya'yı Avrupa için tehlikeli görüyorum. Evet, bu tür bir Avrupalılık, Avrupa ülkelerinin geleceği açısından tehlikeli. Anayasa konusu, AB'deki gidişatın bir unsurudur. Yani bu, buzdağının ucunu oluşturuyor." 

ÇEK lideri bize ülkesinin AB üyesi olmadan önce de, komünizmden demokrasiye geçiş sürecinde "iç dinamiklerin iyi işlediğini ve dönüşümü dışarıdan ithal etmek ihtiyacını duymadığını" hatırlattı. 
Masa etrafındaki konuşmalarda Türkiye'nin durumunu dikkatle dinleyen Klaus, "bu konuda ben bir şey söyleyemem" dedi. "AB üyeliği bir aşk öyküsü değil bir mantık izdivacıdır. Önemli olan AB üyeliği etiketini taşımak da değil... Tabii ki iç dinamikler ve motivasyonlar yeterli değilse, AB üyeliği perspektifi değişimin gerçekleşmesine yarar." 
Bu çerçevede, Klaus'un Türkiye'ye tavsiyesi müzakereleri cesaretle sürdürmesidir. Kendisi Türkiye'nin AB üyeliğini hararetle desteklediğini ve bunun AB'nin de yararına olacağına inandığını söylüyor. Bu konuda bir sitemde bulunmaktan da geri kalmıyor "AB bir kale değil. Kapıları açması gerek. Bunun aksi büyük hata olur"... 



</TEXT>
</DOC>
