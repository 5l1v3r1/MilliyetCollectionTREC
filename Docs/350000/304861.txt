<DOC>
<DOCNO> 304861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sondun28.html </URL>
<DATE> 2005/01/09/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Adalarda su ve yiyecek tükeniyor 
</HEADLINE>
<TEXT>

     Güney Asya'yı 26 Aralık'ta vuran deprem ve tsunami felaketinin ardından, 6 binden fazla kişinin yaşamını yitirdiği Hindistan adalarında hayatta kalanlar için su ve yiyecek tükeniyor. 
     Felaketin vurduğu adaların çoğunu gezen milletvekili Manoranjan Bhakta, Başbakan Manmohan Singh'a yazdığı mektupta, Küçük Andaman, Katçal ve Teresa gibi bazı uzak adalarda kurtarma ve yardım çalışmalarının hızlandırılması gerektiğini belirtti. 
     Bhakta, mektubunda, ''İnsanlar, su ve yiyecek bulmakta güçlük çektikleri ormanlara ve tepelere sıkışmış durumdalar'' dedi. 
     Dalgakıranlar ve yolların zarar görmesinin, ordunun yardım çabalarına engel olduğunu belirten yetkililer de yiyecek ve suyun adalarda yaşayanlara küçük teknelerle taşınarak ya da havadan atılarak ulaştırılabildiğini belirtiyor. 
     Kurtarma gemileri ve tekneleriyle Hindistan'ın federal olarak yönetilen bölgelerinin başkenti Port Blair'e getirilen felaketzedeler, sığındıkları ormanlık bölgelerde, kendilerine yardım ulaşana kadar hindistancevizi ve muzla beslenerek hayatta kalabildiklerini söylediler. 
     Bengal Körfezi'nde tsunaminin vurduğu adalarda yaşayan yüzlerce felaketzede, dev dalgalardan kaçabilmek için Mangrov ormanlarına ve tepelere sığınmıştı. 
     Hindistan'a bağlı takımadalarda dev dalgaların 6 binden fazla can aldığı tahmin ediliyor. 
     
</TEXT>
</DOC>
