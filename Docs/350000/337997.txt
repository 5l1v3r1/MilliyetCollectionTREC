<DOC>
<DOCNO> 337997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/spor/spo30.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



BASKETBOL 

Play-Out Manisa'da 
Basketbol Ligi'ne yükselecek olan son iki takımın belirleneceği Play - Out maçları 6 - 8 Mayıs tarihlerinde Manisa'da oynanacak. Basketbol Ligi'nden Galatasaray ve Büyük Kolej'in katılmasının kesinleştiği Play - Out maçlarında yer alacak olan son iki takım ise hafta sonu oynanacak olan İkinci Lig Final Grubu maçları sonunda belli olacak. 1 Mayıs 2005 Pazar günü Bursa'da Türkiye Kupası öncesi yapılacak olan kura çekiminden sonra maçların eşleşmeleri de belirlenecek. 

VOLEYBOL 

Filede yeni heyecan 
Erkekler ve bayanlar voleybol ikinci liglerinde final grubu mücadelesi bugün Manavgat ve Bartın'da başlıyor. Manavgat'taki erkekler müsabakalarında Aselsanspor, Konya Meram Belediyesi, Turhal Belediyesi ve Ankara Maliye Gençlik mücadele edecek. Bartın'da ise Kocaeli Değirmendere, Yalovaspor, İstanbul Ataşehir ve Galatasaray birinci lige çıkmak için karşı karşıya gelecek. 

BASKETBOL 

Hido İstanbul'da 
NBA'de Orlando Magic formasını giyen milli basketbolcumuz Hidayet Türkoğlu, dün İstanbul'a geldi. Türkoğlu, Atatürk Havalimanı'nda yaptığı açıklamada, takımının Play - Off'a kalamayışına üzüldüğünü belirterek, "Bu takım çok yeni. 15 tane yeni oyuncu ilk defa bir araya gelip bir takımda oynadı. Herkes elinden gelenin en iyisini yapmaya çalıştı. Ama sakatlıklar belimizi büktü. Artık Milli Takım'a odaklanacağım" dedi. 

BASKETBOL 

Fenerbahçe'den miniklere hizmet 
Fenerbahçe'nin Avrupa yakasındaki çalışmalarını sürdüren basketbol okulunda, mayıs ve haziran dönemi kayıtları başladı. Geleceğin basketbolcularını yetiştiren okulda çalışmalar hafta sonları yapılacak. Kayıt yaptırmak isteyen basketbolseverler 0212 571 39 45 - 46, ya da 0537 740 26 40 No'lu telefondan bilgi alabilirler. Okul, temmuz ve ağustos ayında faaliyetlerini Bodrum'da devam ettirecek. 

DİYARBAKIRSPOR 

Can İddialar tamamen asılsız 
Diyarbakırspor eski Başkanı Mücahit Can, Elazığspor maçının devre arasında başına silah dayadığı iddialarını yalanladı. Stada asla silahla girmediğini vurgulayan Can, bu iddiaların başarısız spor adamlarının hayal ürünü olduğunu söyledi. Mücahit Can, "Hayatım boyunca hiçbir zaman çaresiz şekilde intihar duygusuna kapılmadım. Güçlü bir kişiliğim var. Asla silahla stada girmiş değilim. Girilmeyeceğini bilen biriyim. Bunlar çirkin bir iftiradan ibarettir. Sıfırdan başlayarak vergi rekortmeni olmuş biriyim. Avukatlarımla görüşüp, yasal olarak hakkımı koruyacağım" diye konuştu. 

ELAZIĞSPOR 

Şike suçlamasına büyük tepki var 
Elazığspor Yönetimi, TBMM Şike Komisyonu'nda konuşan Bursaspor Genel Sekreteri Alpay Şar'ın, 2002-03 sezonunda Diyarbakır - Elazığ maçında Diyarbakırspor Başkanı Mücahit Can'ın kafasına silah dayayarak oyuncularına "Bu maçı vermemiz lazım yoksa biterim" şeklindeki iddialarına sert tepki gösterdi. Basın Sözcüsü Murat Turan, "Şar'ın amacı Diyarbakır ve Elazığspor'u yıpratma çabalarıdır. Kendisine Bursaspor- Gençlerbirliği maçında konuk takıma verilen imkanları soruyorum. Çünkü Gençlerbirliği bu maçta 8 tane futbolcusunu oynatmamıştır" dedi. 

BURSASPOR 

TBMM Komisyonu hata yaptı 
Bursaspor Genel Sekreteri Alpay Şar, Diyarbakır - Elazığspor maçıyla ilgili yaptığı açıklamaların deşifre edilmesi nedeniyle TBMM Şike Komisyonu'na tepki gösterdi. Diyarbakırlılar'dan köşe bucak kaçtığını ve hayatının tehlikede olduğunu savunan Şar, "Bu nasıl bir zihniyet. Türk futbolunu temizlemek için uğraşanlar, bizden topladıkları ve gizli kalması gereken bilgileri deşifre ederek, insanları birbirine düşürüyorlar. Onlar dosyayı tamamlayıp, kamuoyuna açıklama yapıncaya kadar bunlar gizli kalmalıydı" ifadesini kullandı. 

ÇAYKUR RİZESPOR 

Arıca Siftah yapmak istiyoruz 
Yeşil - Mavili takım, Beşiktaş'ı yenerek hem son haftalardaki kötü gidişine 'dur' demek, hem de bu sezon büyük takımlara karşı ilk galibiyetini elde etmek istiyor. Teknik Direktör Erdoğan Arıca galibiyet için sahaya çıkacaklarını söyledi. Tecrübeli hoca, "Rizespor bu sezon iyi işler yaptı, fakat büyük takımlara karşı galibiyetimiz yok. Beşiktaş'ı yenerek siftah yapmak istiyoruz" dedi. 

SAKARYASPOR 

Aydın Samsun'dan puanla döneceğiz 
Sakaryaspor yarın deplasmanda yapacağı Samsunspor maçından en az bir puanla ayrılmamın planlarını yapıyor. Kritik karşılaşma için Samsun'a giden Yeşil - Siyahlı takımda Başkan Selahattin Aydın, "Her maça puan için çıkıyoruz. Futbolcularımıza güveniyorum" dedi. Teknik Direktör Şaban Yıldırım ise "İyi bir mücadele ortaya koyarak puanla sahadan ayrılmak istiyoruz" diye konuştu. Cezalı Fatih Ceylan ile sakat Fatih Şen maç kadrosuna alınmadı. 

İSTANBULSPOR 

Boğalar'da tek hedef galibiyet 
Süper Lig'de kalma mücadelesi veren İstanbulspor'da bugünkü Gaziantepspor sınavı öncesi tüm hesaplar 3 puan üzerine yapılıyor. Formsuz Musasa'yı kadroya almayan Teknik Direktör Fahrettin Ömerli'nin sakat Serhat'ın yerine ise uzun süredir sahalardan uzak kalan Uche'ye 11'de forma vermesi bekleniyor. Genel Müdür Ergün Yücel, Gaziantep'i yenerek ligde kalma umutlarını artırmak istediklerini belirterek, "Sadece 3 puanı düşünüyoruz" dedi. 

AKÇAABAT SEBAT 

Kurtar, Ogün'ü idmandan kovdu 
ATİLLA ESAT ÇOLAK DHA 

Ligde kalma yolunda son kozlarını oynayan Akçaabat Sebatspor'un dün yaptığı antrenmanda tatsızlık yaşandı. Gençlerbirliği maçına hazırlanan Karadeniz ekibinde Teknik Direktör Güvenç Kurtar, antrenmanda isteğini yerine getirmeyen kaptan Ogün'ü çift kaleden kovdu. Kurtar, "Sen stoper oyna" dediği Ogün'den, "Hayır ben stoper oynayamam" yanıtını alınca, "O zaman çift kale maçta işin yok. Git koşu yap. Biz burada takımı ligde tutmaya çalışırken bir de size yer mi beğendireceğiz" diye bağırdı. 

DENİZLİSPOR 

DEGİAD'dan Giray Bulak'a destek 
Denizli Genç İşadamları Derneği DEGİAD Başkanı Güneş Özsoy, Teknik Direktör Giray Bulak'ın Denizlispor için şans, ulusal spor camiası için ideal bir örnek olduğunu belirtti. Özsoy, Fenerbahçe ile Denizlispor arasında oynanan Türkiye Kupası yarı final maçındaki olaylar nedeniyle bazı çevrelerin Bulak'a yönelik eleştirilerini haksız bulduklarını vurgulayarak, "Camia olarak hocamıza karşı yapılan talihsiz saldırıları şiddetle kınamaktayız" dedi. 


</TEXT>
</DOC>
