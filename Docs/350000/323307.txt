<DOC>
<DOCNO> 323307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/guncel/axgun02.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
50 yıllık sır şoke etti 
</HEADLINE>
<TEXT>


Annesinin Rum olduğunu tam 50 yıl sonra anlayan Kıbrıslı Doğan Mustafa, bugüne kadar hiç Rumca konuşmayan annesi Limasollu Fatma'dan tüm gerçeği öğrendi 

SEFA KARAHASAN Lefkoşa 

KKTC'li Doğan Mustafa, "Kıbrıs Cumhuriyeti" kimliği almak isterken annesi Fatma'nın gerçekte Limasol doğumlu Kıbrıslı Rum Vasiliki Haralambus olduğunu öğrendi. 
Ada'da 2 kesim arasında serbest geçişlerin başlamasından sonra "Kıbrıs Cumhuriyeti" kimliği almak isteyen Mustafa 45 , 70 yaşındaki annesi Fatma'dan aldığı nüfus belgeleriyle Rum Nüfus Dairesi'ne başvurdu. Ancak Nüfus Dairesi, Doğan'a, "Annen daha önce Kıbrıslı Rum'du. Sonra Türk oldu" diyerek istediği kimliği vermedi. Olayı annesine soran Mustafa, gerçekleri öğrendi. Rum Politis gazetesinin haberine göre, Fatma Vasiliki Haralambus, oğlu Doğan Mustafa'ya 50 yıllık sırrını şöyle anlattı 
"Limasol'ün Camuda köyünde yaşıyorduk. 10 yaşında anne ve babamı kaybettim. Daha sonra Lefkoşa'da yaşayan ablam Lella'nın yanına gittim. Burada komşumuz Mustafa'ya şık oldum. Ablam ve akrabalarım buna karşı çıktı. Ama ben kalbimin sesini dinleyerek, 1953'te Mustafa ile evlendim. Hem Türk oldum, hem de dinimi değiştirdim. Ailemle o günden sonra hiç görüşmedim. Mustafa'nın ailesi de beni kabul edince, onlar da benim Rum olduğumu kimseye söylemedi. Ve bu sır böyle devam etti." 
Fatma ve Mustafa'nın 5 çocukları oldu. 1963 olaylarında Mustafa, bir Rum tarafından vurularak öldürüldü. Mustafa'nın öldürülmesiyle birlikte 5 çocukla ortada kalan Fatma, gerçek kimliğini hiçbir zaman açıklamadı ve yaşamını terzilik yaparak sürdürdü. 
Şoke olan Doğan Mustafa, annesinin hiç Rumca konuşmaması ve tam bir Kıbrıslı Türk gibi yaşamasından dolayı böyle bir şey olacağını düşünemediğini söyledi. Politis gazetesi, Rum tarafında annesinin akrabalarını aramayan Mustafa için okurlarından yardım istedi. 


</TEXT>
</DOC>
