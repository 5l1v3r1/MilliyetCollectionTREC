<DOC>
<DOCNO> 320092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur14.html </URL>
<DATE> 2005/03/02/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Otomobilin altına terk edilen bebek ağlayınca kurtuldu 
</HEADLINE>
<TEXT>

     GAZİANTEP'te Sosyal Hizmetler İl Müdürlüğü'ne bağlı Çocuk Yuvası'nın arka sokağında bir otomobilin altına poşet içerisinde bırakılan bebek ağlayınca ölümden döndü. 
     Alleben Mahallesi'nde, 0-6 yaş grubu çocukların barındığı Çocuk Yuvası'nın arka sokağında park halindeki bir otomobilin altına terk edilen yeni doğmuş erkek bebek ağlayınca çevredekiler tarafından bulundu. Çevredekiler bebeği, Çocuk Yuvası yetkililerine teslim etti. 
     İhbar üzerine Çocuk Yuvası'na gelen polis, bebeği Çocuk Hastanesi'ne götürüp sağlık kontrolünden geçirdi. 2 günlük olduğu ve herhangi bir sağlık sorunu olmadığı belirlenen bebek, tekrar Çocuk Yuvası'na götürüldü. 
     Polis, otomobilin altına bebeği bırakanların bulunması için soruşturma başlattı. 
     
</TEXT>
</DOC>
