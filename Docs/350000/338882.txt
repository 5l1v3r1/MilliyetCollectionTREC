<DOC>
<DOCNO> 338882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko44.html </URL>
<DATE> 2005/05/02/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Hakan Uzan'ın zırhlı makam arabası satılıyor... 
</HEADLINE>
<TEXT>

     TMSF, EGS Holding ile Uzan ve Balkaner Grupları’ndan haczettiği çeşitli araçları satışa çıkaracak. İhalede Jaguar ve Mercedes marka araçlar bulunurken yerli marka bazı otomobiller de alıcı arayacak. 
     Tasarruf Mevduatı sigorta Fonu TMSF , aralarında Hakan Uzan’ın Mercedes marka zırhlı makam arabasının da yer aldığı 21 aracı satışa çıkardı. 
     TMSF’den yapılan yazılı açıklamada, Fon’un EGS Holding ile Uzan ve Balkaner Gruplarından haczettiği 21 aracın 9 Mayıs 2005 tarihinde satışa çıkarılacağı bildirildi. 10’u Uzan Grubu’ndan, 9’unu Balkaner Grubu’ndan, 2’sini ise EGS Holding’den haczedilen araçlar arasında Ford, Nissan, Renault, Suzuki, Volvo, Toyota, Jaguar ve Mercedes marka otomobiller bulunuyor. Bunlardan Mercedes ve Jaguar marka arabaların Uzan Grubu’ndan haczedildiği belirtilirken, Hakan Uzan’ın eski makam arabası olan Mercedes’in zırhlı olduğu kaydedildi. 
     
     HAKAN UZAN’IN ARACI 80 BİN YTL’YE SATILACAK 

     Satışa çıkan araçların fiyatları 80 bin YTL ile 60 YTL arasında değişiyor. Uzan Grubu’ndan haczedilen 2001 model 47 bin kilometrede olan Jaguar marka araç 48 bin YTL’ye görücüye çıkacak. Hakan Uzan’ın makam aracı olarak kullandığı 1998 model Mercedes S 600 marka zırhlı araç ise 80 bin YTL’ye alıcı arayacak. 
     Harda halindeki 1998 model Ford Taunus ise ihaleye 60 YTL ile satışa çıkacak. 
     TMSF Merkez Binası’nda 9 Mayıs’ta gerçekleştirilecek ihale, saat 10.30’da başlayacak. Toplam muhammen bedeli 228 bin 760 YTL olan araçların ihalesine katılmak için 2 bin YTL tutarındaki teminatın Ziraat Bankası Gayrettepe Şubesi’ne yatırılması gerekiyor. 

     
</TEXT>
</DOC>
