<DOC>
<DOCNO> 317416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/siyaset/axsiy01.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çankaya'daki 2 saat 
</HEADLINE>
<TEXT>


Erdoğan, 3 bakanlıkta değişiklik önerisiyle Köşk'e çıktı. İsimleri inceleyen Sezer, veto ettiği Atalay'ın tekrar MEB'e getirilmesine izin vermedi. Başbakan, Atilla Koç'un Kültür Bakanlığı'na atanması için onay istedi, aldı 

Abdullah Karakuş - Ankara 


Kültür ve Turizm Bakanlığı'ndan istifa eden Erkan Mumcu'nun yerine Atilla Koç atandı. Revizyon listesiyle Köşk'e çıkan Başbakan Erdoğan, Cumhurbaşkanı Sezer'le yaptığı görüşmeden, sadece Koç'un ataması için aldığı onayla ayrıldı. Milli Eğitim Bakanlığı'na MEB kaydırılması düşünülen Devlet Bakanı Beşir Atalay'ın da, Sezer'den ikinci kez veto yediği iddia edildi. Erdoğan, Bakanlar Kurulu toplantısının ardından programda bulunmamasına rağmen Köşk'e çıktı. Elinde 3 isimden oluşan liste bulunduğu bilgisi basına yansıyan Erdoğan'ın, MEB'e Atalay'ın atanması, Kültür Bakanlığı'na Hüseyin Çelik'in kaydırılması, Koç'un da Atalay'dan boşalan Devlet Bakanlığı'na getirilmesinin Sezer'in onayına sunacağı belirtildi. Aynı saatlerde Çelik, "Görev nerede verilirse orada yaparım" diyerek, kabine değişikliğinin sinyalini verdi. Yarım saat olarak planlanan görüşmenin, 2 saate uzaması, "Sezer, isimler konusunda Erdoğan'la anlaşamadı" duyumlarını güçlendirdi. 
Sezer'in, 2002'de dönemin Başbakanı Abdullah Gül'ün kendisine sunduğu kabine listesinde MEB için önerilen Atalay'ı, "Daha önce de uygun bulmamıştım" diyerek ikinci kez veto ettiği öne sürüldü. 
Atalay'ın Kültür Bakanlığı'na kaydırılması önerisine de sıcak bakmayan Sezer'in, ilk vetosunun gerekçesi, Atalay'ın, 28 Şubat sürecinde laiklik karşıtı faaliyetleri nedeniyle YÖK tarafından Kırıkkale Üniversitesi Rektörlüğü görevinden alınması olarak basına yansımıştı. Bunun üzerine Erdoğan, Mumcu'dan boşalan koltuk için Koç'u önerdi ve aldığı tek onayla Köşk'ten ayrıldı. 
Çıkışta, gerginliğini gülümsemeyle gizlemeye çalışan Erdoğan, "Kapsamlı bir kabine değişikliğini görüştünüz mü " sorusunu geçiştirdi. Erdoğan, Brüksel'e hareketinden önce de, "Sezer'in kabine değişikliği için tavsiyesi oldu mu " sorusuna da, "Tavsiyesi sadece onay" yanıtını verdi. 

Hoca'nın müsteşarı 

Ankara Üniversitesi Siyasal Bilgiler Fakültesi mezunu olan Koç, mülki idare amirliği ve kaymakamlık görevlerinde bulundu. Koç, İçişleri Bakanlığı Müşavirliği, Konya Emniyet Müdürlüğü, Siirt ve Giresun Valiliği, Ankara Belediyesi Genel Sekreterliği yaptı. Koç, Erbakan'ın liderliğindeki REFAHYOL'da Başbakanlık müsteşarlığı görevi üstlendi. 3 çocuk babası olan ve İngilizce bilen Koç'un 49 eşi Şadiye Koç'un ise başının kapalı olduğu belirtildi. 


</TEXT>
</DOC>
