<DOC>
<DOCNO> 331308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/spor/spo04.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'i kesmedi 
</HEADLINE>
<TEXT>


Trabzonspor Teknik Direktörü, Bordo - Mavili takımın başındaki performansını henüz beğenmediğini açıkladı 


Milli Takım ile yaşadığı büyük başarıların ardından Trabzonspor'a dönen Teknik Direktör Şenol Güneş, görev yaptığı süreci değerlendirirken, kendisini eleştirdi. Tecrübeli teknik adam, "Şu ana kadar kendimi başarılı görmüyorum. 10 maç alırsak da başarılı görmem. Çünkü skorlardan çok Trabzonspor'un büyüyen takım, büyüyen kulüp olma hedefleri önemli" dedi. 

'Biz de güçlüyüz' 
Galatasaray karşısına galibiyet hedefiyle çıkacaklarını da açıklayan Güneş, "Rakibimizin başında Türk futboluna oyuncu olarak da katkı yapmış bir teknik direktör var. İyi ve güçlü bir rakibe karşı oynayacağız. Ancak biz de güçlü bir takımız. Bizim de hedefimiz sadece üç puan olacak" diye konuştu. 
Şenol Güneş, Milli Takım patronu Ersun Yanal'ın düzenlediği program toplantısına katılmamasıyla ilgili eleştirileri de yanıtlarken, "Trabzon'dan İstanbul'da herhangi bir iş için gidip gelmek iki günü alıyor. Bu dönemde bizim için büyük kayıp olur" yorumunu yaptı. 

Fatih Tekke için görücü 

Trabzonspor'un yıldız ismi Fatih Tekke, Milli Takım forması altında Gürcistan'a attığı gollerle Avrupa kulüplerinin yakın takibine girdi. İngiliz ekibi Newcastle United'ın menajerlerinin pazar günü başarılı golcüyü Galatasaray maçında izlemeye hazırlandığı bildirildi. Bu arada Fatih Tekke'nin yanı sıra İngilizler'in Hüseyin'i de büyüteç altına alması bekleniyor. 

Sarı kart alarmı 

Zirve şansını son haftaya kadar sürdürmek isteyen Trabzonspor'da Galatasaray maçı öncesinde beş futbolcunun ceza sınırında olması teknik kadroyu kara kara düşündürüyor. Teknik Direktör Şenol Güneş, üçer sarı kartla oynayan Erdinç, Hasan Üçüncü, Lee Yong, Celalettin ve Özgür'ü Galatasaray karşılaşmasında kart görmemeleri konusunda uyardı. 


</TEXT>
</DOC>
