<DOC>
<DOCNO> 333779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur28.html </URL>
<DATE> 2005/04/15/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Kızılay Olağan Genel Kongresi başladı... 
</HEADLINE>
<TEXT>

     Türkiye Kızılay Derneği'nin Olağan Genel Kongresi, Ankara 6. Asliye Hukuk Mahkemesi'nin ihtiyati tedbir kararını kaldırmasının ardından bugün toplandı. 
     Başbakan Recep Tayyip Erdoğan'ın da katıldığı, Karayolları Genel Müdürlüğü Toplantı Salonu'ndaki kongreye girmek ve genel başkan adayı olmak isteyen iki kişi, delege olmadıkları gerekçesiyle salona alınmadı. 
     Kızılay Genel Başkan Vekili Tekin Küçükali'nin kısa bir açılış konuşmasıyla başlayan kongrede, divan başkanlığı seçimi yapıldı. 
     Divan Başkanlığı'na Ali Dilber'in seçilmesinin ardından saygı duruşunda bulunuldu ve İstiklal Marşı okundu. 
     Genel Başkan Vekili Tekin Küçükali, yaptığı açılış konuşmasında, Kızılay Merkez Kurulu'nun dün toplanarak kendisini bu göreve seçtiğini belirterek, ''Devraldığımız bayrağı arkadaşlarımla birlikte daha da ileri götüreceğiz'' dedi. 
     Kızılay'ın çalışmaları hakkında bilgi veren Küçükali, Güney Asya'da meydana gelen tsunami felaketinde kurumun yaptığı çalışmaları anlattı. 
     Küçükali, son bir yıl içinde Kızılay'da meydana gelen değişimlere de değinerek 1958 tarihli yönetmelikle işlerin yürütüldüğünü, bunun üzerine hazırlanan yeni yönetmeliğin yürürlüğe girdiğini söyledi. Kurumun organizasyon yapısının yeniden tanımlandığını, görev ve iş akışlarının netleştirildiğini, bu çalışmaların Kızılay'a büyük dinamizm kazandırdığını ifade eden Tekin Küçükali, yapısal çalışmalarda merkeziyetçi yapının hızla değişmesine destek sağladıklarını bildirdi. 
     Küçükali, 8 bölgede afet müdahale ve lojistik merkezlerini hayata geçirdiklerini, böylece Kızılay'ın afetlere daha hızlı ve etkin müdahale etmeye başladığını kaydetti. 
     Türk Kızılayı'nın 2004 yılında Türkiye'de meydana gelen bütün afetlere başarı ile müdahale ettiğini anlatan Küçükali, ''Bunun yanı sıra ülkemizin dışında meydana gelen afetlerde de Kızılay insan acısını dindirmek için üzerine düşen görevi yapmıştır'' dedi. 
     Kızılay'ın bilgi çağını yakalayabilmesi için birimler arası otomasyona özel bir önem verdiklerini de kaydeden Küçükali, ayrıca mali işlerde tek düzen muhasebeye geçmek için ciddi bir yatırım yaparak, Kızılay'ın hesaplarını denetlenebilir duruma getirdiklerini söyledi. 
     
     NOTLAR... 
     Kızılay'ın Olağan Genel Kurulu, önceki gün muhaliflerin Ankara 6. Asliye Hukuk Mahkemesi'nin ihtiyati tedbir kararıyla durdurulmuştu. Kızılay'ın itirazı üzerine aynı mahkeme ihtiyati tedbir kararını kaldırmıştı. 
     Öte yandan Kızılay Merkez Kurulu, istifa eden Genel Başkan Talat Yılmaz'ın yerine Merkez Kurul Üyesi Tekin Küçükali'yi Kızılay Genel Başkan Vekilliğine getirmişti. Kongre salonunda delegeler sabahın erken saatlerinden itibaren toplanmaya başladılar. Delegeler, emniyet güçleri ve özel güvenlik ekipleri tarafından tek tek aranarak salona alındılar. 
     Bu arada muhalif gruptan olduğu bildirilen ve Kızılay Genel Başkan adayı olmak isteyen iki kişi delege olmadıkları gerekçesiyle salona alınmadılar. Bu kişiler ile Kızılay yetkilileri arasında tartışma ve arbede yaşandı. Genel Başkan adayı olduğunu söyleyen Ahmet Paşabeyoğlu'nun salonda kongreyi izlemesine izin verilirken, diğer kişi ise kongre salonundan ayrıldı. Kongreye istifa eden Talat Yılmaz katılmadı. 
     Kongrenin yarınki bölümünde Genel Başkan ve Merkez Kurul Üyelikleri seçimi yapılacak. 
     
</TEXT>
</DOC>
