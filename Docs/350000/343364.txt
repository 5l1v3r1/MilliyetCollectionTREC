<DOC>
<DOCNO> 343364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo20.html </URL>
<DATE> 2005/05/17/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Çalımbay Kesinlikle yabancı bir forvet alacağız... 
</HEADLINE>
<TEXT>

     Beşiktaş Teknik Direktörü Rıza Çalımbay, gelecek sezon için kesinlikle iyi bir yabancı forvet transfer edeceklerini söyledi. 
     BJK Koleji’nde düzenlenen panele katılan Rıza Çalımbay, burada öğrencilerin sorularını yanıtladı. Çalımbay, bir öğrencinin gelecek sezon için yapmayı düşündükleri yabancı transferlerle ilgili sorusuna, "İyi bir forvet oyuncusu kesinlikle alacağız. Ondan sonrasına da bakacağız. Çünkü elimizdeki yabancı oyuncuların sözleşmeleri sürüyor" dedi. 
     Bir öğrencinin, "Ali Tandoğan, Youla, Adem Koçak ve Ersen Martin’in transfer edileceği söyleniyor. Bu oyuncularla Avrupa’da başarı nasıl gelir " sorusuna Çalımbay, şöyle yanıt verdi 
     "Sen sanırım Başkaları onları alırken, siz niye Türkiye’den transfer yapıyorsunuz anlamında soruyorsun. Bugün bakın Türkiye’nin en iyi oyuncularından biri Tümer, Samsunspor’dan Beşiktaş’a geldi. 
     Koray’ı Çaykur Rizespor’dan alırken eleştiriler oldu ama kalitesi ortada. Saydığınız oyuncuların hepsi iyi futbolcular. Ama biz içlerinde sadece biriyle ilgileniyoruz." 
     
     "YOULA İLGİLENDİĞİMİZ FUTBOLCULAR ARASINDA" 

     Çalımbay, Gençlerbirliği futbolcusu Youla’yı alıp almayacakları sorusuna ise, "Sadece Youla değil, Fransa ve Brezilya’dan da üzerinde durduğumuz oyuncular var. Başkanımız rahatsız olduğu için bu konuyu gelecek haftaya erteledik. Youla ile ilgilendiğimiz doğru. Artık en yararlı kim olacaksa, onu alacağız" diye konuştu. 
     
     SERGEN KONUSU 

     Sergen’in gelecek sezon takımda kalıp kalmayacağı sorusuna ise Çalımbay, şöyle yanıt verdi 
     "Sergen’in takımda kalıp kalmaması kendisine bağlı. Burada kalacaksa çok çalışmalı, fedakarlık yapmalı. Eğer başka bir düşüncesi varsa da bu kendisine yakışan bir şekilde olmalı. Bu hafta veya gelecek hafta yönetim kendisiyle konuşacak." 
     
     "ÇEKİNDİĞİ FUTBOLCULAR" 

     Futbolculuğu döneminde çekindiği futbolcuların sorulması üzerine Çalımbay, "En çok Fenerbahçe ve Galatasaray ile oynadığımız maçlar çekişmeli geçiyordu. Rıdvan, Oğuz, Prekazi ve Uğur kaliteli oyunculardı" dedi. 
     
     "AVRUPA’DA HEDEF FİNAL" 

     Beşiktaş’ın gelecek sezon Avrupa’daki hedefinin sorulması üzerine Çalımbay, "Beşiktaş’ın hedefi ligde ve Türkiye Kupası’nda şampiyonluk, Avrupa’da da final oynamaktır" dedi. 
     Futbolculuğu döneminde namağlup şampiyon olduklarını ve birçok rekora imza attıklarını anlatan Çalımbay, ancak Avrupa’da başarılı olamadıklarını ifade ederek, "Ama artık buna son verip Avrupa’da da başarılı olmak istiyoruz. Bunun için de elimizden geleni yapacağız. 
     Avrupa’da başarısızlığa son vereceğiz" şeklinde konuştu. 
     
     "FENERBAHÇE AVANTAJI YİTİRMEZ" 

     Çalımbay, Fenerbahçe ile Galatasaray’ın hafta sonundaki maçının nasıl sonuçlanacağının sorulmasına, şöyle yanıt verdi 
     "Ben Fenerbahçe’nin avantajını yitireceğini düşünmüyorum. Türkiye Kupası’nda Galatasaray’a yenildiler. Fenerbahçe, hem taraftarlarına bunu unutturmak, hem de avantajını korumak isteyecektir. Ben Fenerbahçe’nin son iki maçında da avantajını koruyacağını sanıyorum." 
     
     "FUTBOLCULUK KOLAY, TEKNİK DİREKTÖRLÜK ZOR" 

     Rıza Çalımbay, "Futbolculuk mu, teknik direktörlük mü zor " sorusuna, "Futbolculuk dünyanın en kolay mesleklerinden biri. Teknik direktör olmak ise zor. Futbolcu antrenmanını yapar, kendisine bakar ve maçına çıkar. Ama teknik direktör 26-27 futbolcudan sorumludur. 
     Bunları birarada iyi kaynaştırmak zorundadır. Birçok yere karşı sorumluluğu vardır. Bu nedenle teknik direktörlük çok daha zor" şeklinde yanıt verdi. 
     
     UNUTAMADIĞI MAÇLAR 

     Çalımbay, futbolculuğu döneminde unutamadığı maçları ise şöyle sıraladı 
     "İlk olarak 17 yaşımda Beşiktaş forması ile ilk çıktığım Gaziantepspor maçı var. Daha sonra 15 yıldır şampiyon olamıyorduk. 
     Eskişehirspor ile son maça çıkıyorduk. Biz yenersek şampiyon oluyorduk ve Eskişehirspor küme düşüyordu. O maçta 2-1 galip geldik. Gerçi maç yarıda kaldı ve 15 yıl sonra şampiyon olduk. Son olarak da unutamadığım maç Dünya Karması ile Almanya’ya karşı oynadığım karşılaşmaydı." Öğrencilerin büyük ilgisi ile karşılaşan Çalımbay’a panelden sonra çiçek verildi. Çalımbay, panele kızı Tuğçe ile birlikte geldi. 

     
</TEXT>
</DOC>
