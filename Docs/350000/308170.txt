<DOC>
<DOCNO> 308170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/spor/ysenay.html </URL>
<DATE> 2005/01/21/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Olmazsa olmaz 
</HEADLINE>
<TEXT>



Yılbaşı, bayram derken yepyeni bir seneyi gün be gün devirmeye başladık hep birlikte... İnsan yaşamdaki bazı değerleri kaybettiği veya uzaklarda olduğunu bildiği zaman daha iyi anlıyor bağımlılığın veya sevdanın ne demek olduğunu. 
Futbolda devre arası çok uzun oluyor kanaatimce...Evet sporcu beyninin veya adalelerinin de dinlenmeye ihtiyacı var muhakkak... Ama başta İngiltere olmak üzere futbola ara vermeden sezonu bir bütün halinde kullanan ülkelerin de bilimsel gerçeklere dayalı düşünceleri tartışılamaz... 17 haftada ısınıp güç kaynaklarını birikimine almış sporcu anatomisinin aniden durması devre arası idmanlarıyla yeniden hareketlenmesi acaba ne denli doğru veya yanlışlar getiriyor. Tabii ligin ikinci perdesinin açılmasıyla bu farklılıkları kolayca çözeceğiz... Bizce bu denli uzun tatil yanlış. Hem ligin havası dağılıyor, hem de istim üstündeki takımların tempoları soyunma odası duyguları darmadağın olabiliyor. Ayrıca milli takımımızın 2006 elemeleri adına hayati maçları var önümüzde... Şimdi bilinen oyuncuların form grafiklerini yeniden değerlendirip düşünceler üretmek ayrı bir polemik yaratacak sanırım. 

Kaosa doğru 
İyi takım dedik de, futbol federasyonunda kaosa doğru giden kırılmalar, milli formayı zora sokacak yanlışlıklar, futbolsuz haftaların gündeminde maalesef... Ersun Yenal'ın milli takımdaki teknik patronajına karşı tavır koyanların başında sayın Başkan Levent Bıçakcı geliyorsa eğer, milli takım işlevlerinin yarınları karanlık demektir. Ersun hoca milli yarışmalarda hepimizin dikkatlerini çeken yanlışlar yapmış olabilir. Hatta teknik konuların dışına da çıkıp medya aracılığıyla verdiği birçok mesajda açığa çıkan ve hayli yadırganan laflar da söylemiş olabilir. Ancak bütün bu yanlışlardaki Ersun Yanal'ın dinamik beynini bir anda silip yok farzetmeye kimselerin hiç hakkı yoktur. Hatta Futbol Federasyonu Başkanı olsanız dahi... 
Evet, Başbakan Tayyip Erdoğan'ın 2006 için verdiği "olmazsaolmaz" talimatı tatlı serttir ve üstüne alınması gerekenler adına keskin bir mesajdır. Ancak bize göre bu göndermeden ders çıkarması gerekenler başta Ersun hoca olmak üzere bütün milli formadan sorumlu olanlardır. Yoksa Başbakan'ın endişesini "yabancı bir hoca ile anlaşalım" şeklinde yorumlayanlar yanılgı içindedirler. Bakın bakalım maziden gelen istatistiklere... Yabancılarla neleri berbat sonuçlarla heba etmişiz. Bizim çocuklarımızla da hangi başarılara imza atmışız. Mukayese dahi edilebilir mi 
Baylar, Ersun hoca 2006 elemelerinin sonuna kadar işinin başındadır. Ya başarıyı bileğinin hakkıyla yakalar, ya milli formayla birlikte kendi kariyerini de yükseltir ya da yerli hocalar manzumesinden, kendiliğinden silinir gider. Ama ben genç hocamızın bu çok zor maçları aşarak 2006 finallerini yakalayacağına öylesine inanıyorum ki... 



</TEXT>
</DOC>
