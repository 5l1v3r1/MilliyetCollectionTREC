<DOC>
<DOCNO> 335118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun52.html </URL>
<DATE> 2005/04/20/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Ekvador'da kongre, devlet başkanı Gutierrez'i görevden aldı 
</HEADLINE>
<TEXT>

     Ekvador'da Kongre, Devlet Başkanı Lucio Gutierrez'i görevden alarak yerine Yardımcısı Alfredo Palacio atadı. 
     100 üyeli Kongre'nin oylamaya katılan 60 üyesinin tamamı Gutierrez'in görevden alınması için oy kullandı. 
     Palacio, Gutierrez'in görevden alınmasının hemen ardından yemin ederek görevine başladı. 
     Bu arada Genelkurmay Başkanı General Victor Hugo Rosero da silahlı kuvvetlerin Gutierrez'e verdiği desteği çektiğini açıkladı. 
     Gutierrez, Yüksek Mahkeme'ye kendi yandaşlarını yığdığı gerekçesiyle muhalifler tarafından ''diktatör'' olarak suçlanıyordu. 
     Gutierrez'in görevden alınmasıyla muhaliflerle iktidar yanlıları arasında devam eden çatışmaların sona ermesinin umut edildiği bildiriliyor. 
     Ekvador anayasasına göre Kongre devlet başkanını görevden alabiliyor. Kongre üyelerinden Ramiro Rivera, Gutierrez'in başkanlık sorumluluklarını tam olarak yerine getiremediği gerekçesiyle görevden alınması için önerge vermişti. 
     Kongre, 1997 yılında da zamanın devlet başkanı Abdala Bucaram'ı akli dengesinin yetersiz olması gerekçesiyle görevden almıştı. 
     Öte yandan, Gutierrez'in halen sarayda olduğu bildiriliyor. 
     
</TEXT>
</DOC>
