<DOC>
<DOCNO> 305413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/soneko11.html </URL>
<DATE> 2005/01/11/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
13 milyon konuttan 2 milyonu zorunlu deprem sigortası yaptırdı 
</HEADLINE>
<TEXT>

     Durmuş Ali Başkan AA 

Dünyanın en aktif deprem kuşaklarının birinin üzerinde bulunmasına karşın Türkiye'de yaklaşık 13 milyon konuttan sadece 2 milyonunun Zorunlu Deprem Sigortası kapsamında olduğu bildirildi. 
     Kanun Hükmünde Kararname ile 27 Eylül 2000 tarihinden itibaren meskenler için deprem sigortası sunmak üzere kurulan Doğal Afet Sigortaları Kurumu DASK yetkililerinden aldığı bilgilere göre, Türkiye'de sigorta kapsamında olan 12 milyon 988 bin 665 konuttan sadece 2 milyon 89 bin 570'inin zorunlu deprem sigortası yaptırdığı belirtildi. 
     Marmara Bölgesi'nde 4 milyon 143 bin 469 konuttan 1 milyon 76 bin 545, İç Anadolu Bölgesi'nde 2 milyon 227 bin 56 konuttan 360 bin 292, Ege Bölgesi'nde 2 milyon 318 bin 262 konuttan 343 bin 383, Akdeniz Bölgesi'nde 1 milyon 663 bin 126 konuttan 135 bin 228, Karadeniz Bölgesi'nde 1 milyon 282 bin 98 konuttan 103 bin 523, Doğu Anadolu Bölgesi'nde 611 bin 788 konuttan 41 bin 644, Güneydoğu Anadolu Bölgesi'nde ise 742 bin 866 konuttan 28 bin 955'inin zorunlu deprem sigortası bulunuyor. 
     
     5 YILDA HAK SAHİPLERİNE 8 MİLYON YTL ÖDENDİ 
     Bu arada, 2000'den 31 Aralık 2004'e kadar meydana gelen ve hasara yol açan 87 depremde Zorunlu Deprem Sigortası kapsamındaki 4 bin 932 poliçe sahibine yaklaşık 8 milyon 271 bin 880 YTL ödeme yapıldı. 
     En az ödeme 6 poliçe ve 23 bin 22 YTL ile 2000 yılında gerçekleştirilirken, en yüksek ödeme 2 bin 503 poliçe ve 5 milyon 176 bin 637 YTL ile 2003 yılında yapıldı. 
     DASK yetkilileri, zorunlu deprem sigortasının uygulamaya başlaması ile birlikte konutlarına sigorta yaptırmayarak ihmal edenlerin, sigorta kapsamında karşılanacak zararlar için doğal afetlerle ilgili mevzuat çerçevesinde hak sahibi olamayacaklarını söylediler. 
     Zorunlu Deprem Sigortası'nın, bir vergi türü olmadığını belirten yetkililer, şunları kaydetti 
     ''Zorunlu Deprem Sigortası, birlikte yaşamak zorunda olduğumuz depremin yol açtığı maddi zararın karşılanmasını sağlayan ve tamamen sigorta tekniğine uygun olarak oluşturulan sigorta ürünüdür. Vergiler de zorunlu olmakla birlikte, vergiyi ödeyen vatandaş bununla ilgili olarak doğrudan bir karşılık beklememektedir. Zorunlu Deprem Sigortası'nda ise ev sahipleri, bir sigorta primi ödemeyerek, deprem riskine karşı teminat satın almakta ve deprem nedeniyle evleri zarar gördüğünde de tazminata hak kazanmaktadır.'' Jeofizik Mühendisleri Odası JFMO Adana Şube Başkanı Melih Baki, Zorunlu Deprem Sigortası uygulamasının deprem sonrası insanları rahat ettirmek için iyi bir kaynak olduğunu söyledi. 
     Uygulamanın vatandaşlara iyi bir şekilde anlatılamadığı için istenilen düzeye ulaşamadığını ifade eden Baki, ''Vatandaşlara, uygulamanın işleyişini ve deprem sonrası kendilerine sağlayacağı avantajları çok iyi anlatmalıyız. Türkiye aktif deprem kuşağında olan bir ülke. Vatandaşların, uygulamaya ilgi göstererek konutlarını biran önce sigorta kapsamına aldırmalarında fayda var'' dedi. 
     
</TEXT>
</DOC>
