<DOC>
<DOCNO> 300691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur44.html </URL>
<DATE> 2004/12/24/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Ölen kişiler adına kredi kartı çıkarıyorlardı .. 
</HEADLINE>
<TEXT>

     Ölen kişiler adına kredi kartı çıkararak bankaları dolandıran 6 kişilik şebeke yakalandı. 
     Ankara Kaçakçılık ve Organize Suçlar Şube Müdürlüğü Mali Büro Amirliği ekipleri, istihbaratı değerlendirerek Ulus Rüzgarlı caddesinde bir adrese baskın düzenlediler. 
     Burada yapılan aramada, şu anda hayatta olmayan bazı kişiler adına kimlik belgeleri, kredi kartı müracaat formları, sahte vergi levhaları, ikametgah ilmuhaberleri, maaş bordroları ve ATM kartları bulundu. 
     Bunun üzerine olayla bağlantısı olduğu tespit edilen Hüseyin Y, Şerife A, Tarık N, Halil K, Tülay Ç ve Bircan A. gözaltına alındı. Bu kişilerin yapılan sorgulaması sonucu ölen kişiler adına çıkardıkları kredi kartlarıyla Finansbank, Akbank ve Garanti bankasını dolandırdıkları belirlendi. 
     Mali Büro'da sorgulaması tamamlanan 6 kişi mahkemeye sevk edildi. 
     Bu arada, Mali Büro Amirliği ekipleri Ankara Büyükşehir Belediyesi Asfalt Şube Müdürlüğü ve Ankara Telekom Müdürlüğü çalışanlarına sahte yazar kasa fişi satan 4 kişiyi yakaladı. Gözaltına alınan Ali T, Ercan E, Fahrettin Ö ve Kadir S. ile 350 milyar liralık sahte yazar kasa fişi ele geçirildi. 
     
</TEXT>
</DOC>
