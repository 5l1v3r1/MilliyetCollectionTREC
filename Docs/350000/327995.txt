<DOC>
<DOCNO> 327995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/siyaset/siy06.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehit ailelerine ABD ziyareti 
</HEADLINE>
<TEXT>


ANKARA Milliyet 


ABD'nin Ankara Büyükelçiliği yetkilileri, ABD'nin Türk kamuoyundaki olumsuz imajını silmek için dün ilk kez Şehit Aileleri Derneği'ni ziyaret etti. Dernek Başkanı Hamit Köse, "ABD'nin PKK'yi terör örgütü olarak tanıması ne kadar memnuniyet vericiyse hiçbir önlem alınmaksızın faaliyetlerini giderek güçlenecek biçimde Kuzey Irak'ta sürdürmesi o denli üzücüdür" dedi. 
Köse, dün ABD Büyükelçiliği Siyasi Bölüm Diplomatı James Sopp ve Siyasi İşler Danışmanı Süheyla Tayla'yı kabul etti. Sopp, derneği tanımak ve şehitlere saygısını ifade etmek üzere geldiğini belirtti. Köse, ABD'nin terör ve teröristlerle mücadele ettiğini, teröre 30 bin insanını kurban eden Türkiye'nin de bu hakka fazlasıyla sahip olduğunu söyledi. 
Görüşmenin basına kapalı bölümünde, Sopp'un ABD'nin Irak politikası ve PKK ile mücadele konusunda basında çıkan haberlerden duydukları rahatsızlığı dile getirdiği ve iki ülkenin "müttefik" olduğuna vurgu yaptığı öğrenildi. 






</TEXT>
</DOC>
