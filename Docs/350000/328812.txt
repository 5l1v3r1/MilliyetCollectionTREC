<DOC>
<DOCNO> 328812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/yazar/akyol.html </URL>
<DATE> 2005/03/31/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Nereye gidiyoruz 
</HEADLINE>
<TEXT>


KAYGI verici işaretler... Toplumda "dış komplo" ve "iç düşman" korkuları tırmanıyor, ona göre de öfkeler kabarıyor. 
"Dış düşman" Siyonizm mi, emperyalizm mi 
"İç düşman" Sabataycılar mı, mürteciler mi 
Milliyetçi, Kemalist, İslamcı, sağcı, solcu olmamıza göre listeye başka güçleri de eklemek mümkün... Fakat bunlar saplantı ve paranoya haline gelirse, hele de yaygınlık kazanırsa, toplum öfkeler etrafında kamplara ayrılır. 
Makul yaklaşımlarla, itidal ve tartışma ile ya da uzun vadeli politikalarla çözülebilecek sorunlar öfke patlamalarıyla kangrene döner Öfkeler daha da kabarır, toplum daha da kamplara bölünür... Ülkeler bu yolda iç çatışmalara, diktatörlüğe kadar sürüklenebilir. 
Çok şükür o kadar zıvanadan çıkmadık ama işaretler kaygılanıp toparlanmamızı gerektiriyor. 

AKP ve CHP'deki istifalar çözülme işareti midir Öyle midir diye de kaygı duyuyorum. 
Tarihimizin yarattığı iki köklü hareket olan CHP ve Demokrat Parti'yi darbelerle tahrip ettik. Türkiye bu yüzden 1960-1965 dönemini, ardından 1970-80 dönemini, ardından 1990-2000 dönemini koalisyonlar elinde kaybetti. Arkamızdan gelen Güney Kore gibi ülkeler bu çeyrek asır içinde bizi geçti 
Demokrasi güçlü merkez sağ ve sol ayakları olmadan "istikrar" ve "yönetebilme" gücüne sahip olamaz Hiç olmazsa biri sağlam olmalıdır. 
AKP ve CHP çözülecek de, daha sağlam merkez sağ ve sol partiler oluşacaksa, iyi... Ama yine koalisyonlar olacaksa .. 
Türkiye önündeki zorlu meseleleri koalisyonlarla aşamaz Kıbrıs, Irak, AB süreci, uluslaşmanın toplumsal entegrasyon boyutu, kültürel çoğulculuk ve ekonomik kalkınma gibi zorlu ve uzun vadeli sorunlar 
Türkiye'yi bugün idare etmek, elli yıl öncesinden daha zordur. 
Büyük partilerin çözülmesi ile, toplumda fikirlerin ve duyguların savrulması ve keskinleşmesi arasında muhakkak bir bağlantı var adeta sosyopolitik bir kuraldır bu. 

ORHAN Pamuk'un siyasi fikirlerini bu sütunda ben de iki defa eleştirdim. Ama bir yazarın hatalı görüşleri yüzünden toplum olarak gerginliğe sürüklenmek doğru mu 
"Öfkeyle kalkma" konusunda, Sütçüler kaymakamının "Pamuk'un kitaplarını yakın" diye emir vermesi tipik bir örnek Kaymakam soğukkanlı davransaydı, her şeyden evvel, ilçe kütüphanelerinde Pamuk'un romanlarının olup olmadığını "araştırırdı" yasaklama ve imha konusunda yetkisinin olmadığını "düşünürdü" veya valiye "danışırdı", neticede kendisini zora sokan, ülkesi için de kötü bir imaj yaratan bu yanlış kararı vermezdi. 
Öfke böyledir, "araştırmadan, düşünmeden, danışmadan" hüküm verdirir, hatalar yaptırır. 
Milliyetçi, Atatürkçü, İslamcı, sağcı, solcu, liberal ya da etnik duygularla öfkelenmek de bizi ülkenin karmaşık sorunları hakkında "araştırmadan, düşünmeden, danışmadan" kestirme ve basit hükümlere ve birbirimize karşı "savaşım"lara sürekler. 
Önümüzdeki "en büyük düşman" budur işte. 
En büyük vatanseverlik de, duygu ve düşüncelerimizi "farklılıklarla bir arada barışık yaşama"ya zarar vermeyecek bir makuliyet içinde tutmaktır. 
Bu ülkede ya hep beraber barışık yaşayacağız ya da Allah korusun... 



</TEXT>
</DOC>
