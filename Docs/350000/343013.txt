<DOC>
<DOCNO> 343013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo12.html </URL>
<DATE> 2005/05/16/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Şahin Galatasaray'a oranla Şampiyonlar Ligi şansımız daha yüksek 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, Galatasaray’a oranla Avrupa Şampiyonlar Ligi’ne katılma şanslarının daha yüksek olduğunu söyledi. 
     Şahin, AA muhabirine yaptığı açıklamada, kardeş takımları Çaykur Rizespor ile yaptıkları zorlu maçı kazandıklarını ve ikincilik yolundaki rakipleri Galatasaray’ın haftayı yenilgi ile kapadığını dile getirerek, "Mücadelenin sonuna kadar hep yarışın içinde olacağımızı söylemiştik. Gelinen nokta bizi haklı çıkartıyor. Önümüzdeki rakiplerin puan kaybetmesi Şampiyonlar Ligi iddiamızı artırıyor" dedi. 
     Galatasaray’ın aldığı mağlubiyetle Avrupa Şampiyonlar Ligi’ne katılma şanslarını artırdıklarını ifade eden Şahin, "Galatasaray’a oranla Şampiyonlar Ligi’ne katılma şansımız daha yüksek. Fenerbahçe ile deplasmanda karşılaşacaklar. Biz Samsunspor maçını kazanmamız halinde oradan çıkacak beraberlik bile bizi ikinci sıraya taşıyacak. 
     Daha önce haksız kaybettiğimiz puanlara üzülüyoruz. Ligi ikinci bitirip Şampiyonlar Ligi’ne katılırsak, uğradığımız haksızlıklardan dolayı yaşadığımız hayal kırıklığımız bir ölçüde azalır" diye konuştu. 
     Türkiye liginde son yıllarda eşine az rastlanan bir mücadele görüldüğünü ifade eden Şahin, şöyle konuştu 
     "Bu mücadeleyi veren bütün takımları saygıyla selamlıyoruz. Hafta sonu kendi sahamızda yapacağımız zorlu Samsunspor maçına bütün taraftarlarımızı bekliyoruz. İstanbul’dan gelecek sonuca göre de ikinci sıraya yükseleceğimizi umuyoruz." 

     
</TEXT>
</DOC>
