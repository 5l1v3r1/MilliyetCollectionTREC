<DOC>
<DOCNO> 340813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/spor/spo30.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



İstanbul umutlu 

Sakaryaspor deplasmanından galibiyetle dönen İstanbulspor, kalan üç lig maçını da kazanıp, Süper Lig'de tutunmak istiyor. Sarı-Siyahlı takımın teknik sorumlusu Fahrettin Ömerli, "Umudumuz bitmedi. Tüm maçlarımızdan puan çıkarıp, hedefimize ulaşmak istiyoruz" dedi. 

Diyarbakır'da zirve 

Diyarbakırspor'da Teknik Direktör Oğuz Çetin futbolcularını yakın markaja aldı. Çetin dün kulüp binasında futbolcularıyla bire bir görüşmeler yaparak, kalan maçların önemini tekrarladı. Genç teknik adamın, "Konya, Rize ve Samsun maçlarında gerçek kimliğinizi gösterin" dediği öğrenildi. 

Başkent'te erken mesai 

Ankaragücü, Galatasaray yenilgisinin ardından Fenerbahçe maçı için kolları şimdiden sıvadı. Sarı - Lacivertliler, izin yapmadan tesislerde kampa girdi. Teknik Direktör Adnan Şentürk, Galatasaray'a karşı ilk yarıda etkili oynadıklarını ancak sonuca gidemediklerini belirtti. 

Kayseri'de bayram 

Kayserispor, Gaziantep deplasmanından altın değerinde 3 puan kazanarak camianın yüzünü güldürdü. Sakarya, Diyarbakır ve Ankaragücü'nün de puan kaybetmesiyle ligde kalma umutları artan Sarı - Kırmızılı takımda gözler Sakarya maçına çevrildi. Teknik Direktör Hikmet Karaman, "Sakarya'yı da yeneceğiz" dedi. 

MOTOSİKLET 

Kenan Sofuoğlu yine zirvede 
Uluslararası Motosiklet Federasyonu Kupası'nın FIN İspanya'daki ilk ayağını zirvede kapayan Kenan Sofuoğlu, İtalya'daki 2. etap yarışında üstünlüğünü korudu. Monza Pisti'nde yapılan yarışta ev sahibi ülke sporcusunun önünde birinci olmayı başaran Sofuoğlu, FIN Kupası'nın İngiltere'de yapılacak 3. ayağında da mücadele edecek. 

BOKS 

Sam listeleri alt üst etti 
WBC Dünya Kıtalararası Ağır Sıklet Boks Şampiyonu Sinan Şamil Sam, dünyanın önde gelen federasyonlarının listelerinde ön sıralarda yer aldı. Sam, WBC Federasyonu'nda üçüncü sırada yer alırken, IBF'de 9, WBO'da 12.'liğe yükseldi. 11 Haziran'da unvanını korumak için ringe çıkacak olan sporcumuzun, rakibi ve müsabakanın yeri önümüzdeki günlerde belli olacak. 

SUALTI 

Ulusoy'dan Dünya Rekoru 
Ankara'daki Serbet Dalış Dinamik Apnea Türkiye Şampiyonası'nda 164 metreye dalan Devrim Ulusoy, 154 metre 20 santimetre ile kendisine ait Dünya Rekoru'nu geliştirdi. Bayanlarda Derya Can ise kendisini ait olan 94 metrelik Türkiye rekorunu 20 metre geliştirerek 114 metreye ulaştı. 

SUTOPU 

Avrupa hayal oldu 
İstanbul Ataköy Avni Akyol Havuzu'nda sona eren Avrupa Gençler Sutopu Şampiyonası elemerinde milli takım gruptan çıkamadı. Son maçında dün Gürcistan ile 7-7 berabere kalan Ay - Yıldızlı ekibimiz, üçüncü olarak final hakkını kaybetti. 

BASKETBOL 

Maccabi şampiyon 
Rusya'da sona eren Euroleague Final Four maçları sonunda Maccabi Tel Aviv şampiyon oldu. Finalde İtalyan Tau Ceramica'yı 90-78 deviren İsrail ekibi mutlu sona ulaştı. 3. ise ev sahibi CSKA Moskova'yı 94-91 yenen İbrahim Kutluay'lı Panathinaikos oldu. 

OTOMOBİL 

Pirelli'de Avcı farkı 
Türkiye Ralli Şampiyonası'nın 2. ayağı olan 26. Pirelli Rallisi'ni Ford Focus WRC ile yarışan Nejat Avcı kazandı. Yardımcı pilotu Batuhan Memişyazılı'yla 1.09.23.7'lik derecesiyle ilk sırayı alan Avcı'yı, aynı takımdan 1.09.35.7 ile Mehmet Beşler - Afşin Baydar, 1.09.43.5'le de Hyundai Accent WRC'den Ali Deveci - Mehmet Yazıcı ekibi takip etti. 

ATLETİZM 

Belil Anıl kupayı kaptı 
Kadir Has Üniversitesi tarafından 3.'sü düzenlenen Geleneksel Altın Boynuz Yol Koşusu, erkekler üniversiteler kategorisinde Adem Belil, bayanlarda da Huriye Anıl'ın üstünlüğüyle sona erdi. 50 sporcunun katıldığı organizasyonun liseler kategorisinde ise, bayanlarda Sevda Şahin, erkeklerde Vedat Gönen ilk sırayı aldılar. Dereceye girenlere ödüllerini Kadir Has Rektörü Yücel Yılmaz verdi. 


</TEXT>
</DOC>
