<DOC>
<DOCNO> 325389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/guncel/axgun02.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Menderes kızmamış 
</HEADLINE>
<TEXT>


1951'de kurulan 2. Menderes Hükümeti döneminde karikatürist Ratip Tahir Burak, Başbakan Menderes ve kabineyi kedi olarak çizmiş, yargı huzuruna çıkarılmamıştı 

İSTANBUL Milliyet 

Bundan 54 yıl önce, Mart 1951'de kurulan 2. Menderes Hükümeti döneminde karikatürist Ratip Tahir Burak, Başbakan Adnan Menderes'i Başbakan Yardımcısı Samet Ağaoğlu'nu ve bakanları kedi olarak karikatürize etmişti. Ancak o dönem karikatürist, Başbakan Recep Tayyip Erdoğan'ı kedi olarak çizen Musa Kart gibi yargı huzuruna çıkarılmamıştı. 
Altan Öymen, gazetecilik yaşamını kitaplaştırma çalışmaları için gazete koleksiyonunu karıştırırken, karşısına 54 yıl önce Ratip Tarık Burak tarafından Ulus gazetesinde çizilmiş bir karikatür çıktı. 
"Mart Cilveleri" isimli karikatürde Başbakan Adnan Menderes baca üstünde kurdeleli bir dişi kedi olarak çizilmişti. "Kara Kedi" olarak gösterilen Başbakan Yardımcısı Samet Ağaoğlu ise "İkinci Menderes Kabinesi"ne alınmayan bakanları çatı gibi görülen kabineden aşağı atarken görülüyordu. "Kart'ınki bu karikatürün yanında çok masum kalıyor" diyen Öymen, "O zamandan bu zamana kaç yıl geçti. 54 yılda basın hürriyetine alışmamız lazımdı" diye konuştu. 

Öymen, dünkü Referans gazetesindeki yazısında da bu karikatürü köşesine taşıyarak şu yorumu yaptı 
"Başta bu karikatürdeki 'kedi' görüntüsündeki politikacılar olmak üzere iktidar kadrosu bu karikatüre daha önceki karikatürlere kızdığından çok daha fazla kızdı. Zafer'in AP'yi destekleyen gazete İsmet Paşa'ya karşı hücumları arttı. O zamana kadarki tutumun aksine, Burak'ı ve gazeteyi mahkemeye vermenin yolları da arandı. Ama bunda ısrar edilmedi. Yazarlar ve yazı işleri müdürleri mahkeme koridorlarında gidip gelirken, karikatüre ve karikatüriste o yaptırım uygulanmadı." 




</TEXT>
</DOC>
