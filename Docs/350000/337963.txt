<DOC>
<DOCNO> 337963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/siyaset/asiy.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, karşılıklı milliyetçiliği tahrik ediyor 
</HEADLINE>
<TEXT>


Başbakan Erdoğan, Milliyet yazarlarını kabulünde "Avrupa Birliği'nin Güneydoğu Anadolu'da Kürt milliyetçiliği tahrik ettiğini, bunun da bir başka Türk milliyetçiliği depreştirdiğini" söyledi. Erdoğan, üniversitelerdeki toplantılara katılanların ideolojik gruplar olduğunu belirtti ve 'Son zamanlarda, 17 Aralık öncesinde yüzde 70'lerde olan AB desteğinde 5 puan gibi bir düşüş var' dedi 

ANKARA Milliyet 


Başbakan Recep Tayyip Erdoğan, "Avrupa Birliği'nin Güneydoğu Anadolu'da Kürt milliyetçiliği tahrik ettiğini, bunun da bir başka Türk milliyetçiliği depreştirdiğini" söyledi. 
Erdoğan, dün sabah Başbakanlık Konutu'nda kahvaltıda konuk ettiği Milliyet yazarlarına geniş bir gündem üzerinde açıklamalarda bulundu. Başbakan'ın açıklamaları özetle şöyle 

'Eşim Siirtli, Arap' 
Güneydoğu'da biz AKP olarak bölgenin birinci partisiyiz. Doğu Anadolu'da açık farkla öndeyiz. Diyarbakır'da bariz üstünlükler hissediliyor. Ama mesele bana göre ekonomiktir. Ekonomik gelişmişliği sağlarsak, istihdamı geliştirirsek, sağlık, eğitim hizmetlerini artırırsak orada tutunamazlar. Bu bölge ile ilgili bana soru sorulduğunda hemen birinci parti olduğumuzu söylüyorum. Burada kasıtlı olarak milliyetçi cereyanı AB tahrik ediyor. Bu konuda kaynaklar sağlıklı değil. Sağlıksız kaynaklardan bilgi edinildiği için de maalesef ülkemizde reddettiğimiz, kırmızı çizgilerimiz dediğimiz... Bunlardan bir tanesi olan etnik milliyetçilikteki üst sınırımız Türkiye Cumhuriyeti vatandaşlığıdır. TC vatandaşlığı içinde yaşayan herkes bize aynı mesafededir. Biz onlar arasında asla ayrım yapmayız. Kaldı ki, sorulduğu zaman kendimden örnek veriyorum. Ben Karadenizliyim, Rizeliyim. Eşim Siirtli, Türk değil Araptır. O bölgeden milletvekili adayı oldum. Aynı zamanda da bakanlarım arasında da bu tür arkadaşlarım var. Siz oradan bu şekilde tahrikte bulunurken, bir başka milliyetçilik burada tabii depreşmeye başlıyor. Bu yanlıştır. 

'AB desteği düştü' 
Üniversitelerdeki toplantılara katılanlar, ideolojik gruplardır. Tamamiyle AB'ye, IMF'ye karşı gruplardır. Üniversitedeki bir Öğrenci Konseyi kalkıyor, bir ABD'li albayı başkonsolosluğundan davet ediyor. Sonra oraya gelen kişiyi yumurta yağmuruna tutacaksınız. Bunların düşünce özgürlüğüne saygıları yok. Çirkin bir şey. Yaklaşımlar tamamen önyargılı. Bu süreçlerden bizler de geçtik. İşin içine girince bakıyoruz, iş öyle değil. Profesör öyle konuşursa, o tabii ki öyle yapacak. Son zamanlarda, 17 Aralık öncesinde yüzde 70'lerde olan AB desteğinde 5 puan gibi bir düşüş var. 

Kimler katıldı 

Başbakan Recep Tayyip Erdoğan'a kahvaltıda şu isimler eşlik etti Devlet Bakanı Beşir Atalay, AKP Genel Başkan Yardımcısı ve Amasya Milletvekili Akif Gülle, AKP'nin medyadan sorumlu yöneticilerinden Samsun Milletvekili Suat Kılıç, Siyasi Başdanışman ve Adana Milletvekili Ömer Çelik, Başbakan Başdanışmanı Prof. Dr. Nabi Avcı, Başbakan Başdanışmanı Dr. Yalçın Akdoğan, Başbakanlık Basın Danışmanı Ahmet Tezcan. Görüşmede Milliyet'ten şu isimler yer aldı Genel Yayın Yönetmeni Sedat Ergin, Başyazar Güneri Cıvaoğlu, Ankara Temsilcisi Fikret Bila, yazarlar Hasan Cemal, Taha Akyol, Can Dündar, Meral Tamer, Serpil Yılmaz. 

Karikatürde geri adım yok 
Lideri koruma altına almak toplumu korur 

Özgürlükler tek taraflı değildir. Benim kişisel hak ve özgürlüklerime saldırı olduğu zaman bunları korumak gibi bir görevim yok mu Var. O karikatürün bütününü hiç değerlendirdiniz mi Bütününe baktığınız zaman, orada sadece bir kedi karikatürü yok. Orada bir imam hatip lisesi var. Ve imam hatip lisesi orada çözümsüz bir yumak olarak gösterilmiş. Biz de orada o yumağa sarılmış olarak gösterildik. Bütün o camia adeta o kara yumağa sarılmış halde gösteriliyor. Ben bir kere davamı açtım. O konuyu kapattım. Ben burada yasanın bana verdiği hak ve özgürlüğü kullanmış oluyorum. Yani biraz da bu tür şeyleri şahsınızda düşüneceksiniz. Başbakanlık bu noktada çok daha önemli, korunması gereken bir makamdır. Her topluluk liderleriyle vurulur, yıkılır. Eğer o liderleri koruma altına almazsanız, orayı çökertirsiniz. 
Sorarım sizlere bizim dönemde sağlanmış özgürlükler hangi dönemde var Bana söyleyebilir misiniz, düşünce ve fikir özgürlüğü sebebiyle, acaba şu dönemde 28 ay içerisinde kaç kişi hapse girdi Bir tane örnek verin. Bundan önce satır satır her yerden toplanıp alınıyordu içeriye. 

YARIN 
Siyasi etik ve malvarlığı 
Türban için ne diyor 
Okumayan Kız Kalmasın 


</TEXT>
</DOC>
