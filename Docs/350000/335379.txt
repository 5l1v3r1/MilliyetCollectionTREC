<DOC>
<DOCNO> 335379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/siyaset/axsiy02.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin istediği oldu 
</HEADLINE>
<TEXT>


İncirlik Üssü'nün insani amaçlı kullanımına imk n veren lojistik kararnamenin süresi 1 yıl uzatılıyor. Dışişleri Bakanı Abdullah Gül, "ABD'nin talepleri karşılanıyor" dedi... 

ANKARA Milliyet 


Hükümet, BM kararı doğrultusunda İncirlik Üssü'nün Irak ve Afganistan operasyonuna katılan ülkelerce insani amaçlı kullanımına imk n veren kararnamenin süresini 1 yıl uzatıyor. Dışişleri Bakanı Abdullah Gül, kararnamenin, ABD'nin İncirlik Üssü'nün "Lojistik Takip ve Aktarma Merkezi" olması yönündeki taleplerini karşılar nitelikte olduğunu açıkladı. 

Zamanlama dikkat çekti 
Hükümet, 23 Haziran'da yürürlülük süresi dolacak kararnameyi uzatmak için 2 ay önceden düğmeye bastı. ABD'deki Ermeni lobisinin soykırım iddialarıyla ilgili Amerikan Kongresi'nden karar çıkarılmasını engellemek için, kararnamenin 24 Nisan öncesinde gündeme getirildiği yorumları yapıldı. 

Yeni bir durum yok 
Litvanya'ya gidişi öncesinde soruları yanıtlayan Gül, sürecin devam ettiğini belirterek, "Aslında yeni bir durum yok, yapılan işlerin biraz daha düzenli hale getirilmesidir. Dolayısıyla alınan eski kararların uzatılması şeklinde çıkacaktır. Yeni farklı boyutlar zaten söz konusu değildir. Şu anda Irak ve Afganistan'a yapılan yardımların biraz daha organize bir şekilde yapılmasıyla ilgilidir. Sürecin kısa süre içinde tamamlanacağını tahmin ediyorum" dedi. Gül, kararnamenin, ABD'nin lojistik merkez talebini karşıladığını söyledi. Konuya ilişkin teknik çalışmaları Genelkurmay Başkanlığı'nın yürüteceğini belirten Gül, "Her uçağın inişi, kalkışı, ne taşıdığı detaylı olarak tespit edilecektir. O açıdan blok izinler söz konusu değildir" diye konuştu. 

İkinci kez uzatılıyor 
Dışişleri Bakanlığı kaynakları, yeni kararnameye İncirlik Üssü'yle ilgili olarak "lojistik üs" hub ifadesinin girdiğini, Başbakanlık kaynakları kararnamenin geçen yılki metnin paralelinde olduğunu kaydetti. 23 Haziran 2003'te kabul edilen kararnamenin süresi 2004'te bir yıl uzatılmıştı. Hükümet, böylece kararnamenin süresini bir kez daha uzatmış olacak. 


</TEXT>
</DOC>
