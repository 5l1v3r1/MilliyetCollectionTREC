<DOC>
<DOCNO> 347412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun13.html </URL>
<DATE> 2005/05/31/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
AB’den Chirac’a baskı 
</HEADLINE>
<TEXT>

     Fransızların yüzde 55'nin Avrupa Anayasası'na 'hayır' demesinin ardından, başta İngiltere olmak üzere birçok Avrupa Birliği ülkesi Fransa'dan yeni bir referandum yapıp yapmayacağını açıkça ilan etmesini bekliyor. 
     Fransa'nın geçtiğimiz pazar günü yapılan referandumda Avrupa Anayasası’na yüzde 55 oranında hayır’ demesi, Avrupa Birliği’ni belirsizliğe sürükledi. 
     AB liderleri, Anayasa oylama sürecinin devam edeceğini vurgulasa da Avrupa Anayasası öldü’ yorumları yapılıyor. 
     İngiliz Guardian gazetesinin haberine göre, Fransa Cumhurbaşkanı Chirac’ın ikinci bir referunduma hayır’ demesi durumunda İngiltere, Çek Cumhuriyeti ve Polonya yapmayı planladıkları referandumları iptal edecek. 
     Gazete, Fransa’nın Avrupa Anayasası’na onay vermemesinin ardından dün açıklama yapan İngiltere Başbakanı Tony Blair’in, İngiltere’de yapılacak referandumun ertelenmesinin sözkonusu olmadığını açıkladığını belirtti. 
     
     İngiltere kararını pazartesi açıklayacak 
     İngiliz gazetesi, ancak Fransa’dan sonra Avrupa Birliği’nin kurucu üyesi Hollanda’nın da yarın Avrupa Anayasası’na onay vermemesi durumunda önümüzdeki pazartesi İngiltere Dışişleri Bakanı Jack Straw’ın referandumun ertelendiğini açıklamasının beklendiğini yazdı. 
     Hollanda’da Fransa’daki oylamadan önce yapılan bir ankette, Hollandalıların da Avrupa Anayasası’na hayır’ diyeceğini ortaya koydu. 
     Hollanda’da bir televizyon kanalının 16 bin kişi üstünde yaptığı ankete katılanların yüzde 65’i hayır’ oyu kullanacağını açıkladı. Ankette evet’ oyu vereceklerin oranı ise yüzde 25’te kaldı. Karasızlar da yüzde 10 oranında çıktı. 
     
     Chirac halka seslenecek 
     Fransızların yüzde 55'inin Avrupa Birliği Anayasası'nı referandumda reddetmesinin ardından Cumhurbaşkanı Jacques Chirac hükümetle ilgili kararını da bugün açıklayacak. 
     Fransa Başbakanı Jean-Pierre Raffarin’in görevinden ayrılması bekleniyor. Raffarin’in ofisinde eşyaların toplanmasına başlandı. 
     Raffarin’in yerine getirilmesi muhtemel isimler, İçişleri Bakanı Dominique de Villepin ile Maliye Bakanı Nicolas Sarkozy. Fransa Cumhurbaşkanı Chirac bu akşam televizyonda ulusa seslenerek hükümetle ilgili kararlarını açıklayacak. 
     Chirac’ın sözcüsü, Fransa Cumhurbaşkanı'nın sonuçların belli olmasından sonra AB liderlerini aradığını, "Avrupa entegrasyonu sürecek. sizlerle çalışmaya devam edeceğiz" mesajı verdiğini söyledi. 
     
</TEXT>
</DOC>
