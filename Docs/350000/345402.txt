<DOC>
<DOCNO> 345402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo22.html </URL>
<DATE> 2005/05/24/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Şampiyonlar Ligi finalinde milyonlarca kişinin gözü İstanbul'da olacak 
</HEADLINE>
<TEXT>

     İtalya’nın Milan ile İngiltere’nin Liverpool takımları arasında yarın Atatürk Olimpiyat Stadı’nda yapılacak Avrupa Şampiyonlar Ligi’nin 2004-2005 sezonu finali öncesi tüm dünyadaki futbolseverler gözlerini İstanbul’a çevirdi. 
     Yaklaşık 200 ülkede TV’den canlı yayınlanacak final maçı için milyonlarca futbolseverin gözü İstanbul’da olacak. 
     
     MEDYA ORDUSU 

     İstanbul’daki final maçını adeta bir medya ordusu izleyecek. 
     Final için 120’si Türk, toplam 1800 medya mensubunun UEFA’ya akredite yaptırdığı, ancak bunların bir bölümünün stat dışında görev yapacağı kaydedildi. 
     Karşılaşma için genişletilen basın tribününün kapasitesi 980’e çıkarıldı. Bunlar içinde 300 TV, 54 de radyo spiker anlatım yeri bulunuyor. Ayrıca 8 adet panaromik stüdyo inşa edildi. Maçta saha içinde 170 foto muhabirinin görev yapacağı kaydedildi. 
     Bu arada Türk Telekom Genel Müdürlüğü’nün, en modern haberleşme sisteminin sağlanması için hiçbir fedakarlıktan kaçınmadığı ve yaklaşık 300 bin YTL yatırım yaptığı bildirildi. 
     Avrupa Şampiyonlar Ligi finalinde ayrıca ilk kez en geniş çapta kablosuz internet bağlantısının uygulanacağı açıklandı. 

     
</TEXT>
</DOC>
