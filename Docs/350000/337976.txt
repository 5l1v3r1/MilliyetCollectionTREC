<DOC>
<DOCNO> 337976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/spor/axspo03.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a Kral şoku 
</HEADLINE>
<TEXT>


Galatasaray'da kritik Malatyaspor deplasmanı öncesinde Hakan Şükür sakatlandı. Göğüs adalelerinde yırtılma meydana gelen golcü futbolcunun pazar günü forma giyip giyemeyeceği belirsizliğini koruyor 

ERHAN TELLİ 


Şampiyonluk yolunda kritik virajlara giren Galatasaray'da moraller alt üst oldu. Malatyaspor maçının hazırlıklarını dün basına kapalı yaptığı antrenmanla sürdüren Sarı - Kırmızılı takımda, Hakan Şükür sakatlandı. 
Çift kale maç sırasında ikili mücadelede kolu geriye doğru esneyen yıldız futbolcunun göğüs adalelerinde yırtılma meydana geldiği tespit edildi. 
Kulüp Doktoru Murat Çevik, Hakan Şükür'ün Malatyaspor deplasmanında forma giymesinin belirsiz olduğunu açıkladı. Çevik, "Hakan'ın tedavisini yoğun bir şekilde maç gününe kadar sürdüreceğiz. Ancak yarınki bugün antrenmanda yer almayacak. Kesin durumu maç günü belli olur" açıklamasını yaptı. 

Ergün de katılmadı 
Sarı - Kırmızılı takımın dün yaptığı çalışmaya belinde ağrı olan Ergün Penbe ile kasığında çekme meydana gelen Volkan katılmadı. İki futbolcunun tedavilerinin de büyük bir hızla sürdürüldüğü bildirildi. Ergün ve Volkan'ın büyük bir aksilik olmazsa pazar günkü maçta takımdaki yerlerini alabilecekleri açıklandı. Bu arada ayağındaki stres kırığı nedeniyle uzun bir süredir takımdan uzak kalan Hakan Ünsal dünkü çalışmada da yer almadı. Galatasaray, Diyarbakırspor maçının hazırlıklarını bugün basına kapalı yapacağı antrenmanla sürdürecek. 

Taraftar barut gibi 

Özhan Canaydın'ın, kapalı tribünü Fenerbahçe'ye bırakması tepki çekti. Sarı-Kırmızılılar, "Keşke telefonla katılsaydı, aynı sonuç çıkardı" dediler 

Türkiye Kupası Finali'nde Atatürk Olimpiyat Stadı'nın kapalı tribünün Fenerbahçeli taraftarlara ayrılması Galatasaray cephesinde büyük tepki çekti. Başkan Özhan Canaydın'ın zirve toplantısında Galatasaray aleyhine olan tüm şartları kabul ettiğini iddia eden Sarı - Kırmızılılar, formlara ilginç yorumlar yazdı. 
İşte forumlardaki görüşler 
- On yol bizim. Bence ilk kez kullanılacak olan yolu almak istedi, numaralıyı da mecburen buna bağlı kabul etti. 
- Tribünlerde sıkışıp, ezilip kalacağız. 
- On yolu alan takıma numaralı ters... 
- Oturduğu yerden telefonla "Aziz Başkan'a istediği yerleri verin. Kalan bizim olsun" diyerek de aynı sonuca ulaşabilirdi. 
- Bu yaşadıklarımız kamera şakası diyeceğim ama o kadar uzun sürdü ki gerçek olmasından korkuyorum. 
- On yolu aldın diye mi daha iyi tribünü Fener'e bıraktın Nasıl daha pahalı tribüne ok dedin Bize ayrilan 25 bin biletten 10 bini bir tane geçeceğine inanmıyorum. Galatasaray yönetimi buna inanıyor mu 
- Sen hangi gezegende yaşıyorsun Ve neden o gezegene artık dönmüyorsun 
- Kapalı bizim olmalı. Diretmeliyiz. 
- Yönetim ve federasyona kapalı tribün için baskı yapmalıyız. Kapalı bizimdir... 

'Yıldırım'a yakışmadı' 

Türk futboluna önemli hizmetler veren Feldkamp, Mardin'in ardından soluğu Bolu'da aldı. Alman teknik adam, özel bir dershanede düzenlenen panelde ilginç açıklamalar yaptı. Galatasaray'ın eski teknik direktörü, Fenerbahçe Başkanı Aziz Yıldırım'ın, "Galatasaray UEFA Kupası'nı tesadüfen kazandı" şeklindeki sözünü çok amatörce bir açıklama olarak değerlendirdi. Feldkamp, "Yıldırım böyle söylediyse ona hiç yakışmamış. Fenerbahçe şampiyon olsa, tesadüf diyemeyiz. Çünkü bu sezon boyunca yapılan çalışmaların sonucudur" dedi. 

Gürsoy'un yorumu 

Galatasaray Kulübü İkinci Başkanı Ergun Gürsoy, kapalı tribünün Fenerbahçe'ye kaptırılması konusunda gelen yoğun tepkiler üzerine sessiz kalmadı. Gürsoy, "Hiçbir taraftarımız merak etmesin. Bizim yerimiz kötü değil. Ayrıca bizler ve taraftarımız orada oturarak, kupaya daha yakın olacağız" ifadelerini kullandı. Gürsoy, tribün seçiminin kendileri tarafından değil, emniyet tarafından yapıldığını da sözlerine ekledi. 

Hasan Şaş'a hazır ol emri 

Galatasaray Teknik Direktörü Hagi, Hakan Şükür'ün Malatyaspor maçında forma giyememe ihtimalinin bulunması üzerine takım içindeki alternatiflere ağırlık verdi. Rumen hocanın, Hasan Şaş ile özel bir görüşme yaparak, Malatyaspor maçı öncesinde yıldız oyuncuya "Hazır ol" mesajı verdiği bildirildi. Bu arada Beylerbeyi ile oynanan hazırlık maçında iki gol atan Hakan Yakın'ın da 5 haftalık aranın ardından Malatyaspor maç kadrosuna alınması bekleniyor. 

'Sakin olacağız' 

Malatyaspor Teknik Direktörü Feyyaz Uçar, Galatasaray karşılaşmasında üç puan için sahaya çıkacaklarını açıkladı. Uçar, "Daha iyi oynamaya, daha çabuk atak yapmaya, daha çok pozisyona girmeye, daha çok gol atmaya çalışacağız. Onların agresif oynamalarını bekliyoruz. Her iki takım için de zor maç olacak. Az gol yiyen bir ekibiz. Sabırlı olan, sinirlerine hakim olan, koşan, çalışan takım maçı kazanacak" dedi. 


</TEXT>
</DOC>
