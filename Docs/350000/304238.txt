<DOC>
<DOCNO> 304238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/yasam/axyas01.html </URL>
<DATE> 2005/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sokak köpekleri bile canavarlaştı 
</HEADLINE>
<TEXT>


Tsunami felaketi sonrası açlıktan cesetleri yiyen köpeklerin huyu değişti. Sürüler kuran başıboş sokak köpekleri, küçük çocuklara saldırmaya başladı 

DIŞ HABERLER 

Tsunami felaketinden en fazla etkilenen ülkelerden Hindistan'ın Tamil Nadu eyaletinde şimdi de köpek paniği yaşanıyor. Yardım görevlilerinden Shantha Sheela Nair, aç sokak köpeklerinin, henüz ortadan kaldırılamayan cesetleri yemeye başladığını ve bu durumun, bugüne kadar uysal olan hayvanları saldırganlaştırdığını söyledi. 
Köpeklerin kurtlar gibi sürüler oluşturup insanlara saldırmaya başladığını belirten Nair, aç hayvanların öncelikli 'av'larının da savunmasız çocuklar olduğunu kaydetti. Nair, köpeklerin saldırgan davranışlarının, felaket sonrası halen kendine gelemeyen insanların psikolojilerini daha da kötü hale getirdiğini sözlerine ekledi. 

İtlaf ediliyorlar 
Bölgede artan köpek saldırılarının ardından yerel yetkililer de, hayvanların itlaf edilmesine karar verdi. Saldırıların yoğun olduğu Nagapattinam sahil kasabasında, dün 30 köpeğin zehirli iğne vurularak itlaf edildiği, hayvan hakları gruplarının bile bu karara destek verdiği açıklandı. uzmanlar, köpeklerin insan etinin tadını aldıktan sonra böyle davranmaya başladığı görüşünde. 


</TEXT>
</DOC>
