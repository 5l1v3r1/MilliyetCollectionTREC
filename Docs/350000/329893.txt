<DOC>
<DOCNO> 329893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/soneko15.html </URL>
<DATE> 2005/04/03/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Reform kimini sevindirecek, kimini üzecek... 
</HEADLINE>
<TEXT>

     Sosyal güvenlik reformu, devlet memurlarının çok büyük bölümünün sigorta kesinti tutarlarını yüzde 77.8'e varan oranlarda arttıracak. 
     Sosyal güvenlik kuruluşlarını tek çatı altında toplayan, norm ve standart birliği sağlayan sosyal güvenlik reformu ile yine bu kapsamda getirilen genel sağlık sigortası sistemi, devlet memurlarını oldukça etkileyecek. 
     Halen sadece temel maaşlar üzerinden emeklilik primi ödeyen devlet memurlarının reform sonrası yan ödeme ve tazminatlar dahil bütün kazançları sosyal güvenlik kesintisine tabi olacak. Fakat bu süreçte çalışanlar için halen yüzde 16 olan emeklilik kesinti oranı, yüzde 9'a düşecek. Ancak, halen sağlık primi ödemeyen devlet memurları için reformun ardından yüzde 5'lik sağlık primi devreye girecek. 
     Bu arada kamu kuruluşları da, memurlar için yüzde 11 oranında emeklilik, yüzde 7.5 oranında da sağlık primi ödemesinde bulunacak. 
     
     YENİ SİSTEM NE GETİRECEK 
     A.A muhabirinin Emekli Sandığı Genel Müdürlüğü yetkililerinden edindiği bilgiye göre, sosyal güvenlik reformu ve sağlık primi, yeni dönemde, devlet memurlarının çok büyük bölümünün eskisinden daha fazla prim ödemesine yolaçacak. Prim kesintisindeki artış, üst kademelerdeki devlet memurları ve özellikle de üst düzey bürokratlar için yüzde 77.8'leri bulacak. 
     Günümüzde brüt aylıkları 3.661,48 YTL olan müsteşarların, mevcut sistemde 1.649,90 YTL olan prime esas kazançları, sosyal güvenlik reformu sonrasında 3.176,55 YTL'ye yükselecek. Halen 263,82 YTL olan Emekli Sandığı kesinti tutarı da, yeni dönemde sağlık primi ile birlikte 444,72 YTL'ye yükselecek. Böylece müsteşar maaşlarından sosyal güvenlik reformunun ardından ayda 180,90 YTL daha fazla prim kesilmeye başlanacak. 
     Aynı şekilde günümüzde brüt aylığı 3.066,95 YTL, prime esas kazanç tutarları da 1.508,55 YTL olan genel müdürler, reformla birlikte bütün maaşları üzerinden prim ödemeye başlayacak. Bu şekilde aylık prim kesintisi 241,37 YTL'den 429,38 YTL'ye yükselecek. Bu ise genel müdürlerin her ay 188,01 YTL daha fazla prim ödemesi anlamına gelecek. 
     Sosyal güvenlik reformu, işe yeni başlayan 1 öğretmenin aylık kesinti tutarını 106,12 YTL'den 118.18 YTL'ye, 9'un 2'sindeki bir polis memurunun ise 106,31 YTL'den 114.80 YTL'ye çıkaracak. 
     Eğer sosyal güvenlik reformunun ardından, geçmişte ücretlerdeki özel indirimin kaldırılması sırasında yapıldığı gibi, kesinti farkı kadar bir katsayı artışına gidilmezse, binlerce memurun maaşında 190 YTL'ye yaklaşan tutarlarda düşüş meydana gelecek. 
     
     DURUMU İYİLEŞENLER 
     Buna karşılık, yan ödeme ve tazminatları bulunmayan ve büyük bölümü alt kademelerde normal devlet memuru olarak görev yapanların aylık kesinti tutarları ise reform sonrası bir miktar azalacak. 
     Buna göre, 14'ün 2'sinde görev yapan bir devlet memurunun 105,48 YTL olan aylık kesintisi, reformla birlikte 96,56 YTL'ye, 9'un 1'indeki unvansız bir memurun kesinti tutarı da 106.12 YTL'den 97.12 YTL'ye düşecek. 
     
</TEXT>
</DOC>
