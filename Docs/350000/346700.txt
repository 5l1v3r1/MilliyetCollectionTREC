<DOC>
<DOCNO> 346700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/soneko19.html </URL>
<DATE> 2005/05/28/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
"9. Otomotiv ve Yan Sanayii Sempozyumu" sona erdi 
</HEADLINE>
<TEXT>

     TMMOB Makine Mühendisleri Odası Bursa Şubesi’nce düzenlenen "9. Otomotiv ve Yan Sanayii Sempozyumu" sona erdi. 
     Holiday Inn Otel’de dün başlayan, toplam 7 oturumda 27 adet bildirinin sunulduğu, "Bursa Otomotiv Yan Sanayii Anketi Işığında Bursa’da Yan Sanayinin Gelişimi" ile "AB Geçiş Sürecinde Türkiye’nin Otomotiv Politikalarının Belirlenmesi" konulu panellerin düzenlendiği sempozyumun sonuç bildirgesi açıklandı. 
     Bildirgede, tüm sanayileşmiş ülkelerde yan sanayi ile birlikte ekonominin lokomotifi olarak tanımlanan otomotiv sanayinin, diğer sektörlerdeki teknolojik gelişmelerin sürükleyicisi konumunda olduğu için gelecekte de önemini korumaya devam edeceği bildirildi. 
     Katma değer açısından tekstil sektöründen sonra ikinci sırayı alan otomotiv sanayinin geleceğini şekillendirme çabasında olan Türkiye’nin makine parkının durumu ve makine imalatına yönelik politikalarının ele alınması gerektiği kaydedilen bildirgede, üretimin kalitesi, Ar-Ge ve tasarım boyutu, mesleki eğitim, çalışanların iş güvencesi, sendikal haklar, ithalat ve ihracat dengelerinin de bir bütünlük içinde olmasının şart olduğu belirtildi. 
     Türkiye’de ekonomik ve siyasal istikrarla sektöre yönelik stratejik planlamanın bulunmaması, yan sanayide yerli parça kullanım oranının giderek düşmesi, ana ve yan sanayide yabancı sermaye miktarının gün geçtikçe yükselmesi, teknolojik yenilenme, üretim düzeyi, mühendislik hizmetleri, istihdam, eğitim, vergilendirme nedeniyle "Ulusal Otomotiv Sanayii"nden bahsetmenin mümkün olmadığı savunulan bildirgede, şu görüşlere yer verildi 
     "Otomotiv sanayinin geleceğinde, magnezyum, alüminyum, plastik ve kompozit malzemelerin ağırlıklı olarak yer alması için çalışmalar teşvik edilmeli, geleceğin yakıtı olan hidrojen yakıtının kullanılması ile ilgili olarak Ar-Ge çalışmalarına başlanmalıdır. Geleceğin yakıt teknolojilerinde kilit bir önem taşıyacak olan bor madeni potansiyelimizi katma değere dönüştürecek politikalar üretilmeli, mevcut çalışmalar desteklenmeli, KOBİ’lerin nitelikli eleman ve özellikle mühendislerin çalıştırmalarını özendirmek için vergi indirimleri, prim kesintilerinde kolaylık gibi teşvik edici tedbirler alınmalıdır. Otomotiv endüstrisinde çevre kirliliğini önleyecek ürünlerin üretilmesini sağlayan firmalar teşvik edilmeli, vergi muafiyetleri getirilmeli ve konuyla ilgili yasal düzenlemeler yapılarak hayata geçirilmelidir." 
     
</TEXT>
</DOC>
