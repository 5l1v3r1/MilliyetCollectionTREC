<DOC>
<DOCNO> 304366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonsiy04.html </URL>
<DATE> 2005/01/07/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Genç Parti'ye "kanuna aykırı" bağış davası... 
</HEADLINE>
<TEXT>

     Ankara Cumhuriyet Başsavcılığı, 2002 milletvekili genel seçimleri öncesinde Genç Parti'ye GP kanuna aykırı olarak bağışta bulundukları iddiasıyla Uzan Grubu'nda çalışan 2 kişi hakkında, 1'er yıla kadar hapis istemiyle dava açtı. 
     Edinilen bilgiye göre, Basın Savcısı Metin Sezgin'in asliye ceza mahkemesine açtığı davanın iddianamesinde, ÇEAŞ'ın eski müdürlerinden ve GP'den milletvekili adayı Reha Ferhun Gülü'nün, seçim öncesinde Çukurova Elektrik A.Ş kaynaklarından 19 milyar 879 milyon 403 bin lirayı GP'ye kullandırdığı belirtildi. 
     Uzan Grubu çalışanı ve GP'den milletvekili adayı olan Mehmet Emin Ayanoğlu'nun, HSBC Güneşli Şubesi'nde 29 Ağustos 2000 tarihinde açtırdığı hesaba, seyahat ve müfettişlik avansı açıklamaları ile HSBC Balgat Şubesi'ndeki hesabından 66 milyon lira tutarında havaleler gönderildiği anlatılan iddianamede, Balgat Şubesi'ndeki hesaptan, 12 değişik kişiye 49 adet EFT işlemi sonucu 21 milyar lira gönderildiği, 51 milyar liranın da seyahat ve müfettişlik avansı olarak çekildiği öne sürüldü. 
     İddianamede, şöyle devam edildi 
     ''Ayanoğlu'nun, Balgat Şubesi'ndeki iki hesabına 31 Mayıs 2003 - 31 Mayıs 2004 tarihleri arasında kendisi tarafından 31 milyar lira, Mavi Ulaştırma Şirketi tarafından 32 milyar lira, Genç Parti tarafından 518 milyar lira ve diğer nakit yatan işlemlerden 171 milyar lira olmak üzere toplam 752 milyar liranın, bir kısmının 317 ayrı kişiye EFT ile gönderildiği, 108 milyarlık kısmının transferlerle ve kalanının da nakit olarak çekildiği anlaşılmıştır.'' İddianamede, Reha Ferhun Gülü ve Mehmet Emin Ayanoğlu hakkında, 2820 sayılı Siyasi Partiler Kanunu'nun ''kanuna aykırı bağış, kredi veya borç alınması, borç verilmesi'' başlıklı 116 1. maddesi uyarınca, 6'şar aydan 1'er yıla kadar hapis cezası istendi. 
     
</TEXT>
</DOC>
