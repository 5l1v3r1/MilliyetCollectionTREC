<DOC>
<DOCNO> 337236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/spor/axspo03.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
BORDO - MAVİ 
</HEADLINE>
<TEXT>


Sarı-Kırmızılılar, Trabzonspor'un Kadıköy'de Fenerbahçe'ye çelme takacağına inanıyor. Fatih Gökşen, "Evinde lideri yenerlerse hiç şaşırmayız. Bunu yapacak güçleri var" diye konuştu 

ERHAN TELLİ 


Şampiyonluk yarışında Fenerbahçe ile kıyasıya çekişen Galatasaray'da gözler liderin hafta sonu Trabzonspor ile oynayacağı kritik maça çevrildi. Sarı - Kırmızılılar, Bordo - Mavililer'in, Kadıköy'den galibiyet çıkarıp, zirve yarışına yeni bir heyecan getireceğini iddia ettiler. 
Futbol Şube Sorumluları'ndan Fatih Gökşen, Trabzonspor'un Fenerbahçe'den puan alabileceğini ileri sürdü. Gökşen, "Trabzonspor'un güçlü bir kadrosu var ve Kadıköy'de galibiyete ulaşabilir. Bu da bizim için sürpriz olmaz" dedi. 

'Hedefe kilitlendik' 
Gökşen, Malatyaspor ile deplasmanda oynayacakları karşılaşmanın da kendileri için önemli bir viraj olduğunu dile getirdi. Galatasaraylı yönetici sözlerini şöyle sürdürdü "Ne olursa olsun, son deplasman maçı saydığımız bu karşılaşmayı kazanmalı ve üç puanla İstanbul'a dönmeliyiz. Hedefimize ulaşmak için yönetim, teknik heyet, futbolcular ve taraftarlar olarak hepimizin bu maça konsantre olması gerekir. 100. yılda yönetici olarak görev yapmak büyük bir onur. Bunu bir de şampiyonlukla süslersek çok güzel olur. Sezon sonuna kadar omuz omuza verip mücadele edeceğiz. Kadıköy'de Fenerbahçe ile oynayacağımız maç ligin kaderini belirleyecek. Biz takımımıza güveniyor ve inanıyoruz. Şampiyonluk şansımız halen devam ediyor." 

Aslan'da yüzler gülüyor 

Galatasaray, bir günlük iznin ardından Malatyaspor maçı hazırlıklarına başladı. Metin Oktay Tesisleri'nde Teknik Direktör Hagi'nin yönetimindeki idman yaklaşık bir saat sürdü. Diyarbakır maçında oynayan futbolcular koşu ve tek pas çalışmasının ardından idmanı tamamladı. Diğer futbolcular depar çalışmasıyla antrenmanı sürdürürken sakat Tomas düz koşu yapmakla yetindi. Hakan Ünsal ise takımdan ayrı çalıştı. Sarı-Kırmızılı futbolcuların antrenmanda bir hayli neşeli oldukları gözlenirken çalışma sırasında birbirleri ile sık sık şakalaşmaları dikkat çekti. Bu arada antrenmanı izleyen taraftarlar futbolculara baklava ikram etti. Cim-Bom bu sabah yapacağı idmanla çalışmalarını sürdürecek. 

Seyrantepe kıymetlendi 

İLHAN GÜLER 

Maliye Bakanlığı, Galatasaray Kulübü'nün stat inşa etmek istediği Hazine'ye ait Seyrantepe arazisinin, satış bedelini artırmaya hazırlanıyor. 
Yeni ihale için öncelikle, Bayındırlık ve İskan Bakanlığı'nın yeni imar planı değişikliğini tamamlaması gerekiyor. Mevcut imar planında bölge parkı olarak görülen Seyrantepe arazisi, yeni imar planı ile konut, spor sahası ve sosyal tesis alanına dönüştürülecek. 
Hazine arazilerinin yönetim ve satışından sorumlu olan Maliye Bakanlığı Milli Emlak Genel Müdürlüğü'nden bir üst düzey yetkili, plan değişikliğiyle birlikte Seyrantepe arazisinin daha değerli hale geleceğini belirterek, "Son ihale için belirlenen 72 trilyon lira artacak" dedi. Aynı yetkili, Seyrantepe arazisinin üst kullanım hakkının irtifak hakkı yoluyla 30 yıllığına Galatasaray Kulübü'ne verildiğine de dikkat çekerek, "Ancak üst kullanım hakkını verirken, 1 yıl içinde kulübün bütün plan ve projelerini tamamlama şartını koymuştuk. Bu süre Ekim ayında sona eriyor. Bunlar yapıldıktan sonra irtifak hakkı, üst kullanım hakkına dönüşecek" dedi. 
Milli Emlak Genel Müdürlüğü yetkilisi, üst kullanım hakkının, Seyrantepe arazisinin ihalede başkasına satışına da engel teşkil etmediğini vurguladı ve bu çerçevede ihaleye başka kooperatiflerin de katılabileceğini bildirdi. 
Gençlik ve Spor Genel Müdür vekili Mehmet Atalay ise Seyrantepe arazisi için üst kullanım hakkını alan Galatasaray'a destek sözü verildiğini hatırlattı ancak, "İhaleye Fenerbahçe de dahil, girmeyi düşünen diğer kulüplere karışamayız" dedi. 

Vedaya hazırlanıyor 

Galatasaray'a ara transferde büyük umutlarla gelmesine karşın forma şansı bulamayan Hakan Yakın, sezon sonunda geri dönmeye hazırlanıyor 

Ara transfer döneminde Almanya'nın Stuttgart Kulübü'nden kiralanan Hakan Yakın, kariyerine yepyeni bir sayfa açmak için geldiği Galatasaray'da belki de futbol hayatının en zor günlerini yaşıyor. 
Basel'den ayrıldıktan sonra önce Fransa, ardından da Almanya'nın yolunu tutan Hakan Yakın, fıtık ameliyatı geçirdikten sonra yaşadığı büyük düşüşten Galatasaray forması altında da kurtulamadı. 
Geldiği günden bu yana kilo problemleri bahane edilerek sahaya sürülmeyen yıldız futbolcunun, sezon sonunda Stuttgart'a geri dönme kararı aldığı öğrenildi. 
Türk asıllı İsviçreli futbolcunun arkadaşlarına, "İstediğim ortamı bulamadım. Eski günlerime dönme şansı yakalayamadım. Bu sezon geri dönmem daha iyi olacak" dediği öğrenildi. 
Hakan Yakın'ın yeni sezonda Stuttgart'ta şansını denemek istediği bildirildi. Yıldız futbolcunun, şans bulamama gibi bir ihtimalle karşılaşması durumunda İsviçre Ligi'ne geri dönmeyi planlandığı iddia edildi. 

Terim yoksa otobüs yok 

Galatasaray'da Fatih Terim'in göreve başladığı dönemde Magic Life Oteli tarafından kulübe tahsis edilen otobüsün geri istendiği iddia edildi. Terim ile yakın ilişkileri olan otel yöneticilerinin, teknik adamın görevine son verilmesinin ardından otobüsün gönderilmesini istediği bildirildi. Yönetim sezon sonunda aracı geri vermeye hazırlanıyor. 

Başbakan'la görüşme 

Galatasaray'ın İkinci Başkanı Ergun Gürsoy dün Başbakan Recep Tayyip Erdoğan ile görüştü. Basına kapalı gerçekleştirilen görüşmenin ardından bir açıklama yapan Gürsoy, toplantıda futbol konuşulmadığını söyledi. Gürsoy, "Seyrantepe, Aslantepe olacak mı " şeklindeki soruya ise "Bunu polemik konusu yapmak istemiyoruz. Bunun bir süreci var ve onu bekliyoruz" yanıtını verdi. 

Sabri'ye forma fırsatı 

Son iki haftada Ribery'nin yerine oyuna girerek Galatasaray'ın hücum gücüne zenginlik katan Sabri'nin, Malatyaspor deplasmanında ilk on birde görev alacağı öğrenildi. Teknik Direktör Hagi'nin, kırmızı kart cezalısı olan Ayhan'ın yerine genç yıldıza şans vermeye hazırlandığı bildirildi. Sabri, "Artık ligde son haftalara girdik. Malatya maçını da kazasız atlatmamız gerekiyor. Bu dönemde oynayarak takımıma katkı sağlamak istiyorum" diye konuştu. 

Feldkamp'ın adayı Fener 

Galatasaray'ın eski Teknik Direktörü Karl Heinz Feldkamp, eski yardımcısı Ahmet Akcan ile bir araya gelebilmek için Mardin'e gitti. Feldkamp, "Şampiyonluk mücadelesinde Fenerbahçe bence daha avantajlı. Galatasaray'ın durumunu pek iyi görmedim" yorumunu yaptı. 


</TEXT>
</DOC>
