<DOC>
<DOCNO> 318220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/soneko26.html </URL>
<DATE> 2005/02/24/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Turkcell Genel Müdürü İran'da aynı durumdayız, henüz karar vermedik 
</HEADLINE>
<TEXT>

     Turkcelll Genel Müdürü Muzaffer Akpınar, Irancell ile ilgili henüz bir karar vermediklerini belirterek, ''İran'da daha evvel söylediğimizle aynı durumdayız. Biraz da anlamaya çalışıyoruz'' dedi. 
     Akpınar, katıldığı 10. İnsan Kaynakları Konferansı'nda, İran Meclisi'nin, Turkcell'in çoğunluk hisselerine iştirak ettiği Irancell Konsorsiyumu'nun hisse oranını yüzde 49'a düşüren düzenlemesine ilişkin soruları yanıtladı. 
     Daha önce konuyla ilgili olarak Borsa'ya ''mevcut gelişmeler Irancell lisans anlaşması sürecinin gerçekleştirilebilinirliğini riske etmiştir'' açıklaması yapan Turkcell'in Genel Müdürü Akpınar, son durumun ne olduğu sorusuna, şu yanıtı verdi 
     ''Değişik bir durum yok İran'da. Daha evvel söylediğimizle aynı durumdayız. Şu anda inceliyoruz. Henüz bir karar vermedik. Biraz da anlamaya çalışıyoruz. Çünkü bütün modelde ele alınan önemli konular var. Onların enine boyuna değerlendirilip karar verilmesi lazım. Henüz o noktaya gelmedik.'' Muzaffer Akpınar, ''Yüzde 49'la yatırım yapılabilir mi '' sorusunu da, ''Dünyada her şey yapılabilir ama tek unsurla bir şeye karar vermek mümkün değil. Her şeyin çok boyutu var'' diye yanıtladı. 
     
     KOÇ'UN HİSSEDARLIĞI 
     Akpınar, Koç Finansal Hizmetler'in, Çukurova Grubu'nun Yapı Kredi Bankası'ndaki hisselerine olan ilgisi hatırlatılarak, Yapı Kredi'nin sahip olduğu hisseler nedeniyle Koç Grubu'nun muhtemel Turkcell hissedarlığı konusuna bakışının sorulması üzerine, ''Bu konulara pek girmiyoruz biliyorsunuz. Yönetim olarak sermayedar konularına hiç girmiyoruz. Oralar kendi çerçevesinde, kendi platformunda yönetiliyor, biz de şirketi yönetiyoruz'' dedi. 
     Akpınar, bir ortaklık durumunda şirketin profesyonel yönetiminde bir değişiklik olup olmayacağına ilişkin soru üzerine de, ''Onu bilemem, bu işler belli süreçlerle yönetiliyor. Ama bir bildiğimiz konu var, şirketin herhalde ana stratejileri çok doğru ki birçok sermayedarın olumlu ilgisi var şirketle ilgili'' diye konuştu. 
     Turkcell Genel Müdürü Akpınar, ana hissedar Çukurova Grubu'nun içinde bulunduğu durumun şirkette bir belirsizliğe yol açıp açmadığına ilişkin soruyu yanıtlarken de, kurumsal ve şeffaf bir yönetime sahip olunması nedeniyle, bunun kendileri için şirketi yönetmekte bir zorluk ve önemli bir odak alanı olmadığını vurguladı. 
     Akpınar, ''Olmazsa daha iyi olur mu Tabii ki daha iyi olur'' dedi. 
     
     BÖLGESEL OPERATÖR OLMA VİZYONU 
     Akpınar, 10. İnsan Kaynakları Konferansı'nda yaptığı konuşmada da, güvenirliliği ve liderliği önemsediklerini belirtti. 
     Bölgesel bir operatör olma vizyonu geliştiren bir şirket olduklarını belirten Muzaffer Akpınar, 2004 yılı sonu itibariyle Türkiye'de 23.4 milyon aboneye ulaştıklarını, Kazakistan, Gürcistan, Azerbaycan ve Moldova'da 3.5 milyon aboneye hizmet vermeye devam ettiklerini bildirdi. 
     Akpınar, insana değerin başarının anahtarı olduğunu ifade etti. 
     
</TEXT>
</DOC>
