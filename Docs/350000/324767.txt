<DOC>
<DOCNO> 324767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko43.html </URL>
<DATE> 2005/03/18/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Bakan Tüzmen Ekonomimiz son derece sağlıklı 
</HEADLINE>
<TEXT>

     Devlet Bakanı Kürşad Tüzmen, piyasalardaki gelişmeleri değerlendirirken, ekonominin son derece sağlıklı olduğunu söyledi. 
     Tüzmen, Otomotiv Sanayii Derneği'nin OSD Genel Kurulu'nun ardından düzenlenen OSD İhracat ve Yan Sanayi Başarı Ödülleri törenine katıldı. 
     Tüzmen, tören öncesi soruları yanıtlarken, Dünya Bankası Türkiye Temsilcisi Andrew Vorkink'in TL ile ilgili açıklamasının hatırlatılması üzerine, Vorkink'in yaptığı analizlerin doğru olduğunu kaydetti. 
     Kurların ihracat ve ithalatla bağlantısı olduğuna dikkat çeken Tüzmen, ''Kurlardaki bu şekilde oynama, TL'nin normal değerine doğru biraz hareketlenmesi, ihracatçımızın biraz daha önünü görebilmesi ve daha rahat şartlarda ihracat yapabilmesi imkanını sağlaması demek. Demek ki bunları anlattı, bunlar da zaten bizim 2003'den beri söylediğimiz şey'' diye konuştu. 
     Tüzmen, kurlardaki artışla birlikte Borsa'da da düşüş yaşandığına işaret edilerek, ''Bu piyasalarda bir tereddüde yol açmış mıdır '' sorusu üzerine, yabancı sermaye portföy yatırımlarının dünya piyasalarındaki faiz oranlarını çok yakından takip ettiğini vurguladı. 
     Bu yatırımların, nerede daha iyi değerlendiriliyorsa orayı tercih edebildiklerine işaret eden Tüzmen, şunları söyledi 
     ''ABD'deki faiz oranları arttı. Bu tabii dünyadaki bu tür portföy yatırımlarının direkt etkileyen bir olgu. Dolayısıyla ona göre çeşitli hareketlenmeler olabilir. Ama ekonomimiz son derece sağlıklı. Bu tip hareketlenmelere karşı zaten gerekli bütün derinlikler, piyasa derinliği olsun, sektörlerimizin genel dağılımı olsun ki GSMH içindeki dış ticaretimizin bu kadar yüksek olması, bizim dayanıklılığımızı çok artırıyor.'' 
     
</TEXT>
</DOC>
