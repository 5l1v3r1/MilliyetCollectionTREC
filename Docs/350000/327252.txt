<DOC>
<DOCNO> 327252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/spor/ykocaomer.html </URL>
<DATE> 2005/03/26/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Şiddetle kınıyoruz 
</HEADLINE>
<TEXT>



Şiddet yalnız futbolumuzda değil, diğer sporlarda da kendini göstermeye devam ediyor. Bu hafta Tekerlekli Sandalye Basketbol Hakem ve Gözlemcileri Derneği'nin açıklamasını sütunlarımıza alıyor, yorumunu sizlere bırakıyoruz 
06 Mart 2005 Pazar günü oynanan İzmir Büyükşehir Spor Kulübü ile Beşiktaş Engelliler Spor Kulübü arasında oynanan I.Lig müsabakasından sonra İzmir Büyükşehir Spor Kulübü'nde görevli olduğunu daha sonradan öğrendiğimiz MURAT ÖZTEMUR ve adını öğrenemediğimiz bir kulüp yetkilisinin davranışlarını ŞİDDETLE KINIYORUZ. 
Oldukça centilmence geçen müsabaka sonrası her iki takımı tebrik edip soyunma odasına doğru giden hakemlerimize doğru tribünden aşağıya inerek "yazıklar olsun size, maçı katlettiniz" diye bağıran, "Bu takım sizi yurt dışına götürmedi mi, böyle mi maç yönetilir, yazıklar olsun" diye bağırarak hakaret eden bu şahısların, İzmir Büyükşehir Spor Kulübü'ne hiçbir şekilde yakışmadığını belirtmek isteriz. 
Öncelikle hakemlerimiz tamamen tarafsız olarak maçı yönetmiş ve maçı İzmir Büyükşehir Belediye Spor takımı kazanmıştır. 
İzmir kulübü'nün 4 yıl şampiyon olduğu, yenilmezlik rekorunu kırdığı dönemlerde de maçlarını bu hakemler yönetmiştir. Hakemlerimizin, İzmir Büyükşehir Belediye Spor Kulübü takımına bir önyargısı olduğunu düşünen bu sığ zihniyetin bunca başarıyı da bu hakemlerin yönettiği maçlar sonucunda alındığını unutmaması gerekir. 
Ülkemizde Tekerlekli Sandalye Basketbolu deyince aklımıza gelen ilk kulüplerden biri olan, engelli sporculara yaptığı yatırımlarla adından camiamızda saygıyla söz edilen İzmir Büyükşehir Spor Kulübü'nde böyle zihniyetli arkadaşların olmasını ve bu arkadaşların kulüp adına hakemlere hakaret etmesini esefle karşılıyoruz. 
Hakemlerimizin yurt dışı görevlendirmeleri tamamen Merkez Hakem Kurulu'nun ve federasyonumuzun inisiyatifindedir. Kulübün yurt dışına giderken veya yurt içinde hakem seçmek gibi bir hakkı yoktur. İdareci sıfatındaki bir insanın "seni bu takım yurt dışına gönderdi" diyerek bir takım beklentiler içinde olması veya bunu bağırarak hakemlere hakaret etmek istemesi kadar küçük hesapların İzmir Büyükşehir Spor Kulübü'ne yakışmadığını belirtir, galibiyetlerinden dolayı kutlarız. Ancak idareci sıfatındaki bu arkadaşların davranışlarını Tekerlekli Sandalye Basketbol Hakem ve Gözlemcileri Derneği olarak kınıyoruz. 
Saygılarımızla. 
Soner YAŞAK 
Tekerlekli Sandalye Basketbol Hakem ve Gözlemciler Derneği Başkanı 



</TEXT>
</DOC>
