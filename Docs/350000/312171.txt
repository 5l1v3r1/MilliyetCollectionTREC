<DOC>
<DOCNO> 312171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonyas06.html </URL>
<DATE> 2005/02/03/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Güzel "cani Charlize Theron, bu kez hukuk mücadalesi verecek 
</HEADLINE>
<TEXT>

     ''Cani-The Monster'' filminde dünyanın ilk seri kadın katilini canlandıran Charlize Theron mahkum elbisesine veda etti. Bu kez kanun önüne ''davacı'' olarak çıkacak sanatçı, yeni filminde yanlış uygulamalarda bulunan madencilik şirketini yola getirecek. 
     Entertainment Tonight'ın internet sitesindeki habere göre, Warner Bros. tarafından çekilecek ve henüz ismi belirlenmeyen projede Theron, kasabasındaki madencilik şirketine gününü gösterecek. 
     Şirketin yanlış uygulamalarıyla ve kendisine karşı tacizleriyle mücadele ederek sonunda olayı yargı önüne getiren genç bir anneyi canlandıracak sanatçıyı filmde yine avukatı olarak azılı bir suçlu savunacak Woody Harrelson... ''Katil Doğanlar-Natural Born Killers'' filminde ortalığı kana bulayan Harrelson, bu kez doğru yolu bularak Theron'a vekalet edecek ve şirkete karşı omuz omuza savaş verecekler. 
     Oscar ödüllü Sissy Spacek'in de rol alacağı film, ''Class Action The Story of Lois Jenson and the Landmark Case That Changed Sexual Harassment Law'' adlı kitaptan beyazperdeye uyarlanacak. 
     Filmin çekimlerine bu ayın sonlarında başlanması bekleniyor. 
     Theron, son olarak ''Aeon Flux'' adlı bilim-kurgu filminde rol almış ve filmin çekimleri sırasında yaralanarak sinemaya 15 günü aşkın ara vermişti. 
     
</TEXT>
</DOC>
