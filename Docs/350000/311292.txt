<DOC>
<DOCNO> 311292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sondun34.html </URL>
<DATE> 2005/02/01/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
New York Times Türkiye, bin yıllık kültürle AB'nin kapısını çalıyor 
</HEADLINE>
<TEXT>

     Londra'daki Royal Academy of Arts'da düzenlenen ''Türklerin Bin Yıllık Yolculuğu, 600-1600'' sergisine geniş yer ayıran ABD'nin saygın gazetelerinden New York Times, ''Türkiye bin yıllık kültürle Avrupa kapısını çalıyor'' başlığını kullandı. 
     Türklerin 1529 ve 1683 yıllarında iki kez Orta Avrupa'ya yürüdüğünü, ancak Viyana kapılarında durdurulduğunu yazan gazete, bugünse Türkiye'nin, daha kibar bir şekilde, diplomatik yollardan Avrupa Birliği'ne girmeye çalıştığını, ancak yine direnişle karşılaştığı yorumunu yaptı. Bu yüzden, büyük bir Müslüman ülkenin de Avrupa'da bir yeri hak ettiğini göstermek için Türkiye'nin ''kültürünü seferber ettiğini'' kaydeden gazete, bunun ilk adımının 12 Nisana kadar açık kalacak Londra'daki sergiyle atıldığını belirtti. 
     Üç büyük şirketin sponsorluğunda sergilenen 350 eserin çoğunun İstanbul'daki iki müzeden getirildiğini yazan New York Times, Kültür ve Turizm Bakanı Erkan Mumcu'nun serginin Türkiye'nin Avrupa'nın bir parçası olması kampanyasına katkı sağlayacağına dair sözlerine yer verdi. 
     Bu tür sergilerin, Avrupa'da hala ''savaşçılar, haremler ve göçmenler'' gibi popüler klişelerle tanınan Türklerin üyeliği konusunda Avrupalılar referandum yapmadan önce işe yarayabileceğini kaydeden gazete, Türklerin 600 yıllarında Moğolistan civarından yaşayan kabileleri bin yıl sonra Osmanlı İmparatorluğu haline getirecek uzun bir yolculuğun ürünü olduğunu ifade etti. 
     Sergilenen sanat eserlerinin İpek Yolu boyunca batıya doğru göç eden Türk halklarının üzerinden geçtikleri, yerleştikleri, fethettikleri ya da ticarette bulundukları topraklardaki kültürleri ve inançları içselleştirdiklerini gösterdiğine dikkati çeken New York Times, böylece Türk sanatının Çin ve Venedik Rönesansı kadar Budizm, Nasturi Hıristiyanlık, Manizm ve İslam'a geçişin etkilerini taşır hale geldiğini kaydetti. 
     Bugünkü Türklerin 1923'te kurulan bir cumhuriyetin vatandaşları olmakla birlikte köklerinin Orta Asya'dan Balkanlara uzanan bölgede yüzlerce yıllık bir geçmişe dayandığını belirten New York Times, serginin Çin'de yaşayan Uygurlardan başlayarak Türklerin hikayesinin dört önemli aşamasına odaklandığını ifade etti. 
     İkinci dönemi 11. yüzyılda batıya doğru göç eden ve Bağdat, Irak ve Suriye'nin büyük kısmıyla İran'ın bir kısmını ele geçiren Selçukluların oluşturduğunu yazan gazete, bu döneme ait el yazması, seramik ve heykel gibi eserlerde İran etkisinin göze çarptığına dikkati çekti. 
     Büyük Selçukluların Moğollar tarafından yıkılarak Bağdat'ın 1258 yılında tahrip edilmesinden sonra Rum Selçukluları adlı grubun Anadolu'ya gelerek yerleştiğini belirten gazete, bu döneme ait eserlerin özelliklerini anlattı. 
     Bu devletin de yine Moğollar tarafından yıkıldığını belirten New York Times, daha sonra kurulan Osmanlı İmparatorluğu'nun Kanuni Sultan Süleyman döneminde sınırlarının kuzeyde Balkanlardan Viyana'ya güneydeyse Ortadoğu ve Kuzey Afrika'ya kadar genişlediğini yazdı. 
     Askeri açıdan Avrupa'yı tehdit eden Osmanlıların gerçek birer sanat aşığı olduğunu belirten gazete, sergideki en şaşırtıcı eserlerin 15. yüzyıl sonrasına ait olduğunu kaydetti. 
     
</TEXT>
</DOC>
