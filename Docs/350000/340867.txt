<DOC>
<DOCNO> 340867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sondun28.html </URL>
<DATE> 2005/05/09/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
İtalya'dan Türkiye ile ilişkileri geliştirmek için 'daimi masa' 
</HEADLINE>
<TEXT>

     İtalya Dışişleri Bakanlığı, İtalyan-Türk ilişkilerini geliştirmek amacıyla Bakanlık nezdinde daimi masa oluşturdu. 
     Masanın bugün faaliyete geçmesi nedeniyle Dışişleri Bakanlığı’nın Uluslararası Konferanslar Salonu’nda basına kapalı olarak yapılan toplantıya, İtalya Dışişleri Bakanı Gianfranco Fini’nin ve Türkiye’nin Roma Büyükelçisi Uğur Ziyal’in de aralarında bulunduğu yaklaşık 90 kişinin katıldığı öğrenildi. 
     Yaklaşık 3 saat süren toplantıya, İtalya’dan çeşitli bakanlıkların yetkililerinin, üniversitelerden akademisyenlerin yanı sıra İtalya Ulusal Turizm Kurumu ENİT , İtalyan Bankacılar Derneği ABI , İtalyan Sanayiciler Birliği Confindustria gibi kurum ve kuruluşların temsilcileri de katıldı. 
     Dışişleri Bakanlığı kaynaklarından edinilen bilgiye göre, Fini, toplantının açılışında yaptığı konuşmada, Türkiye’yi stratejik ortak olarak algılayan İtalya’nın bu ülkeyle ilişkileri her alanda daha da geliştirmeyi hedeflediğini söyledi. 
     Dışişleri Bakanlığı Basın Sözcüsü Pasquale Terracciano ise "İtalya-Türkiye arasındaki sinerjinin koordinasyonu için yeni bir araç" diye tanımladığı Türkiye Daimi Masası’nın misyonunu şu cümleyle özetledi 
     "Türkiye Daimi Masası, iki ülke arasındaki ekonomik ilişkilerin daha da iyileştirilmesini, kültürel dinamizmin derinleştirilmesini, siyasi temaların tanzimini sağlamayı hedefliyor." Türkiye’nin Roma Büyükelçisi Ziyal ise yaptığı konuşmada, İtalya’nın Türkiye’nin AB üyeliği sürecinde verdiği önemli desteği de anımsatarak, "Siyasi ilişkiler açısında ikili ilişkilerimizde hiçbir sorun bulunmamaktadır. Sizlerle her alanda işbirliğine hazırız" dedi. 
     Edinilen bilgiye göre, Ziyal, kültürel ilişkilerin de geliştirilmesi gerektiğine işaret ederek, şöyle konuştu 
     "İtalya, Türkiye’de iyi tanınıyor. Türkiye’de İtalyan dili ve kültürüne özel bir ilgi var. Ama Türkiye İtalya’da aynı şekilde popüler değil ve de burada Türkiye konusunda bilgi eksiklikleri var." Haziran ayında Türkiye ve İtalya arasında diplomatik ilişkilerin başlamasının 150’nci yıldönümü münasebetiyle ünlü soprano Leyla Gencer’in kültürel etkinlik çerçevesinde Milano’daki La Scala’ya geleceğini belirten Ziyal, 2007’de ise İtalya’da bir sergi açılmasını ve kültürel etkinliklerin artırılmasını öngördüklerini de kaydetti. 
     
</TEXT>
</DOC>
