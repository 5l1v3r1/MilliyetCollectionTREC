<DOC>
<DOCNO> 330091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/soneko03.html </URL>
<DATE> 2005/04/04/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Borsa, IMF Heyeti'nin temaslarını izleyecek... 
</HEADLINE>
<TEXT>

     Borsa yatırımcıları, bu hafta IMF heyetinin Türkiye temaslarını yakından izleyecek. 
     Gedik Yatırım'ın haftalık değerlendirmesinde, geçen hafta piyasaların en çok önem verdiği konu olan IMF anlaşması ile ilgili olumlu gelişmeler sonrasında, İMKB Ulusal 100 endeksinin haftayı yüzde 0.9 artışla 25,740.76 puan seviyesinde kapattığı belirtildi. 
     Bu hafta IMF heyeti ile gerçekleştirilecek temasların piyasalar tarafından takip edileceği vurgulanan değerlendirmede, şunlar kaydedildi 
     ''Anlaşmanın gereği yasaların da hız kazanmış olması, geçtiğimiz hafta açıklanan beklentilerin oldukça üzerinde gelen 2004 son çeyrek büyüme rakamının piyasalarda yarattığı olumlu havayı devam ettirebilecektir. Hükümetin gerek IMF ve gerekse AB'nin gereklerine uygun kararlarla ilgili attığı adımlar, dış piyasalarda bir olumsuzluk yaşanmadığı sürece iç piyasadaki olumlu havanın da devamını sağlayacaktır.'' Değerlendirmede, piyasayla ilgili olumlu beklentilerin sürdüğü ifade edilerek, bu haftaki önemli makro datalardan birinin DİE tarafından bugün açıklanacak olan Mart ayı enflasyon verileri olduğu belirtildi. 
     
</TEXT>
</DOC>
