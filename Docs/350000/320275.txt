<DOC>
<DOCNO> 320275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun12.html </URL>
<DATE> 2005/03/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Türkiye'yi Suriye'ye benzeten gazeteciye ders gibi yanıtlar 
</HEADLINE>
<TEXT>

     Washington ANKA 

ABD Dışişleri Bakanlığı Sözcü Yardımcısı Adam Ereli, Suriye'nin Lübnan ile ilişkisi ile Türkiye'nin Kıbrıs ile ilişkisi arasında bağlantı kurma amacıyla sorulan soruyu ciddiye almadı. 
     Son haftalarda, Türkiye'nin KKTC'ye asker gönderdiği iddiaları etrafında youğunlaşan tartışmalardan nasibini alan ABD Dışişleri Bakanlığı günlük basın brifinglerinde ilginç bir durum daha yaşandı. 
     Ereli'ye, Kıbrıs Rum Kesimi muhalefet lideri Nikos Anastasiadis'in, kendisinin dün 2 Mart Salı yaptığı, "Türkiye'nin KKTC'ye silah transfer etmediği" yönündeki açıklamasını "kabul edilemez" olarak değerlendirdiği anımsatıldı. Ereli bu yoruma, "Silah transferi olmamıştır" diye yanıt verdi. 
     
     GAZETECİDEN KIŞKIRTICI YAKLAŞIM 

     Ereli, "Küba Mimami'ye asker çıkartır ve işgal ederse, Amerikalılar Küba'nın buraya, Türkiye'nin Kıbrıs'a yaptığı gibi daha fazla güç yığmasına izin verir mi " sorusuna ise, "Hayır" yanıtını verdi. Ancak Ereli, bu yaklaşımın "çok varsayımsal" olduğunu da ifade etti. 
     Ereli, soruyu soran gazeteciye, "Biz bir gerçekler bütünü ile uğraşıyoruz ve siz tamamen değişik bir gerçek dışılıklar bütününden söz ediyorsunuz" dedi. Bunun üzerine sorulan "Neden Suriye'den Lübnan'dan çekilmesini istiyorsunuz da Türkiye'den Kıbrıs'tan çekilmesini istemiyorsunuz " sorusuna ise Ereli, "Sıradaki soru" yanıtını vererek, toplantıyı sürdürdü. 

     
</TEXT>
</DOC>
