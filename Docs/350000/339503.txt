<DOC>
<DOCNO> 339503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun42.html </URL>
<DATE> 2005/05/04/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Irak'taki intihar saldırısındaki ölenlerin sayısı 46 
</HEADLINE>
<TEXT>

     Irak’ın kuzeyindeki Erbil kentinde bugün düzenlenen intihar saldırısında ölenlerin sayısının 46 olduğu bildirildi. 
     Erbil Valisi Nevzad Hadi, yaptığı açıklamada, polis kayıt merkezi olarak da kullanılan Irak Kürdistan Demokrat Partisi IKDP bürosuna düzenlenen intihar saldırısında 46 kişinin hayatını kaybettiğini ve 94 kişinin yaralandığını söyledi. 
     Hadi, "Bu tür alçakça saldırılar, bizi korkutmaz. Kökünü kazıyana dek, terörizmle mücedeleye devam edeceğiz" dedi. 
     Sağlık kaynakları da yaralılardan 27’sinin taburcu edildiğini, 67’sinin hala hastanede bulunduğunu duyurdu. 
     Saldırı, Irak’ta 30 Ocak’ta düzenlenen seçimlerden bu yana en çok can kaybına yol açan saldırılardan biri oldu. Saldırı, Şii Arap lider İbrahim Caferi’nin, Irak başbakanı olarak yemin ederek göreve başlamasından bir gün sonra düzenlendi. 
     Saldırının sorumluluğunu, Ensar El Sünnet Ordusu üstlenmişti. 
     
</TEXT>
</DOC>
