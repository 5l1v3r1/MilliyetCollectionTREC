<DOC>
<DOCNO> 335649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur37.html </URL>
<DATE> 2005/04/21/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Trenden düştüğü sonradan anlaşıldı 
</HEADLINE>
<TEXT>

     Ankara Ekpresi'nden seyir halinde iken düştüğü anlaşılan 5 yaşındaki Emre Uzun, 2 saat sonra bir önceki istasyon yakınlarında kolu kırık ve baygın olarak raylar üzerinde bulundu. 
     AA muhabirinin edindiği bilgiye göre, Erzincan'ın Tercan İlçesi'ne bağlı Mercan Beldesi'nden Ankara Ekpresi'ne binen Ayşe Uzun, 5 yaşındaki oğlu Emre'nin tren koridorunda oynarken kaybolduğunu fark etti. 
     Vagon görevlilerine durumun bildirilmesi üzerine, tüm vagonları arayan yetkililer Emre Uzun bulamadı. Bunun üzerine Erzincan Garı'nda bekletilen trende vagonlar tekrar arandı. Anne Ayşe Uzun'un, oğlu Emre'nin sesini en son, trenin Tanyeli İstasyonu'dan hareket ederken duyduğunu belirtmesi üzerine, aramalar bu yönde yoğunlaştırıldı. 
     Durumun bildirilmesi üzerine Tanyeli İstasyonu görevlilerince bu bölgede yapılan aramada, istasyon yakınlarında raylar üzerinde baygın halde bulunan Emre, ambulansla hastaneye kaldırıldı. 
     Erzincan Devlet Hastanesi'nde tedavi altına alınan Emre'nin kolunda kırıklar olduğu ancak hayati tehlikesinin bulunmadığı bildirildi. 
     Küçük Emre'nin, trenin bu istasyondan hareket halinde iken vagonun açık kapısından düşmüş olabileceği ihtimali üzerinde durulduğu, olayla ilgili soruşturmanın sürdürüldüğü kaydedildi. 
     
</TEXT>
</DOC>
