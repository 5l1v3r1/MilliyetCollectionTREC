<DOC>
<DOCNO> 305128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonsiy04.html </URL>
<DATE> 2005/01/10/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
ANAP'a uyarı gelebilir 
</HEADLINE>
<TEXT>

     ANAP, kongresini zamanında yapmadığı gerekçesiyle Yargıtay Cumhuriyet Başsavcılığı tarafından uyarı alabilecek. 
     DYP ile gerçekleştirdiği birleşme görüşmeleri sonrasında Nesrin Nas'ın kasım ayında istifasıyla boşalan genel başkanlığa seçim için Siyasi Partiler Yasası'nın öngördüğü 45 günlük süre bugün doluyor. 
     Ancak buna karşın geçen hafta toplanan ANAP MKYK 10 kişilik bir komite oluşturarak partinin en geç 15 Nisan'a kadar kongreye götürülmesi kararı aldı. 
     Bu durumda, ANAP'ın Yargıtay Cumhuriyet Başsavcılığı'nca uyarılması gündeme gelebilecek. 
     Konuya ilişkin ANKA'ya bilgi veren Genel Başkan Vekili Halil İbrahim Özsoy, "Savcılık bizi uyarabilir, ama gerekçelerimiz var" dedi. 
     Geçmişte bu tip kongre geçikmelerinin diğer partilerde de olduğunu belirten ve bunu normal olarak değerlendiren Özsoy, salonların doluluğu ve iklim koşulları nedeniyle delegenin ulaşım güçlüğüne dikkat çekti. 
     
</TEXT>
</DOC>
