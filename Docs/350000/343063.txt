<DOC>
<DOCNO> 343063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sontur08.html </URL>
<DATE> 2005/05/16/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İki ağrı kesici, bir antibiyotik içip uyudu bir daha uyanmadı 
</HEADLINE>
<TEXT>

     Hakan TURHAN DHA 

ADAPAZARI'nda ATSO Ticaret Meslek Lisesi öğrencisi 17 yaşındaki Gökçe Keleş, ders çalışmak için gittiği arkadaşının evinde, sabah ölü bulundu. 
     Üniversite sınavlarına hazırlanan ATSO Ticaret Meslek Lisesi son sınıf öğrencisi Gökçe Keleş, dün akşam ders çalışmak için Pabuççular Mahallesi Sarı Sokak’ta oturan arkadaşı 17 yaşındaki Şule Yazıcı’nın evine gitti. Gece geç saatlere kadar ders çalıştıktan sonra başının ağrıdığını söyleyen Gökçe Keleş, 2 ağrı kesiciyle 1 antibiyotik hap içerek yattı. 
     Sabah kalkan Şule Yazıcı, arkadaşını uyandıramayınca ailesinden yardım istedi. Ancak genç kız bir türlü kendine gelmeyince 112 Acil Servis’ten yardım istendi. Eve gelen sağlık ekipleri, yaptıkları ilk kontrolde Gökçe Keleş’in hayatını kaybettiğini belirledi. 
     Savcı ve adli tıp doktoru kızın ölümünü şüpheli bulunca, kesin ölüm nedeninin belirlenmesi için cesedi İstanbul Adli Tıp Kurumu’na gönderildi. Gökçe Keleş’in yakınları ise haberi alarak olay yerine geldi. Baba Kenan Keleş baygınlık geçirirken, kızının çok önemli bir rahatsızlığının bulunmadığını söyledi. 
     
     İKİ AĞRI KESİCİ BİR ANTİBİYOTİK KİMSEYİ ÖLDÜRMEZ 

     ATSO Ticaret Meslek Lisesi son sınıf öğrencisi 17 yaşındaki Gökçe Keleş’in ölümüyle ilgili açıklama yapan İl Sağlık Müdürü Dr. Sedat Aydın, talihsiz kızın içtiği haplar nedeniyle ölmesinin mümkün olmayacağını söyledi. 
     Keleş'in bir rahatsızlığı nedeniyle ölmüş olabileceğini belirten Dr. Aydın, Bir kişinin iki ağrı kesici ve bir antibiyotikle ölmesi mümkün değildir. Ancak bir kutu ağrı kesici hap içtiği taktirde komaya girer. Hemen ölüm olayının gerçekleşmesi de mümkün değildir. Bu olayda kişinin başka bir rahatsızlığı olabilir. O yüzden de ölüm olayı gerçekleşmiş olabilirö dedi. 
     Ölen Gökçe Keleş’in amcası Şenol Keleş yeğenin kalp ağrısı çektiğini belirterek, Gökçe sık sık baş ve kalp ağrısı çektiğini söylerdiö dedi. 
     
</TEXT>
</DOC>
