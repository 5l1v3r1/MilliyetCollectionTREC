<DOC>
<DOCNO> 333988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/soneko12.html </URL>
<DATE> 2005/04/16/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Erdoğan Ekonomik programımızdan mali disiplinden taviz vermeyeceğiz 
</HEADLINE>
<TEXT>

     Başbakan Recep Tayyip Erdoğan, ekonomik programdan, mali disiplinden taviz vermeyeceklerini bildirdi. 
     Erdoğan, MÜSİAD Genel Kurulu'nda yaptığı konuşmada, çıtayı daha da yükseklere çıkaracaklarını, buna mecbur olduklarını belirterek, ''Çıtayı yükselteceğiz ki enflasyon canavarı, yüksek faiz canavarı, haksız kazanç canavarı bir daha üretmek, çalışmak isteyen insanların yolunu kesmesin'' dedi. 
     Mart ayı itibariyle enflasyonda yüzde 8 olan yıl sonu hedefinin şimdiden aşıldığını, büyüme hızında elde edilen başarının ülke genelinde tam bir bayram havasıyla karşılandığını ifade eden Erdoğan, 3 yılın büyüme ortalamasının yüzde 8 olarak gerçekleştiğini kaydetti. 
     Reel faizin de yüzde 34'den kendi dönemlerinde yüzde 8'e gerilediğini belirten Erdoğan, artık Almanya ve ABD piyasalarındaki faizlerle bizim piyasanın adeta rekabet eder hale geldiğini söyledi. 
     
     ''KASAMIZI GÜÇLENDİRMEYE BAŞLADIK'' 
     Ekonomik programdan, mali disiplinden taviz vermeyeceklerini kaydeden Erdoğan, ''Gece demeden gündüz demeden koşacağız, koşturacağız. Hortumcuların hortumlarını kesmek suretiyle kesemizi, kasamızı güçlendirmeye başladık'' diye konuştu. 
     Erdoğan, konuşmasında büyüme rakamlarına değinirken, Çin'in büyümesinin yüzde 9.1, Türkiye'nin yüzde 9.9 olduğuna işaret ederek, ''Artık Çin'i de çok fazla önümüze getirmeyiniz'' dedi. 
     Kayıt dışı ekonominin yavaş yavaş kayıt altına alınacağını vurgulayan Erdoğan, bunun bir şoklama ile kayıt altına alınması halinde bir kriz tehlikesine dikkat çekti. 
     Erdoğan, işsizlik oranının yüzde 10.7'den yüzde 10.3'e gerilediğini, bunun arzu ettikleri oranda olmadığını ancak nüfusun yaklaşık 1 milyon arttığı ve 649 bin kişinin istihdama katıldığı dikkate alındığında bu gerilemenin daha iyi anlaşılacağını ifade ederek, ''2004 yılında 649 bin vatandaşımız iş bulmuş, ilk defa çalışmaya başlamış. Bunun yanında bir miktar vatandaşımız da yeniden iş bularak işsizlikten kurtulmuştur'' diye konuştu. 
     İktidarları döneminde 94 bin konutun temelinin atıldığını, teslim edildiğini, hedeflerinin bu yıl içinde 100 bin konut olduğunu anlatan Erdoğan, Türkiye'nin dış borçlarına değinirken de, 2002 yılında yüzde 78.5 seviyesinde olan borç yükünün GSMH'ya oranının, geçen yıl yüzde 63.5'e gerilediğini kaydetti. 
     Erdoğan, ''Böylece Türkiye Maastricht kriterlerine çok yaklaşmıştır. İnşallah kısa süre içinde bu kritere de ulaşılmış olacaktır'' diye konuştu. 
     Turizmde ilk 3 aydaki artışın yüzde 25 olduğunu, turizmi çeşitlendireceklerini ve önemli bir istihdam alanı olacağını aktaran Erdoğan, ''Cari açıkta turizm en önemli sigortamız'' dedi. 
     Başbakan Erdoğan, yabancı yatırımlarda da bu yıl hedeflerinin 13 milyar dolar olduğunu bildirdi. 
     Yarın Antalya'da 10 ay önce temeli atılan havalimanı 2. terminali ve 2. pistinin açılışını yapacağını belirten Erdoğan, MÜSİAD'ın Haliç kenarında Sütlüce Kongre Merkezi'nin hemen yakınında inşa edilecek MÜSİAD Genel Merkezi inşaatının da en kısa sürede bitirilmesini diledi. 
     
</TEXT>
</DOC>
