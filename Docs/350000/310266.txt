<DOC>
<DOCNO> 310266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonsiy05.html </URL>
<DATE> 2005/01/28/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
İsrail'den sessiz Ankara çıkarması 
</HEADLINE>
<TEXT>

     BARKIN ŞIK Ankara 

İsrail Savunma Bakanlığı Müsteşarı Amos Yaron başkanlığındaki heyetin, Genelkurmay Başkanlığı ve Milli Savunma Bakanlığı'ndaki görüşmelerinde, M - 60 tankları ile 48 adet F - 4 savaş uçağının modernizasyonu projelerinin ele alındığı öğrenildi. 
     Yaron, iki ülke arasında savunma sanayi alanında yaşanan pürüzlerin de giderilmeye çalışıldığı görüşmeler için Yaron, İsrail'in önemli savunma sanayii şirketlerinin temsilcilerini de Ankara'ya getirdi. Emekli Tümgeneral Yaron'un Ankara temasları, İsrail Büyükelçiliği yetkililerince sır gibi saklandı. 
     
     SSM ödemeleri durdurunca 

     Savunma Sanayii Müsteşarlığı SSM , M - 60 modernizasyonunda IMI'ın taahhütlerini yerine getirmemesi üzerine, ödemeleri durdurmuştu. 170 adet M - 60'ın modernizasyonunu üstlenen şirket, prototip tankın yaz testlerini geciktirince, projede 5 aylık gecikme yaşanmıştı. 655 milyon dolarlık proje, imzalanacak bir mutabakat muhtırası ile revize edecek. 
     
     F - 4 modernizasyonu da var 

     Görüşmelerde, ikinci paket 48 adet F - 4'ün İsrail tarafından modernize edilmesinin de gündemde geldiği belirtildi. Hava Kuvvetleri Komutanlığı, F - 16 Aviyonik modernizasyonu başlamadan, F - 4 modernizasyonunun tamamlanmasını, böylece kuvvet yapısında boşluk doğmamasını istiyor. İlk paket F - 4 modernizasyonunu İsrail'in IAI firması gerçekleştirmişti. 
     
     Abbas ve Yaalon da geliyor 

     Gelecek hafta da Ankara Ortadoğu'dan iki konuk ağırlayacak. Filistin Devlet Başkanı Mahmut Abbas ile İsrail Genelkurmay Başkanı Moşe Yaalon 1 - 2 Şubat'ta Türkiye gelecek. 
     

     
</TEXT>
</DOC>
