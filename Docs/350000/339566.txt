<DOC>
<DOCNO> 339566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy08.html </URL>
<DATE> 2005/05/04/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
CHP'li Ersin Seçimleri iptal edilen MHK'nin atamaları yasal mı 
</HEADLINE>
<TEXT>

     CHP İzmir Milletvekili Ahmet Ersin, seçimleri iptal edilen Merkez Hakem Kurulu MHK tarafından yapılan hakem atamalarının, yasal olup olmadığını sordu. 
     Ersin, Devlet Bakanı ve Başbakan Yardımcısı Mehmet Ali Şahin’in cevaplandırması istemiyle TBMM Başkanlığı’na sunduğu soru önergesinde, Türkiye Futbol Federasyonu’nun 2004 yılındaki Genel Kurulu’nda yaptığı MHK seçiminin, Asliye Hukuk Mahkemesi tarafından iptal edildiğini anımsattı. 
     İptal kararının Yargıtay 4. Hukuk Dairesi’nce onaylandığını kaydeden Ersin, "kayyum heyeti görevlendirilerek, yargı kararı gereği MHK seçimlerinin yenilenmesi gerekirken, TBMM’de kabul edilen yasa gereği MHK’nin atama ile oluşturulduğunu" bildirdi. 
     Yargı tarafından seçimi iptal edilen mevcut MHK’nin, en azından Yargıtay’ın onama kararından sonra yaptığı hakem atamalarının yasal olup olmadığının açıklanmasını isteyen Ersin, bu hakemlerin yönettiği maçlarla ilgili, takımların yargıya gitme ihtimaline karşı ne yapılacağını sordu. 
     Ersin, kulüplerin yargıya gitmeleri halinde liglerden düşmenin durdurulacağı iddialarına açıklık getirilmesini de istedi. 
     
</TEXT>
</DOC>
