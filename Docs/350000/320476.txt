<DOC>
<DOCNO> 320476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur48.html </URL>
<DATE> 2005/03/03/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Tokat'ta sel bir can aldı .. 
</HEADLINE>
<TEXT>

     Tokat'ın Turhal İlçesi'nde Dazya Deresi'nin taşması sonucu oluşan sel baskınında bir kişinin hayatını kaybetti. Tokat Valisi Ayhan Nasuhbeyoğlu, selin kent yaşamını olumsuz etkilediğini belirterek, ''Burada kısmi bir afet durumu var'' dedi. 
     AA muhabirinin aldığı bilgiye göre, ilçeye bağlı Karasu mevkiinde Dazya Deresi'nin taşması sonucu oluşan sele kapılan Nusrettin Bozmaz 63 , yaşamını yitirdi. Bozmaz'ın cesedinin Dazya Deresi'nde vatandaşlarca bulunduğu öğrenildi. 
     Su altında kalan alanda incelemelerde bulunan Vali Nasuheyoğlu, bölgede hasar tespit çalışmalarının sürdürüldüğünü bildirdi. 
     Bölgede şiddetli yağışın 2 gündür devam ettiğini hatırlatan Nasuhbeyoğlu, şöyle konuştu 
     ''Burada taşkın koruma alanı yapmamız gerekiyor. Bölgedeki vatandaşlarımızın buradaki yapılanmalarını ciddi bir şekilde başka bir bölgeye kaydırabilirsek problem ortadan kalkmış olacak. Sel baskınında ilgili birimlerimiz yoğun bir faaliyet gösterdi. Şu anda da Bayındırlık ve Tarım İl Müdürlüğü'nde görevli arkadaşlar hasar tespit çalışması yapıyor. Burada kısmi bir afet durumu var. Mağdur olan vatandaşlarımıza kaymakamlığımızca yardım edilecek. Zararı elimizden geldiğince gidermeye çalışacağız.'' Turhal Belediye Başkanı Ali Gözen ise ilçede altyapının hemen hemen kullanılamaz hale geldiğini söyledi. 
     Gözen, ''Meydana gelen sel baskını hasara sebep olduğu gibi, belediyemiz açısından da altyapı, su gibi hiçbir şey kalmamış, hepsi tıkanmıştır. 3 mahallemiz sular altında, adeta havuz gibi. Mahallelerdeki susuzluğu pet şişe su dağıtımıyla gidermeye çalışıyoruz. Ancak sel büyük bir alanda etkisini gösterdi'' dedi. 
     Bu arada, meteoroloji yetkilileri, bölgede metrekareye 30 kilogram yağış düştüğünü kaydetti. 
     Sele kapılan çok sayıda büyükbaş ve küçükbaş hayvanın telef olduğu öğrenildi. 
     Şiddetli yağışın yanı sıra dağlardaki karların erimesinin sebep olduğu bildirilen sel baskını nedeniyle Gümüştok Köyü'nün ilçeyle tek bağlantısı olan 17 yıllık köprünün kısmen yıkıldığı, köyle ulaşımın kesildiği bildirildi. 
     Baskının verdiği zararın karşılanması amacıyla ilk aşamada Acil Yardım Fonu'ndan 200 bin YTL 200 milyar lira maddi destek istendiği öğrenildi. 
     Öte yandan, yağışın etkili olduğu Niksar İlçesi'nde, Çanakçı Deresi'nin taşması sonucu Niksar Anadolu Lisesi'nin bahçe duvarının uçtuğu ve çok sayıda ağacın söküldüğü bildirildi. 
     
</TEXT>
</DOC>
