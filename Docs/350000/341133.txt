<DOC>
<DOCNO> 341133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/yazar/yilmaz.html </URL>
<DATE> 2005/05/10/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
TAV İran ile pazarlığa oturdu 
</HEADLINE>
<TEXT>


Bir kez daha, "Ortadoğu sorunlu bir bölge" dedirtecek bir gelişme. Atatürk Havalimanı'nı inşa eden ve işleten TAV, bundan bir yıl önce İran'ın başkenti Tahran'da "İmam Humeyni Uluslararası Havalimanı - IKIA" ihalesini almıştı. 
Ulaştırma Bakanı Binali Yıldırım'ın da katıldığı 165 kişilik davetli topluluğu Tahran'da TAV'ın temel atma törenine gitti. 
Tören bir garip geçti... 
TAV, Tahran'da 11 yıl 3 ay işletmek ve yarım kalan havalimanı inşaatını bitirmek üzere 193 milyon dolara imza atmıştı. 
Ancak İran, bu havalimanı inşaatını 20 yıldan beri sürdürüyordu ve kimilerine göre 450 milyon, kimilerine göre ise 1.2 milyar dolar yatırım yapmıştı. TAV'ın Tahran'a gittiği gün, aynı zamanda İran devriminin merhum lideri Humeyni'nin 15 yıllık sürgünden ülkesine geri dönüşünün yıldönümüydü. 
Törende, İran Cumhurbaşkanı Muhammed Hatemi ve İran Ulaştırma Bakanı Ahmed Hürrem de bulunuyordu. Hatemi ve Hürrem'ın törendeki konuşmasının içinde ne TAV'ın, ne de Türkiye'nin adı geçmişti. 

Salı günü pazarlık 
Törenden 6 ay sonra İran "TAV gibi yabancı bir kuruluşa liman yaptırmam" dedi. 
Türk hükümetinin de devreye girmesine karşılık anlaşma sağlanamadı, TAV ile İran arasında ipler koptu. Geriye "akçeli anlaşmazlık" kaldı. 
Önceki gün TAV, Mısır'ın başkenti Kahire'de Devlet Bakanı Kürşad Tüzmen ve Bayındırlık Bakanı Zeki Ergezen'in de katıldığı törende, 342 milyon dolara mal olacak havalimanının temelini atarken, İran ile yolları ayırmanın hesaplarını yapıyordu. 
Tepe ve Akfen gruplarının ortaklığı ile kurulan TAV'ın İcra Kurulu Başkanı Sani Şener, "Tahran Havalimanı'na 17.4 milyon dolarlık yatırım yaptık. Salı günü Tahran'da masaya oturacağız, paramızı geri almaya çalışacağız" diyor. 
Tahran TAV'a,"Alın tencerenizi, bilgisayarınızı gidin" mi yoksa, "Kusurumuza bakma, neyse zararın ödeyelim mi " diyecek göreceğiz. 

Mısır'da durum 
Bu kez TAV ile Kuzey Afrika'dayız, ekip değişik. Binali Yıldırım, Devlet Hava Meydanları DHM Genel Müdürü Mahmut Tekin, Sivil Havacılık Daire Başkanı Necati Çetinkaya, kendi sektörlerinde bir yatırım için kalkan uçakta yoklar. 
İran'dan ağızları yandı, Mısır'a önlem mi alıyorlar Öyle gibi durmuyor. Mısır Sivil Havacılık Bakanı Ahmet Şefik, Mısır Hava ve Deniz Limanları Holding Başkanı İbrahim Mannaa, Türk heyeti rahatlatacak mesajlar veriyor. Ulaştırma Bakanlığı'nın bu törende olmamasını, 3 Haziran'da açılacak Atatürk Havalimanı işletme ihalesinde "taraf" görünmek istememesine bağlıyoruz. Ne de olsa TAV bu ihalenin "en birinci talibi"... 

Bilkent'te yapı değişti 
Kahire'de Şener ile Bilkent Holding CEO'su Prof. Abdullah Atalar ev sahipliği yapıyor. TÜBİTAK Bilim Kurulu Üyesi de olan Prof. Atalar, aynı zamanda Bilkent Üniversitesi Rektör Yardımcısı. Tepe Grubu CEO'su Ali Kantur'un emekli olmasından sonra değişen yapıda, Atalar bu pozisyona geldi ancak grubun organizasyonu da değişti. Tepe, Bilkent Üniversitesi'ne bağlı 7 grup şirketinden biri oldu. Yönetim kurulu üyeleri ile şirket genel müdürleri birbirinden ayrıldı. İlk kez şirketlerin üniversiteye bağlandığı bir yapı meydana çıktı. Böylece üniversitenin mali yapısı güçlendirilmeye çalışılıyor. 



</TEXT>
</DOC>
