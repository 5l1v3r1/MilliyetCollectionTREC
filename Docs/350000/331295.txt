<DOC>
<DOCNO> 331295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/siyaset/axsiy01.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den mesaj 
</HEADLINE>
<TEXT>


Cumhurbaşkanı Sezer, Harp Akademileri Konferansı'nda yaptığı konuşmada, "Tarihsel olayları yorumlarken bilimsel nesnellikten uzaklaşmak, aydın dürüstlüğü ve tutarlılığıyla bağdaşmaz" dedi 

İSTANBUL Milliyet 


Cumhurbaşkanı Ahmet Necdet Sezer, "1 milyon Ermeni'yi, 30 bin Kürt'ü katlettik" diyen yazar Orhan Pamuk ve bazı kanaat önderlerine isimlerini anmadan göndermede bulunarak, "Tarihsel olayları yorumlarken bilimsel nesnellikten uzaklaşmak, aydın dürüstlüğü ve tutarlılığıyla bağdaşmaz" dedi. Sezer, dün İstanbul'daki Harp Akademileri Konferansı'nda yaptığı konuşmada özetle şu mesajları verdi 
TÜRKİYE VE DOSTLARI 
Türkiye, kendisine doğru diye dayatılmak istenen eğrileri kabul etmektense, eğrilmeyen doğrularını yaşamayı yeğleyecektir. 
KIBRIS 
Verilen sözler, yerine getirilmesi için somut adımları sabırla bekliyoruz. Soruna adil ve kalıcı bir çözüm bulunduğunda Kıbrıs Cumhuriyeti'ni tanıyabiliriz. 
TÜRKİYE'NİN KONUMU 
Ülkemiz, değişim ışığı veren Müslüman ülkelere örnek olarak gösteriliyor. Bölge için Türkiye mutlaka örnek gösterilecekse, ancak laik, demokratik ve hukuk devleti niteliği ile örnek oluşturabiliriz. Yakın tarihe bakıldığında, çevremizde geçiş dönemi örneği olarak, 'ılımlı İslam' modeliyle sıkça öne çıkartılan kimi ülkelerin, daha sonra kaçınılmaz biçimde radikal bir değişikliğe uğrayarak köktendinci bir rejime dönüştüğü görülmüştür. 
ERMENİ SOYKIRIMI İDDİALARI 
Toplumumuzda kimi kanaat önderlerinin, tarihsel doğruluğunu hiçbir biçimde sorgulamadan, en aşırı iddia sahiplerinin yanında çekincesiz yer almayı seçmiş olmaları, üzüntü verici. Değerli devlet adamı İsmet İnönü'nün Lozan'da kendisini itham eden İngiliz Başdelegesi Lord Curzon'a hitaben söylediği 'Türk milletinin elleri bilhassa temizdir' cümlesinin arkasındayız. Tarihsel olayları yorumlarken bilimsel nesnellikten uzaklaşmak, aydın dürüstlüğü ve tutarlılığıyla bağdaşmaz. 
AVRUPA BİRLİĞİ 
Üyelik sürecimizle doğrudan ilgisi olmayan pek çok sorunun üstü kapalı koşullar olarak önümüze getirilmek istendiğini görüyoruz. Bunların kabul görmesinin olanaklı olmadığı, Avrupalı dostlarımızca şimdiden bilinmelidir. 
ABD İLE İLİŞKİLER 
İşbirliğinin geliştirilmesi ve NATO içindeki etkin rolümüzün sürdürülmesi bizim için yaşamsal öncelik taşıyor. 
IRAK 
Toprak bütünlüğü ve siyasal birliğinin korunması, bizim gibi uluslararası toplumun da öncelikleri arasında yer almalıdır. 
SURİYE 
Gerginliği azaltıcı politikalar üretilmesi için, bölge ülkelerine özel görev düşmekte. Biz de, uluslararası toplumun beklentileri doğrultusunda, bu yönde gerekli adımların atılması için, Suriye ve ilgili tüm taraflara gerekli telkinlerde bulunmayı sürdüreceğiz. 


</TEXT>
</DOC>
