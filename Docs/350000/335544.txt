<DOC>
<DOCNO> 335544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy02.html </URL>
<DATE> 2005/04/21/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
Çiftcilere müjde... Tarım sigortası geliyor 
</HEADLINE>
<TEXT>

     TBMM Plan ve Bütçe Komisyonu, üreticilerin çeşitli riskler nedeniyle uğrayacağı zararın tazmin edilmesini öngören Tarım Sigortaları Kanunu Tasarısı'nı kabul etti. 
     Üreticilerin kanunda belirtilen riskler nedeniyle uğrayacağı zararların tazmin edilmesini temin etmek amacıyla tarım sigortası uygulamasına geçilmesini amaçlayan tasarı, Tarım Sigortaları Havuzu, Havuz'un işletilmesini üstlenecek şirket ile Tarım Sigortaları Havuzu Yönetim Kurulu oluşturulmasını öngörüyor. 
     Tasarıya göre, kanun kapsamındaki risklerin teminat altına alınması, standart sigorta poliçelerinin belirlenmesi, hasar organizasyonları, aktüeryal çalışmalar, tazminat ödemelerinin yapılması, reasürans teminatının sağlanması, tarım sigortalarının geliştirilmesi, yaygınlaştırılması ve izlenmesi ile diğer teknik hizmetlerin yürütülmesi amacıyla Havuz kuruluyor. 
     Havuz, kapsama alınan riskler için sigorta, reasürans ve retrosesyon risk aktarımı yapmaya yetkili olacak. Sigorta şirketleri, kanun kapsamında tarım sigortaları alanında elde ettikleri primin tamamını Havuz'a devretmekle yükümlü olacaklar. Sigorta şirketlerine Havuz'a devrettikleri primler için Havuz tarafından tahsil edilen kısım üzerinden komisyon ödenecek. 
     Havuz'un merkezi İstanbul'da olacak, Kamu Mali Yönetimi ve Kontrol Kanunu ile Kamu İhale Kanunu'na tabi tutulmayacak. 
     Tarım Sigortaları Havuzu Yönetim Kurulu ise Tarım ve Köyişleri Bakanlığı ile Hazine Müsteşarlığı'ndan ikişer, Türkiye Sigorta ve Reasürans Şirketleri Birliği, Türkiye Ziraat Odaları Birliği ve Havuz işleticisi şirketten birer üye olmak üzere yedi üyeden oluşacak. 
     
     HAVUZ'UN GELİRLERİ 
     Havuz'un gelirleri, sigorta şirketlerinin devrettiği primler, devlet tarafından sağlanan prim desteği, toplanan kaynakların yatırım gelirleri, krediler, genel bütçeden alınacak katkılar ve diğer gelirlerden oluşacak. 
     
     HAVUZ'UN GİDERLERİ 
     Havuz'un giderleri ise tarım sigortalarına ilişkin tazminat ödemeleri, Havuz'un yönetimi ve işleyişi için gerekli olan masraflar, Reasürans, sermaye ve benzeri piyasalardan sağlanacak korumaya ilişkin ödemeler, sigorta şirketlerine ödenecek komisyonlar, bilgilendirme ve tanıtım kampanyalarına ilişkin ödemeler, hasar tespit işlemlerine ilişkin ödemeler, alınan kredilerin anapara ve faiz ödemeleri ve Havuz işleticisi şirkete ödenecek işletme bedelinden oluşacak. 
     Havuz'un gelir ve giderleri her türlü vergi, resim ve harçtan muaf tutulacak. 
     
     ŞİRKET 
     Havuz'un işletilmesine ilişkin iş ve işlemler, Havuz'a katılan sigorta şirketlerinin eşit oranda pay sahibi olacağı anonim şirket statüsünde kurulacak şirket tarafından yürütülecek. 
     
     RİSKLER 
     Havuz'un yönetim kurulu, Bakanlığın teklifi üzerine, Bakanlar Kurulu'nca kapsama alınan bitkiler, bitkisel ürünler ve seralar ile çiftlik hayvanları için kuraklık, dolu, don, sel, fırtına, deprem, heyelan, yangın, kaza ve zararlılar ile hayvan hastalıklarının neden olacağı zararların veya tarım sektörü bakamından önemli görülebilecek diğer risklerin teminat altına alınması için gerekli çalışmaları yürütecek. 
     Ürünler, riskler ve bölgeler itibarıyla devlet tarafından sağlanacak prim desteği miktarı, her yıl Bakanlar Kurulu tarafından belirlenecek. 
     Prim desteğine ilişkin ödenek, her yıl bütçe kanunu ile Bakanlık bütçesinde yer alacak. Bakanlık, sigorta şirketleri tarafından Havuz'a aktarılacak prim miktarlarını çiftçi kayıtları ile karşılaştırarak, prim desteğini hesap edecek ve gecikmeksizin Havuz'a aktaracak. 
     Sigorta şirketleri, tarım üreticileri ile tarım sigortaları sözleşmelerini kendi adlarına akdedecek, prim ile riskin tamamını Havuz'a devredecek. Sigorta sözleşmeleri, Havuz tarafından belirlenen standart poliçeler üzerinden yapılacak. 
     
     HASAR FAZLASI DESTEĞİ 
     Reasürans anlaşmalarının üzerine çıkan oranda hasar fazlası oluştuğu veya yeterli reasürans güvencesi temin edilmediği takdirde, kalan kısım devlet tarafından karşılanacak. 
     Kanun kapsamında uygulama yılında yer alan riskler için tarım sigortası yaptırmayan üreticiler, 2090 sayılı afet yardımına ilişkin yasadan yararlanamayacaklar. 
     Tasarının, Havuz kurulmasına ilişkin 4. maddesi, 3 ay sonra yürürlüğe girecek. 
     
</TEXT>
</DOC>
