<DOC>
<DOCNO> 322700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/ekonomi/eko04.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Zenginler listesinde 8 Türk 
</HEADLINE>
<TEXT>


Saygın ekonomi dergisi Forbes'un hazırladığı dünyanın süper zenginleri listesine bu yıl Türkiye'den 8 kişi girdi. Bill Gates, bu yıl da dünyanın en zengini seçildi 

EKONOMİ SERVİSİ 

ABD'nin saygın ekonomi dergisi Forbes'un hazırladığı dünyanın süper zenginleri listesine bu yıl Türkiye'den sekiz kişi girdi. Listede net değer olarak Rahmi Koç ve ailesi 4.9 milyar dolar, Ferit Şahenk ve ailesi 4.7 milyar dolar, Bülent Eczacıbaşı 1.2 milyar dolar, Erol Sabancı 1.1 milyar dolar, Şevket Sabancı 1.1 milyar dolar, Aydın Doğan, Hüsnü Özyeğin ve Ahmet Nazif Zorlu 1'er milyar dolar ile yer alıyor. 

2005'te sayı arttı 
Forbes'un sahibi Steve Forbes, geçen yıl 587 olan milyarder sayısının bu yıl 691'e çıktığını ve bu artışta global ekonomideki gelişmelerin büyük rol oynadığını açıkladı. 
Forbes'un listesinde Microsoft kurucusu Bill Gates, 11 yıldır koruduğu dünyanın en zengin adamı unvanını 2005 yılında da 46.5 milyar dolar ile muhafaza etti. Yatırımcı Warren Buffett 44 milyar dolar, Hintli çelik kralı Lakshmi Mittal 25 milyar, Latin Amerika'lı Carlos Slim Helu 23.8 milyar, Suudi Arabistan'lı Prens Alwaleed 23.7 milyar, İsveç'li Ingvar Kamprad 23 milyar, Microsoft eş kurucu Paul Allen 21 milyar, Alman Karl Albrecht 18.5 milyar, Oracle bilgisayar şirketi sahibi Larry Ellison 18.4 milyar ve Amerikan Wal - Mart mağaza zinciri sahiplerinden Robson Walton da 18.3 milyar dolar ile listenin ilk 10 ismi arasında bulunuyor. 


</TEXT>
</DOC>
