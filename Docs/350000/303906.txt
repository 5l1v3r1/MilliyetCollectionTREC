<DOC>
<DOCNO> 303906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/spor/spo03.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu iddialar Cim-Bom'u sallar 
</HEADLINE>
<TEXT>


Futbol Federasyonu İsviçre temsilcisi Tunç Üner, transferlerde yolsuzluk yapıldığını ileri sürdü 

Milliyet ÖZEL HABER - CÜNEYT KARAKAYA 


1 - Flavio Conceiçao için kulübünden indirim istedim, "Hiç uğraşma, transferle uğraşan iki kişiye daha para vereceğiz" dediler 
2 - Julio Cesar transferi, Alman menajerlik şirketi, "Kulübünüzden birileri fiyat yükseltiyor" uyarısını yapınca birden yatıverdi 
3 - Afrikalı oyuncular, yaşlarını 5-6 yaş küçültüyorlar. Saidou da bunlardan biri. Ama bana hiç sorulmadığı için uyarmadım 
4 - Felipe davasını kaybettiklerine inandıramadım. Bari paranızı kurtarıp, yerine Kaka'yı ayarlayayım dedim, yine inanmadılar 

Galatasaray camiasının içinden biri Tunç Üner... Kariyerini İsviçre'de, Futbol Federasyonu temsilcisi olarak sürdürüyor. Sarı - Kırmızılı kulübün başarısız transfer çalışmalarına, herkes bir kılıf uydurup, "dedikodu üretme" makinesine dönerken, Üner sadece bir telefon kadar uzaktaydı. "Başkan Levent Bıçakcı'dan izin alırsanız, herşeyi açıklayacağım" dediğinde adres belli olmuştu. Bıçakcı arandı, izin alındı. 
İşte aşağıda, noktasına - virgülüne dokunmadan, Tunç Üner'in ağzından yayınlayacağımız açıklamaları bulacaksınız. 

"Hepsi biliyor" 
- Bütün yaşananları, Turgay Kıran ve Başkan Özhan Canaydın biliyor. Conceiçao'dan başlayalım. Brezilya ile yakın ilişkilerim var. Brezilya'dan oyuncu alacaksanız, "Ben Galatasaray'ım, oyuncu istiyorum" demeyeceksiniz. Önce pazarlık yapacak, imza aşamasına geldikten sonra kulübünüzü açıklayacaksınız. Bunu Galatasaray'a bildirdim, yanlış yolda olduklarını söyledim, ama anlattıklarıma yanıt, "İş yapamayan menajerlerin çıkarttığı dedikodulardır" oldu. Brezilyalı dostlarım, Conceiçao'nun, Real Madrid'de sakatlandığını, yüksek bir ücrete mal olmasına rağmen, kendisini B.Dortmund'a düşük fiyata verdiklerini söylediler. Ayrıca Almanya'da iki sezonda 14 maç oynamış, 7'sinde 90 dakikayı tamamlayabilmişti. Bunları da söyledim. Hatta Conceiçao'nun, Galatasaray'la sözleşme yaptıktan sonra, Almanya'da bir arkadaşımın da olduğu masada, "Son kontratım. Sezonu bitirebilir miyim, bilmiyorum. Sanırım, sezonun ortasında ülkeme dönerim" dediğini de biliyorum. Bu konuşmaya tanık olanları, isterse yönetimin karşısına oturturum. 
- Yönetim, Conceiçao'yu göndermek istiyor, değil mi Ben de diyorum ki, gönderemeyecekler. Galatasaray'ın verdiği parayı, Dubai'den bir takım daha veriyor. Ama Brezilyalı "Hayır" diyor. Neden Galatasaray'da keyfi yerinde, istediği zaman oynuyor, ya da oynamıyor. Parasının geri kalan kısmını istiyor, vermezseniz idare ederim arkadaş diyor. 
- Brezilya'dan Conceiçao için sakat bilgisi de bana geldi. Bu nedenle fiyatın indirilmesi için dostlarımın kanalıyla devreye girdim. Conceiçao'nun kulübünden gelen yanıt düşündürücüydü "Fiyat indirimi için hiç uğraşmayın. Çünkü Galatasaray'dan gelen ve transfer işleriyle uğraşan iki kişiye de para vereceğiz". İsimler bende saklı. Ama Turgay Kıran'a bildirdim. Rüşvetin belgesi olmaz, insanların konuşmaları ve güvenirlilik derecesine bakacaksınız. 

Afrika'yı bilirim 
- Roque Junior'u almaya çalışırlarken, B. Leverkusen'e gittiğini söyledim, inanmadılar ellerinden kaçırdılar. Julio Cesar olayında 1 milyon dolara söz kesildi. Yine Turgay Kıran'ı aradım, bu oyuncunun daha ucuz olduğunu söyledim. "İyi oyuncu, ama fiyatı 600-700 bin dolarmış" dedim. Transferden sorumlu arkadaşlar "Bu adam zaten ikinci ligde oynuyor, almak istemeyişimizin sebebi budur" yorumunu yaptılar. Sonra gidip Adanaspor'dan oyuncu aldılar. Julio Cesar transferinde aracılık yapacak Alman şirketi Galatasaray'a faks yollayarak, "Kulübünüzden birileri araya girip, fiyatı 300 bin Dolar artırdı. Bu şartlarda çalışamayız" bilgisini verdi. 
- Galatasaray için Senegal ve Afrika ülkelerinde aylarca dolaştım. Orada gerçek yaşını bildiren çok az oyuncu var. Çoğu, en az 5-6 yaş gençleşiyor. Saidou da, bunlardan biri. Bana sorulmadığı için iletmedim. Afrika için beni görevlendiren bir kulüp bana danışmıyorsa, bildikleri vardır diye düşündüm. 
- Felipe, ülkesine döndükten sonra Brezilya Futbol Federasyonu Başkanı beni aradı, futbolcularının FIFA'daki davasını kazandığını iletti. Ben de hemen Galatasaray'a bildirdim. Galatasaraylı bir yönetici, "Biz o davayı kazandık" dedi. "Yapmayın etmeyin, kaybettiniz. Bari para kaybetmeyin, bağlantılarımızı kullanıp işi halledelim. Felipe'nin yerine Kaka'yı ayarlayalım" yanıtını verdim, ama yine olmadı. 

Başkan ne yapsın 

GALATASARAY'DA, kimse kimseye karışmaz. Görev verilir ve güvenilir. Ama bence başkan, transfer işini her zaman denetlemeli ve bir komite kurulmalı. Özhan ağabey buna dur diyecek, ama başı o kadar sıkışmış ki, nereye koşturacağını bilemiyor. Rüşvetin belgesi olmaz deniliyor, Özhan ağabey isterse, bulur. Brezilya'dan oyuncu arıyorlar. Yine tokat yiyecekler. Başkan'ı yanlış yönlendiriyorlar. Bu yoklukta, para sokağa atılmasın. 
ERGUN Gürsoy'un üzerinde anlaşılmış bir isim olduğunu sanmıyorum. Kendisi göreve geldiğinden beri bazı sıkıntılar var. Zaten yönetimde herkes kafasına göre konuşuyor. Özhan ağabey çok sevdiğim bir ağabeyim, çok kaliteli bir insandır. Mustafa Turgun'un yerine aranan isimler yine camiaya yakışmayan isimler. Yanlış yapıyorlar. Tüm veriler, Galatasaray'dan para götürüldüğü yönünde. Önümüzdeki kongreye gelip, her şeyi anlatacağım. 

TUNÇ ÜNER KİMDİR 

Doğum Tarihi 12 Ekim 1948 
Uyruğu Türkiye - Fransa 
2000-2004 FIFA Oyuncu Menajeri Türkiye Futbol Federasyonu İsviçre Temsilcisi olduğu için bu diploması askıya alınmış durumda . 
1995-2000 Fahri Galatasaray Avrupa temsilciliği 
1968-1976 Bursa Mustafa Kemal Paşa ve Galatasaray'da futbolculuk 
Yabancı dil Fransızca, İngilizce 
Eğitim 1978 Nice Üniversitesi terk, 1970 Galatasaray Lisesi. 

Douglas geliyor 

Brezilya Ligi'nde küme düşen Criciuma'nın sağaçığı Douglas, Galatasaray için dün yola çıktı. Genç futbolcunun bugün İstanbul'da olması bekleniyor 

200 bin euro alacak 
SAİDOU ve Petre'den kurtulmanın hesaplarını yapan Galatasaray, Criciuma'nın sağaçığı Douglas dos Santos'u İstanbul'a getiriyor. Brezilya Ligi'nde küme düşen takımından 6 aylığına kiralanan 22 yaşındaki futbolcunun, bugün Türkiye'de olması bekleniyor. 200 bin euro alacağı açıklanan Sambacı, beğenilmesi durumunda sezon sonunda da Sarı - Kırmızılılar'da kalacak. 

Pleşan'da geri sayım 
CİM - BOM, Hagi'nin ısrarla istediği Pleşan konusunda da büyük mesafe kaydetti. Menajer Popescu aracılığıyla Craiovalı futbolcuyu yabancı kontenjanı nedeniyle bekleten Sarı - Kırmızılılar, Rumen kulübünün başkanıyla da sürekli görüşüyor. 10 numara arayışını bu oyuncuyla sona erdirmeyi vurgulayan Galatasaray, anlaşma durumunda faks yoluyla imzayı atıp, Pleşan'ı getirtecek. 

Hagi rest çekti 

'Ümit'i istemiyorum' 
Erhan TELLİ 

GÖNDERİLMESİNE kesin gözüyle bakılan Ümit Karan'ın takımda kalması yeni bir krize yolaçtı. Hagi'nin yönetimin Ümit Karan'ın kalması yönünde verdiği karara büyük tepki gösterdiği, Fatih Gökşen'in yönetim kararını iletmesinin ardından oldukça sinirlendiği öğrenildi. Gökşen ile uzun bir görüşme yapan Hagi, deneyimli golcü konusunda taviz vermedi ve "Ümit'i bu takımda istemiyorum" dedi. 

"Petre kalsın" 
TECRÜBELİ teknik adam "Ümit Karan'ı da Saidou'yu da kesinlikle kampa götürmeyeceğim. Ayrıca Petre'nin gönderilmesini de istemiyorum. Ona ikinci yarıda ihtiyacım olacak" ifadelerini kullandı. Kiralık gitmesi için ikna edilen Saidou'ya Malatyaspor ile Fransa'nın Nantes takımının talip olduğu bildirildi. Cim - Bom, genç kaleci Fevzi için kulübü Dardanelspor ile 350 bin dolara anlaştı. 

Taş çıkardılar 

GALATASARAYLI oyuncular, Lotto'nun İlkbahar - Yaz 2005 katalog çekimleri için objektif karşısına geçtiler. Hakan Ünsal, Ergün Penbe ve Kayserispor ile anlaşan İbrahim Yavuz, rahat tavırlarıyla dikkat çekerlerken, profesyonel mankenlere taş çıkardılar. 

Transfer trafiği 

SARI - Kırmızılı ekibin elden çıkarttığı Elvir Baliç ile İbrahim Yavuz dün yeni kulüpleriyle sözleşme imzaladı. Baliç, Konyaspor ile 1.5 yıllık sözleşmeyi imzaladıktan sonra, "Galatasaray'ın beni neden bıraktığını anlamış değilim" dedi. Yavuz da, Kayserispor ile imza attı. Bu arada Hagi'nın istediği forvet Hasan Kabze için Galatasaray'ın, 1 milyon Dolar isteyen Ç.Dardanel'e 500 Dolar teklif ettiği, ancak "Ret" yanıtı aldığı bildirildi. 

Rüya gece 

GALATASARAY 100. Yıl Komitesi, 23 ya da 24 Nisan'da, Ali Sami Yen Stadı'nda unutulmaz bir maç oynatmak için girişimlere başladı. Sarı - Kırmızılı ekipte forma giymiş eski Türk ve yabancı oyuncuların iki takıma ayrılmasıyla organize edilecek karşılaşma nedeniyle açılan ruyatakım.galatasaray.org.mail adresine gönderilecek her türlü öneri dikkate alınacak. 


</TEXT>
</DOC>
