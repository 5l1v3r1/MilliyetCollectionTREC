<DOC>
<DOCNO> 326050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonyas13.html </URL>
<DATE> 2005/03/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Geniş aile çocuğu sokaktan kurtarıyor... 
</HEADLINE>
<TEXT>

     Türkiye'de aile kurumunun eski gücünü kaybetmesinin, sokak çocuklarının sayısında artışa neden olduğu bildirildi. 
     Umut Çocukları Derneği Başkanı Yusuf Kulca, AA muhabirine yaptığı açıklamada, Türkiye'de geçmiş dönemlerde yaygın olan anne, baba, dede, nine, amca ve yengeden oluşan geniş ailelerin, günümüzde yerini çekirdek aileye bıraktığını söyledi. 
     ''Geniş aileden çekirdek aileye geçerken kurumsallaşmayı başaramadığımız için çocuklarımız sokağa yöneldi'' diyen Kulca, geçmişte, çocukların problemlerini geniş aileler içindeki dayanışma, işbirliği ve baskı grupları sayesinde mutlaka çözüme kavuşturduklarını vurguladı. 
     Kulca, anne-baba ve çocuktan oluşan çekirdek aile oluşturulurken, tecrübesiz olan anne ve babanın yalnız bırakıldığını, Türkiye'de bu nedenle gittikçe zayıflayan aile yapısının her geçen gün yeni bir sorun doğurduğunu bildirdi. 
     Aile yapısının, hayata geçirilecek düzenlemelerle yeniden eski gücüne kavuşturulması gerektiğini belirten Kulca, şöyle konuştu 
     ''Anne-çocuk ve çocuk-baba iletişiminin istenilen seviyeye gelebilmesi için sosyal hizmetlerin ayağa gitmesi, yani çat kapı modeli uygulanmasını geliştirmemiz lazım. Bu anlayışın hem maliyeti az hem de gerçekten riskli ailelerle riskli çocukları kontrol altına alma mekanizması çok iyi çalışıyor. Eğer riskli olan aileleri çocuk evden kaçmadan önce yakalayabilirsek, ailelere sosyal hizmeti götürebilirsek, sorunu ortadan kaldırabiliriz. Riskli ailelerin haritasını çıkararak, onları izlemeliyiz. Yerinde müdahale etmeliyiz. Evden kaçan çocuklar için de müdahale merkezleri devreye girmeli.'' 
     
     ''SOKAK ÇOCUKLARI SORUNU HAVUZ PROBLEMİ GİBİ'' 
     Umut Çocukları Derneği Başkanı Yusuf Kulca, sokak çocukları sorununu ''Havuz problemi''ne benzeterek, şunları kaydetti 
     ''Kaynağımız, aileler. Ailelerle ilgili çalışma yapılmadığı için kaynak devamlı su akıtıyor. Musluktan akan su, evden kaçan çocuklar. O musluk havuza akıyor. Havuz, sokakta çalışan çocukları simgeliyor. Musluk aktıkça havuzdan su taşıyor. Havuzdan taşan sular da sokakta yaşayan çocuklar. Siz havuzdan 100 litre su alıyorsunuz, yani 100 çocuk alıp rehabilite ediyorsunuz, ama musluktan 300 çocuk akıyor. Böyle bir kısır döngü var.'' Bu kısır döngünün yaşanmaması ve sorunun çözümü için klinik boyutlu, musluğu kapatıcı, havuzu boşaltıcı ve kaynağı kurutucu çalışmaların kısa, orta ve uzun vadeli planlanması gerektiğini belirten Kulca, aile iyileştirilmediği sürece sorunu çözmenin mümkün olmadığını söyledi. 
     
     ''GENÇLİK POLİSİ KURULMALI'' 
     Yusuf Kulca, 18 yaşını geçen ve hala sokakta yaşayan gençlerin de gelecekte Türkiye için önemli bir sorun haline dönüşeceğini, çok ağır ortamlarda mücadele veren, eğitimden yoksun, meslekleri olmayan bu gençlerin yapacakları tahribatın, çocuklarınkinden fazla olabileceğini savundu. 
     TBMM'nin çok acil olarak gençliği koruma yasaları çıkarması gerektiğini bildiren Kulca, ayrıca Avrupa ülkelerinde de örneği bulunan ''Gençlik polisi''nin Türkiye'de kurulmasının şart olduğunu sözlerine ekledi. 
     
</TEXT>
</DOC>
