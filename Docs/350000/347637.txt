<DOC>
<DOCNO> 347637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonyas26.html </URL>
<DATE> 2005/05/31/ </DATE>
<TIME> 23.40 </TIME>
<AUTHOR>  </AUTHOR>
<HEADLINE>
9 bin öğrenciye, 9 bin bisiklet... 
</HEADLINE>
<TEXT>

     Milli Eğitim Bakanı Hüseyin Çelik, eğitimde başarıyı ödüllendirmenin en büyük teşvik örneği olduğunu söyledi. 
     İstanbul Büyükşehir Belediyesi’nce, "9 bin öğrenciye 9 bin bisiklet" kampanyası kapsamında il genelindeki 3 bin ilköğretim okulu ve lisenin birinci, ikinci ve üçüncülerine bisiklet hediye edildi. 
     Bisikletlerin dağıtılması nedeniyle Ali Sami Yen Stadı’nda düzenlenen törende konuşan Bakan Çelik, İstanbul’un, eğitime çok önem veren bir vali ve belediye başkanından dolayı çok şanslı bir şehir olduğunu söyledi. 
     Çelik, öğrencilere burs verdiği, kitap hediye ettiği için Büyükşehir Belediye Başkanı Kadir Topbaş’a teşekkür ederek, "Kendisine aileler adına da teşekkür ediyorum. Eğitimde başarıyı ödüllendirmek en büyük teşvik örneğidir" dedi. 
     Milli Eğitim Bakanı Çelik, ÖSS’ye girecek öğrencilere de başarı diledi. 
     Kadir Topbaş da öğrencilerin okul dönemindeki başarılarını ödüllendirmek amacıyla bisikletleri dağıttıklarını belirterek, "Bisikletleri özel indirimle veren firmaya da teşekkür ediyoruz. Bu bisikletlerin doğru yerlerde ve trafik kurallarına uygun olarak kullanılmasını diliyoruz" diye konuştu. 
     Konuşmaların ardından il genelindeki 3 bin okulun başarılı öğrencilerinden bir kısmına bisikletleri, Bakan Çelik, İstanbul Valisi Muammer Güler, Büyükşehir Belediye Başkanı Topbaş, İl Milli Eğitim Müdürü Ömer Balıbey ve Emniyet Müdürü Celalettin Cerrah tarafından dağıtıldı. 
     Çelik, dağıtımdan sonra, Kadir Topbaş’ın bisikletlerin güvenli alanlarda kullanılabilmesi için bir şeyler yapacağına inandığını söyledi. 
     Topbaş da Çevre ve Orman Bakanlığı’ndan alacakları "Kent Ormanları"nda bisiklet pistleri yapmayı planladıklarını kaydetti. 
     Funda Arar ve Kıraç’ın sevilen şarkılarını seslendirdiği törende bisikletle akrobasi gösterileri yapıldı. 
     
</TEXT>
</DOC>
