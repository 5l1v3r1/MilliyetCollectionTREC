<DOC>
<DOCNO> 346691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/soneko10.html </URL>
<DATE> 2005/05/28/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Akaryakıt satın alırken dikkat... 
</HEADLINE>
<TEXT>

     Gaziantep Üniversitesi GAZÜ Laboratuvarı’nda analiz edilen 545 petrol ürünü numunesinden 80’inin Türk Standardları Enstitüsü TSE standartlarına uygun olmadığı belirlendi. 
     AA muhabirinin, GAZÜ Mühendislik Fakültesi Yağ-Yakıt Laboratuvarı yetkililerinden edindiği bilgiye göre, laboratuvarda geçen yıl kamu kurum ve kuruluşları, sanayiciler ve özel şahısların talepleri üzerine toplam 545 petrol ürününün standartlara uygunluğu araştırıldı. 
     Analiz çalışmaları sonucunda, 382 fuel-oil numunesinden 56’sının, 28 benzin numunesinden 4’ünün ve 135 motorin numunesinden 20’sinin TSE 
     standartlarına uygun olmadığı saptandı. 
     Analiz edilen petrol ürünlerinin yüzde 14’ünün TSE’nin ilgili standartlarına aykırı olduğunu belirlediklerini kaydeden laboratuvar yetkilileri, araç sahibinin satın aldığı benzin ya da mazotun kaliteli ya da kalitesiz olduğunu gözüyle inceleyerek ya da eliyle kontrol ederek anlamasının olanaksız olduğunu belirtti. 
     Gaziantep Üniversitesi Yağ-Yakıt Laboratuvarında fuel oil analizi 200, benzin ve motorin analizi 175 YTL ücret karşılığında yapılıyor. 
     
     "EN PAHALI AKARYAKIT" 
     TMMOB Makine Mühendisleri Odası Gaziantep Şube Başkanı Ali Peri, yurtdışından kaçak yollarla getirilen kaçak benzin ve motorinin neden olduğu ekonomik kayıbın çok büyük olduğunu söyledi. 
     Kaçak akaryakıt kullanımının, yakıt sarfiyatının yanı sıra motor bakım ve tamir giderlerini artırdığını kaydeden Peri, "Kaçak akaryakıta fiyatının daha ekonomik olması nedeniyle ilgi var. Ama kaçak akaryakıtın aslında en pahalı akaryakıt olduğu bir gerçektir" dedi. 
     Peri, kaçak akaryakıtın motora verdiği hasar ve neden olduğu ekonomik kayıba ilişkin araç sahiplerinin bilgilendirilmesi gerektiğine dikkat çekerek, yalnızca polisiye önlemlerle kaçak akaryakıt satışını önlemenin olanaksız olduğunu vurguladı. 
     Araç sayısı ve petrol fiyatlarındaki artışın akaryakıt tasarrufu sağlayacak önlemler almanın önemini artırdığını vurgulayan Peri, "Yakıt giderinden tasarruf etmek isteyen kaçak akaryakıttan uzak durmalı. Bunun için de akaryakıt ihtiyacını bildiği ve ürününden memnun olduğu istasyonlardan satın almalı" diye konuştu. 
     Peri, kaçak akaryakıt kullanımının hava kirliliğine de neden olduğunu sözlerine ekledi. 
     
</TEXT>
</DOC>
