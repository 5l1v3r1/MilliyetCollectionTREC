<DOC>
<DOCNO> 347537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo23.html </URL>
<DATE> 2005/05/31/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Akbaşoğlu Güven, Fatih gibi bir yıldız oyuncu olacak... 
</HEADLINE>
<TEXT>

     Trabzonspor Kulübü Yönetim Kurulu üyesi Metin Akbaşoğlu, dün 3 yıllık ön sözleşme imzaladıkları Güven Kocabal’ın Fatih gibi yıldız bir oyuncu olacağına inandığını söyledi. 
     Akbaşoğlu, AA muhabirine yaptığı açıklamada, Güven’in 17 yaşında sağ ayağının kırıldığını belirterek, "Kaptanımız Fatih de Altay’da oynarken ayağı kırılmıştı. Ama toparladı ve bugün ligin gol kralı oldu. Güven’i de ona benzetiyorum. Güven’de Fatih gibi yıldız bir oyuncu olacak" dedi. 
     Maddi konuda Güven ile hiç konuşmadıklarını ve Güven’in boş sözleşmeye imza attığını dile getiren Akbaşoğlu, "Güven, Trabzon kökenli bir oyuncu. Trabzonspor’da oynamaktan onur duyacağını söyledi. 
     Fiyat konuşmadan da imza attı. Oynarsa ona göre para alacak. Güven, çok iyi bir profesyonel ve takıma katkı sağlayacak bir oyuncu olduğuna inanıyoruz" diye konuştu. 
     Akbaşoğlu, önümüzdeki günlerde Güven’in Trabzon’a geleceğini ve sağlık kontrolünün ardından sözleşme imzalayacağını sözlerine ekledi. 
     
     TEK GOLÜ VAR 
     İstanbulspor’dan alınan orta alan oyuncusunun ligde tek golü bulunurken, bu golü de Trabzonspor’a attı. 
     Bordo-mavili takımın yeni transferi, ligin 17. haftasında Hüseyin Avni Aker Stadı’nda İstanbulspor ile Trabzonspor arasında 1-1 biten karşılaşmada takımının golünü atmıştı. 
     
</TEXT>
</DOC>
