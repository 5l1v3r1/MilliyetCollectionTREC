<DOC>
<DOCNO> 348299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonspo25.html </URL>
<DATE> 2005/06/02/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Mehmet A. Yılmaz Mahkemeye gitsem Bıçakcı federasyonu düşerdi 
</HEADLINE>
<TEXT>

     Trabzonspor Kulübü Onursal Başkanı Mehmet Ali Yılmaz, ''Seçimden sonra mahkemeye gitsem Levent Bıçakcı federasyonu da düşerdi ama bu ülkede bakanlık koltuğunda oturmuş biri olarak bunu yapamazdım'' dedi. 
     Mehmet Ali Yılmaz, Futbol Extra dergisinin haziran sayısında yer alan röportajında ilginç açıklamalarda bulundu. 
     Futbol Federasyonu'nun son genel kurulunda Levent Bıçakçı karşısında seçimi kaybeden Yılmaz, seçimden sonraki gelişmelerle ilgili olarak, ''Ben de mahkemeye gitseydim, mevcut kanunlardaki boşluklardan ötürü yönetim kurulu ve diğer kurullar da iptal olacaktı. Hatta bu konunun gerekçeleri, MHK seçiminin iptalini sağlayan gerekçelerden daha sağlam. Mahkemeye gidilebilirdi de ama onu ben yapamazdım. Bakanlık yapmış, o kurumu özerkleştirmiş, bilfiil 20 yıl kulüp başkanlığı yapmış, elini taşın altına koymuş, gençliğe, Türk futboluna hizmet vermiş biri olarak yapamazdım. İdealizmime ters düşerdim'' dedi. 
     Mevcut federasyonun yasal olmadığını savunan Yılmaz, ''Bence yasal değil. Çünkü kanun, divan kuruluna bir çok görev vermiş. Seçilenlerin tarifleri yapılmış. Başkan adayı olmak için bazı kriterlere uyulması gerekiyor. Şimdi ona yüksek öğrenim ilave edildi ama o zaman vergi borcu, sigorta borcu, sanki ihaleye giriyormuş gibi iyi hal kağıdı aranıyor. MHK için 'futbol adamı' olmak gibi bir tarif var. Ama futbol adamı kime denir, bunun tarifi yok. Yargının bu konuda nasıl karar verdiğini hala anlamış değilim'' diye konuştu. 
     
     ŞİKE VE TEŞVİK PRİMİ KONUSU 
     Mehmet Ali Yılmaz, ''Teşvik ve şikeyle karşılaştınız mı '' şeklindeki bir soruya, ''Bana olmazdı, çünkü benden çekinirdi insanlar. Karakterim itibariyle çekinirlerdi. Ama çok duyduğum oldu tabii ki. Sonra duyumlarımızın doğru çıktığını gördüklerimiz de oldu. Hala da devam ediyor. Bugün her ligde bu vardır'' diye yanıt verdi. 
     Yılmaz, ''Teşvik kimle kim arasında olur '' sorusunu , ''Rakip takımın antrenörüne de, masörüne de verebilirsiniz. Rakip takımın kalecisine, müdafaa oyuncusuna verebilirsiniz. Direkt kulüplerin alması mümkün değildir'' diye yanıtladı. Yılmaz, ''masöre neden teşvik primi versin '' sorusuna ise, ' Masör maç öncesi en iyi oyuncusuna 'Eyvah, ne oldu senin bu adalene, burası taş gibi olmuş, biraz zorlarsan kopar, koparsa en az iki ay yoksun' dediği zaman hiçbir futbolcu bunun tersini yapamaz. Çok basittir'' diye yanıt verdi. 
     
     ''HAKEM DEĞİŞTİRDİM'' 
     Bir soru üzerine, kulüp başkanlığı döneminde hakem değiştirdiğini de vurgulayan Yılmaz, şöyle devam etti 
     ''O zaman acemiydim. Beşiktaş'la İzmir'e kupa finalini oynayacağız, 1983 yılıydı. Arkadaşlar 'Hakem Necmi Temizel. Gözleri görmez. Ertuğrul Dilek'in adamıdır' deyip beni işkillendirdiler. Ben de hemen federasyon başkanını aradım. Haşin ve gaddar bir tavırla 'Baba', dedim 'Ne yaptın sen, mahvettin bizi. Gitmeyelim artık maça. Değiştir şu hakemi, adamın gözleri görmüyormuş.' Bir telaş bir panik. Sonra İzmir'e gittim, 'Hakem İhsan Türe' dediler. Çok defa kulüplerin federasyondan bu tip hakem talepleri olmuştur. Ben bu olayları yaşadığım için bakanlığım dönemimde hakemler kurayla belirlensin istedim. Torba dediler ya, işte o sistem. Bir önceki haftanın başarılı hakemlerini atarsın bir torbaya, medyanın huzurunda kura çekersin, olur biter. Böyle yaparsak kimse laf edemez. Şu ana kadarki izlenimlerimle söylüyorum, hakem tayin etmediğin zaman bu işin keyfi yok. Keyfi olmadığı zaman da bu işi yapmak isteyen olmuyor.'' 
     
     HAKEM HATALARI 
     Trabzonspor Kulübü Onursal Başkanı Mehmet Ali Yılmaz, ligde yaşanan hakem hatalarıyla ilgili olarak da şu görüşleri aktardı 
     ''Mesela Cem Papila'nın vermiş olduğu bir ofsayt gol, vermediği bir penaltı bizi bu kadar bağırtmamalıydı diye düşünüyorum. Biz büyük bir camiayız. Biz orda Fatih'in, Gökdeniz'in kaçırdığı gole daha çok üzülmeliydik. Çünkü kendi yapabileceğimizi yapmadan rakibin hatasından bahsetmek bizi küçültür. Tabii onlar da bir hatadır ama tümüyle bizim sonucumuzu belirlememiştir diye düşünüyorum. Bu olay güç meselesi. Futbolda hem gününde olacaksın, hem güçlü olacaksın, o zaman sahada şampiyon olunur. Çünkü Trabzonspor şampiyonluklarının tümünü sahada almıştır. Hiç masa başında almamıştır. Türkiye Kupası'nı Galatasaray'dan sonra en çok biz kazanmışız. Hiç bir kupamız için bize bugüne kadar masa başı iması yapılamadı.'' 
     
</TEXT>
</DOC>
