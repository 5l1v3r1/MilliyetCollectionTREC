<DOC>
<DOCNO> 318644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur32.html </URL>
<DATE> 2005/02/25/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Şanlıurfa'da eroin imalathanesi bulundu 
</HEADLINE>
<TEXT>

     Şanlıurfa'nın Akçakale İlçesi'nde, Emniyet Müdürlüğü ile İl Jandarma Komutanlığı'nın ortak yürüttüğü operasyonda, uyuşturucu imalathanesi olarak kullanıldığı belirlenen çiftlik evinde 31.2 kilogram eroin ele geçirildi. 
     Şanlıurfa Valiliği'nden yapılan yazılı açıklamada, Akçakale İlçesi Zenginova Köyü Şen Mezrası'ndaki bir çiftlik evine güvenlik güçlerince operasyon düzenlendiği ve operasyon sonucunda F.K, H.G, M.A, C.A ve Y.A'nın yakalandığı belirtildi. 
     Açıklamada, imalathane olarak kullanılan çiftlik evinde yapılan aramalarda, evin hayvan barınağı bölümünde gizlenmiş bir aracın zulasından 16 paket halinde 15 kilo 800 gram ve evin kiler olarak kullanılan bölümünde çarşaflara sarılmış alüminyum tencere içinde 15 kilo 400 gram olmak üzere toplam 31.2 kilogram eroin ele geçirildiği bildirildi. 
     Plastik bidonlar içinde baz morfin, asetik anhidrit ve karbonat gibi maddelerin de ele geçirildiği, evin uyuşturucu madde imalatı yapılan odasında, eroin bulaşıkları olan kepçe, tepsi, tülbent, kaşık, leğen, tabak ile terazi ve ağırlık bulunduğu kaydedildi. 
     Olayla ilgili soruşturmanın devam ettiği bildirildi. 
     
</TEXT>
</DOC>
