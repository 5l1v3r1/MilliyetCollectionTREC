<DOC>
<DOCNO> 306114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/soneko18.html </URL>
<DATE> 2005/01/13/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Otomotiv, üretim, ihracat ve satış rekoru kırdı... 
</HEADLINE>
<TEXT>

     Türk otomotiv sektörü 2004 yılında, üretim, ihracat ve satışta tarihi rekorlar kırdı. 
     Otomotiv Sanayii Derneği'nden OSD yapılan açıklamaya göre, sektörün motorlu araç üretimi geçen yıl yüzde artışla 862 bin 35 adede çıkarak, rekoru daha da yukarı taşıdı. 
     Traktörün de dahil olduğu toplam motorlu araç üretimi 2003 yılında 562 bin 148 adetle rekor kırmıştı. 
     2004 yılı otomobil üretimi, önceki yıla oranla yüzde 52 oranında artarak 447 bin 152 adet oldu. Geçen yıl üretim artışı, minibüste yüzde 107, büyük kamyonda yüzde 75, kamyonette yüzde 54, midibüste yüzde 46, küçük kamyonda yüzde 43, otobüste yüzde 16 olarak gerçekleşti. 
     2004 yılındaki traktör üretimi de yüzde 34 artarak 38 bin 627 adet oldu. 
     
     İHRACAT HIZLA ARTIYOR 
     Türkiye'nin 2004 yılı toplam motorlu araç ihracatı, yüzde 44 artarak 518 bin 607 adetle rekora ulaştı. 2003 yılında sektörün toplam ihracatı 359 bin 685 adet olarak gerçekleşmişti. 
     2004 yılı otomobil ihracatı yüzde 43 artışla 305 bin 72 adede, ticari araç ihracatı yüzde 52 artışla 203 bin 337'ye yükseldi. Traktör ihracatı ise yüzde 14 azalışla 10 bin 198 adede geriledi. 
     2004 yılında sektörün ana ve yan sanayi ihracatı yüzde 54 artışla 10 milyar 20 milyon 322 bin 812 dolar oldu. Bunun 6 milyar 974 milyon 22 bin 27 dolarını ana sanayi firmalarının ihracatı oluşturdu. 
     Geçen yıl hafif araç pazarında sektörün ilk üç büyük ihracatçısı Ford Otosan 139 bin 169 adet hafif ticari araç, Oyak Renault 130 bin 903 adet otomobil ve Toyota ise 118 bin 629 adet otomobil ihraç etti. 
     2003 yılında yüzde 52 olan kapasite kullanım oranı 2004 yılında yüzde 74'e yükseldi. 
     Türkiye, üretim açısından dünyada 18'inci ve AB'de Almanya, Fransa, İspanya, İngiltere ve İtalya'dan sonra 6. sıraya yükseldi. 
     
     SATIŞLARDA DA REKOR 
     İç pazardaki toplam taşıt aracı satışları, 7 bin 731 adete yükselerek, yeni rekoru oluşturdu. Satışlar 2003 yılına göre yüzde 88 arttı. 
     2004 yılı otomobil satışları 2003 yılına göre yüzde 99 artışla 451 bin 209 adet olarak gerçekleşirken, ithalatın pazar payı yüzde 69 olarak belirlendi. 
     Açıklamada, Mayıs ayından sonra önemli oranda gerileyen aylık satışların Aralık ayında filolarını yenileyen şirketlerin yeni araç alımı ile hareketlendiği, filo satışlarının, bireysel müşteri satışlarına göre önemli oranda arttığı belirtildi. 
     
</TEXT>
</DOC>
