<DOC>
<DOCNO> 314886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/soneko14.html </URL>
<DATE> 2005/02/13/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
TÜKODER Genel Başkanı Sevim'in cenazesi toprağa verildi 
</HEADLINE>
<TEXT>

     İstanbul'da önceki gün vefat eden Tüketiciyi Koruma Derneği TÜKODER Genel Başkanı Mehmet Sevim'in 51 cenazesi, toprağa verildi. 
     Sevim'in TÜKODER flamasına sarılı cenazesi, alkışlar eşliğinde Kadıköy'deki TÜKODER Genel Merkezi binası önüne getirildi. 
     Buradaki törende konuşan DİSK Genel Başkanı Süleyman Çelebi, Mehmet Sevim'in, hem işçi sınıfının, hem de tüketici haklarının korunması mücadelesinde önderlik etmiş bir kişi olduğunu söyledi. 
     Çelebi, toplum için önemli mücadeleler veren Sevim'i kaybetmenin üzüntüsü içinde olduklarını bildirdi. 
     Tüketici Dernekleri Federasyonu TÜDEF Başkanı Turan Çakar da, Mehmet Sevim'in, Türkiye'de tüketici haklarının önder ve yılmaz savunucularından olduğunu dile getirerek, ''Türkiye'de tüketici hareketi geç başladı ve Sevim gibi insanlar buna önderlik etti'' dedi. 
     Kadıköy Kaymakamı Kasım Esen de, Mehmet Sevim'in 70 milyon insanın haklarının korunması mücadelesini verdiğine işaret ederek, ''Hepimiz Sevim gibi hakkını, hukukunu arayan insanlar olmalıyız. Onun naaşı önünde candan eğiliyorum. Sadece kendisi için değil, toplum için mücadele vermiş, onurlu bir görev yapmıştır'' şeklinde konuştu. 
     Kadıköy Belediye Başkanı Selami Öztürk de, Sevim'in toplumun haklarını koruyan önemli bir toplum lideri olduğuna dikkat çekerek, ''Mehmet Sevim, tüketici hakları konusunda toplumu eğitti ve bilinçlendirdi. Bu onun en önemli yönlerindendir'' diye konuştu. 
     Sevim'in cenazesi, konuşmaların ardından oluşturulan kortej eşliğinde Kadıköy Salı Pazarı'na kadar omuzlarda taşındı. 
     Sevim'in cenazesi, daha sonra götürüldüğü Küçükyalı Mezarlığı'nda toprağa verildi. 
     Tören sırasında ağlayarak eşinin tabutuna sarılan Nevin Sevim, yakınları tarafından güçlükle sakinleştirildi. 
     
</TEXT>
</DOC>
