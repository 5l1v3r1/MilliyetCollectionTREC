<DOC>
<DOCNO> 327530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/yazar/theper.html </URL>
<DATE> 2005/03/27/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Şimdi okullu olduk 
</HEADLINE>
<TEXT>


Bugünlerde biz hukukçuların dilinde bir okul şarkısı var, hep beraber terennüm ediyoruz. 
"Şimdi okullu olduk 
Sınıfları doldurduk" 
Evet yaklaşık 1.5 yıldır harıl harıl çalışıyoruz, gün geçmiyor ki Resmi Gazete'de yeni bir kanun çıkmasın. Şöyle bir tarıyorum, 2004 yılında CMUK ve HMUK değişikliği, ardından bu yıl 1 Nisan'da yürürlüğe girecek olan CMUK yerine geçen Ceza Muhakemesi Kanunu, yine 2004'te yeni Basın Kanunu, aynı yıl Büyükşehir Belediyesi Kanunu, daha önce çıkarılan İcra İflas Kanunu değişikliği, İş Kanunu ve yeni Medeni Kanun ve yine 1 Nisan'da yürürlüğe girecek İnfaz Kanunu. Bunları çalışıp, öğrenip uygulayacağız. Peki bunlarla iş bitti mi Bitmedi. 
Yukarıda saydıklarım daha önce aşina olduğunuz kanunlar. Eskileri gitti, yenileri geldi. Bir de yeni tanıştıklarımız var. Örneğin Bilgi Edinme Hakkı Kanunu, Elektronik İmza Kanunu, Bölge Adliye Mahkemelerinin Kuruluşu Kanunu gibi daha önce tanışık olmadığımız kanunlar var. Bunları yeni tanıyoruz, henüz huyunu suyunu da bilmiyoruz. 
Bitti mi Hayır acele etmeyin, daha bitmedi. Bir de önümüze gelen kalın kalın Resmi Gazete'ler var. Bunların başında "Bazı Kanunlarda Değişiklik Yapılması Hakkında Kanun" yazıyor ki, kafama odun yemiş gibi oluyorum. Bir sürü kanundaki bazı cümlelerle bazı kelimeler değişmiş. Puzzle gibi birleştir birleştirebilirsen. 
Şimdi 1 Nisan'da yeni Ceza Kanunu yürürlüğe girecek ya, daha girmeden değiştirilmesi için çalışma başlatıldı. Haydi bakalım, görelim hangisini çalışacağız. Şimdi önüme dağlar gibi yığılmış Resmi Gazete'ler duruyor, bu şu anlama geliyor. 
Bizler dersimizi çalışana kadar ben sizlere, bazı meslektaşlarıma katılarak yediğim içtiğimi, gezdiğim gördüğüm lokantaları yazacağım, hele şu depremi bir atlatalım, dersimizi ezberleyelim, zira şimdi okullu olduk, sınıfları doldurduk... 
Şarkının devamını yazamıyorum, zira sevinçli değiliz, düzeltilmesi gereken o kadar çok yanlış var ki... 



</TEXT>
</DOC>
