<DOC>
<DOCNO> 317572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonsiy18.html </URL>
<DATE> 2005/02/22/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Bush, Erdoğan ile ayaküstü konuştu 
</HEADLINE>
<TEXT>

     Başbakan Tayyip Erdoğan, Brüksel'de ABD Başkanı George W. Bush ile ayaküstü görüştü. 
     NATO Zirvesi için Brüksel'de bulunan Erdoğan ile Bush arasındaki görüşme yaklaşık 8 dakika sürdü. Görüşmenin samimi bir havada geçtiği bildirildi. 
     Erdoğan ile Bush'un ayaküstü sohbetine Dışişleri Bakanı Abdullah Gül ile AKP İstanbul milletvekili Egemen Bağış da katıldı. 
     
     NATO'ya siyasi ve stratejik rol 

     NATO üyesi 26 ülkenin devlet ve hükümet başkanları, olağanüstü zirvede ittifakın siyasi ve stratejik alanlarda rolüne güç kazandırma kararı aldı. 
     NATO olağanüstü zirvesi sonunda ortak bildiri yayınlayan devlet ve hükümet başkanları, müttefikler arasında siyasi ve stratejik danışma ve koordinasyon forumu olarak NATO'nun rolüne güç kazandırılacağını açıkladılar. 
     Ortak bildiride, Afganistan, Irak, Filistin, Ukrayna gibi bölgelerde yaşanan gelişmelerin, halkların NATO'da paylaşılan değerleri paylaşmak istediklerini gösterdiği belirtildi. Bildiride ayrıca, NATO 'Avrupa ile ABD arasında güvenlik konularında ana danışma forumu' olarak nitelendiriliyor. 
     Iraklıların seçimlerde cesurca kendi geleceklerini belirledikleri anlatılan bildiride, Irak'ın birliği ve toprak bütünlüğü teyit edilerek, ''Irak halkı ve yeni hükümetine, güvenli bir ülke ve demokrasi inşa etmeleri için destek sağlamak yükümlülüğümüzde birlik içindeyiz'' denildi. 
     
     Balkanlar'da istikrarın önemine de değinildi 

     Liderler, Avrupa-Atlantik topluluğuna sağlam şekilde bağlı gördükleri Balkanlar'da istikrara verdikleri önemi vurgulayarak NATO'nun Kosova'da güçlü varlığını sürdüreceğini belirttiler. 
     Bildiride, Rusya ile yakın işbirliğinin sürdürüleceği, Ukrayna'daki gelişmelerden memnuniyet duyulduğu da belirtilmesinin ardından, ''Avrupa-Atlantik alanında ve daha ötesinde, terörizme karşı mücadelede kararlıyız'' denilerek, ''Müttefikler arasında siyasi ve stratejik danışma ve koordinasyon forumu olarak NATO'nun rolüne güç kazandırılacağı'' belirtildi. 
     Almanya Başbakanı Gerhard Schröder, geçtiğimiz hafta yaptığı açıklamada, NATO'nun müttefiklerin stratejilerini koordine ettikleri ve tartıştıkları temel forum olmaktan çıktığını belirtmiş ve reform gereğine dikkat çekmişti. 
     
     Bush "NATO, en başarılı ittifak" 

     NATO Genel Sekreteri Jaap de Hoop Scheffer ile görüşen ABD Başkanı George W. Bush, konuşmasına 'NATO'nun dünya tarihindeki en büyük özgürlük ve demokrasi paktı ve dünyadaki en başarılı ittifak' ifadesiyle başladı. 
     NATO sayesinde Avrupa'nın barış içinde ybir bütün olduğunu belirten Bush, birliğin dünya özgürlük tarihinde bir kilometre taşı olduğunu da söyledi. NATO'nun katkısının özellikle Irak'ta, Afganistan'da ve Ortadoğu'da çok büyük ve önemli olduğunu belirten ABD Bush, ittifakın ABD ve Avrupa ilişkilerinin de en önemli bölümünü oluşturduğunu dile getirdi. 
     Bush, Irak'ta NATO'nun hayati görevler üstlendiğini belirterek, Irak için siyasi ve askeri kararlılığın gerekliliğine dikkat çekti. 
     
</TEXT>
</DOC>
