<DOC>
<DOCNO> 340454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/soneko05.html </URL>
<DATE> 2005/05/07/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
TOBB'un 60. Genel Kurulu, yarın yapılacak... 
</HEADLINE>
<TEXT>

     Türkiye Odalar ve Borsalar Birliği’nin TOBB "seçimli" 60. Olağan Genel Kurulu, yarın Ankara’da yapılacak. 
     Akyurt’taki Büyük Anadolu Oteli Mustafa Özbek Kongre ve Spor Merkezi’nde "bir gün" sürecek. 
     Genel kurula Başbakan Recep Tayyip Erdoğan’ın yanı sıra çok sayıda siyasinin de katılması bekleniyor. 
     TOBB genel kurulunda önce bir mültivizyon gösterisi sunulacak, ardından da Türkiye Odalar ve Borsalar Birliği TOBB Başkanı Rifat Hisarcıklıoğlu açılış konuşması yapacak. 
     Davetlilerin konuşmalarının tamamlanmasının ardından TOBB bünyesinde oluşturulan mevzuat, dilekleri inceleme, iktisadi rapor ve hesapları inceleme komisyonları genel kurulda birer sunuşta bulunacak. 
     Daha sonra genel kurulda 2003-2004 yılındaki son iki aylık dönemin kesin hesabının onayı, 2004-2005 yılındaki on aylık dönemin kesin hesabı ile 2005-2006 dönemi gelir ve gider bütçe teklifi delegelerin onayına sunulacak. 
     Faaliyet raporunun müzakere ve onaylanmasının ardından Birlik Başkanlığı’na aday olan üyeler, adaylıklarını açıklayacak, ardından da başkanlık seçimine geçilecek. 
     
     ŞİMDİYE KADAR ADAYLIĞINI AÇIKLAYAN TEK KİŞİ HİSARCIKLIOĞLU 
     Bu arada 16 Mayıs Cumartesi günü TOBB Birlik Merkezi’nde yeni seçilen oda ve borsa başkanlarının katıldığı "Tanışma Toplantısı"nda, TOBB Başkanı Rifat Hisarcıklıoğlu, başkanlığa adaylığını resmen açıklamıştı. 
     Bilindiği gibi TOBB yasasına dayanılarak hazırlanan "Oda ve Borsalar Organ Seçimleri Yönetmeliği"ne göre Odalar Birliği Başkanlığı’na aday olmak isteyen Oda ve Borsa Yönetim Kurulu başkan ve üyeleri ile meclis başkanlarının seçimli genel kuruldan 15 gün önce bu görevlerinden istifa etmeleri şartı bulunuyor. Bu düzenleme kapsamında şu ana kadar TOBB Başkanlığı’na aday olmak amacıyla bu görevlerinden istifa eden başkan ve yönetim kurulu üyeleri tespit edilemedi. 
     Yine Oda, Borsa Yönetim Kurulu Başkan ve üyeleri ile Meclis Başkanı dışında kalan delegelerin, başkanlığa aday olabilmeleri için ise genel kurul delegelerinin yüzde 10’unun imzası ile aday gösterilmeleri gerekiyor. Bu ise seçimlerde oy kullanacak yaklaşık 1400 delegenin 140’nın imza vermesi anlamını taşıyor ve TOBB 
     çevrelerinde Hisarcıklıoğlu’nun karşısına bu kadar imza toplayarak, ikinci bir aday çıkmasının çok zor olduğu ve Hisarcıklıklıoğlu’nun çok rahat bir şekilde yeniden başkanlığa seçileceği konuşuluyor. 
     
     TOBB BAŞKANINI DELEGELER SEÇEÇEK 
     Odalar Birliği’nin yarın yapılacak ve tek gün sürecek genel kurulunda TOBB Başkanı, yaklaşık 1400 delege tarafından seçilecek. 
     Daha önceki düzenlemede TOBB Başkanı, Odalar Birliği bünyesinde oluşturulan 5 konseyde yer alan üyeler tarafından belirleniyordu. 
     Seçim sonuçlarının açıklanmasının ardından genel kurulda yeni başkan bir teşekkür konuşması yapacak. Daha sonra birlik yönetim kurulu, konseyler ve yüksek disiplin kurulu asil ve yedek üyelerinin seçimi ile genel kurul komisyonlarının seçimleri gerçekleştirilecek. 
     Genel kurulda ayrıca, TOBB Personeli Sigorta ve Emeklilik Sandığı Vakfı’na odalar, borsalar ve birlik bütçesinden ayrılacak yüzde 1’lik payı onaylanacak ve KOSGEB Genel Kurulu’na katılacak temsilcilerin seçimi de gerçekleştirilecek. 
     TOBB genel kurulunda oda ve borsa meclis üyelerine verilecek huzur hakkının tespiti, munzam sandık kurulması konuları da ele alınacak. 
     Genel kurul daha sonra çalışmalarını dilek ve temenniler bölümü ile tamamlayacak. 
     
</TEXT>
</DOC>
