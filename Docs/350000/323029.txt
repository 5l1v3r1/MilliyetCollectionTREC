<DOC>
<DOCNO> 323029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonyas19.html </URL>
<DATE> 2005/03/11/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Michael Jackson akli dengesini tamamen yitirdi mi 
</HEADLINE>
<TEXT>

     Bir çocuğa cinsel tacizde bulunduğu iddiasıyla yargılanmaya başlayan Amerikalı pop yıldızı Michael Jackson'ın, son duruşmasına geç kalması, ''pijamasıyla ve terlikleriyle'' gelmesi, ünlü sanatçının akli dengesini tamamen yitirmiş olabileceği şeklinde değerlendirildi. 
     Amerikan Fox News televizyonunun magazin yorumcusu Roger Friedman ise Michael Jackson'ın yakın çevresinin, mahkeme sürecinden psikolojik olarak çok olumsuz etkilenen ünlü yıldızın intihar etmesinden korktuğunu söyledi. 
     Jackson, California'nin Santa Maria kentindeki davanın son duruşmasının başlama saatinde mahkeme salonunda görülmeyince yargıç, yıldızın hemen gelmemesi durumunda tutuklanacağını ve kefaletle serbest bırakılmayacağını duyurmuştu. 
     Bunun üzerine avukatları, Jackson'ı apar topar mahkeme salonuna getirdiler. Ancak Michael Jackson'ın, duruşmaya, siyah ceketinin altında mavi ipek pijaması ve terlikleriyle geldiği görüldü. Jackson'in içeriye girerken şaşkın bakışları da gözlerden kaçmadı. 
     Son duruşmada, Jackson'ı mahkemeye veren çocuk, ünlü yıldızın, çocukları misafir ettiği malikanesinde kendisine nasıl cinsel tacizde bulunduğunu anlattı. Jackson ve avukatları, başından beri iddiaların doğru olmadığını savunuyor. 
     Jackson'ın, şimdi 15 yaşında olan çocuğu, ifade vermesi sırasında durgun bakışlarla izlediği görüldü. 
     Fox News'un yorumcusu Friedman, ''Michael Jackson'ın duruşmaya gelişindeki görüntüsü, çok ciddi bir ruhsal sorun yaşadığını açıkça gösteriyor. Yakınları, intihar etmesinden korkuyor'' dedi. 
     
</TEXT>
</DOC>
