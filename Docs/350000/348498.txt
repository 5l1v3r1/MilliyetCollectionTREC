<DOC>
<DOCNO> 348498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun05.html </URL>
<DATE> 2005/06/03/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kırıkhan'a düşen füzeler New York Times'ta 3 scud füzesi 
</HEADLINE>
<TEXT>

     New York Times gazetesi, Suriye'nin geçen cuma günü fırlattığı ve biri Türkiye üzerinde dağılan füzelerle ilgili haberinde, test amaçlı olarak 3 Scud füzesi fırlatıldığını bildirdi. 
     Gazetenin internet sayfasında yer alan habere göre, İsrailli yetkililer, Suriye'nin Kuzey Kore teknolojisi kullanarak bu füzeleri geliştirdiğini ve 2001 yılından sonra ilk kez böyle bir deneme yaptığını belirtti. İsrailli yetkililere göre Suriye'nin füze projesi, kimyasal silahların füzelerle hedefe gönderilmesini de içeriyor. 
     Fırlatılan üç füzeden birinin, Scud-B denilen ve 300 km menzilli eski tip füze olduğu, diğer ikisinin ise 700 km menzilli Scud-D tipi olduğu kaydedildi. 
     Füzelerden birinin Türkiye toprakları üzerinde dağılmasına ve denemelerin Lübnan seçimlerine isabet etmesine dikkati çeken İsrailli yetkililer, Suriye lideri Beşşar Esad'ın ''ABD'ye meydan okuduğunu'' savundu. 
     Adları ve görev yaptıkları kuruluşlar verilmeyen bu yetkililer, ''ABD'nin bu deneme karşısında sessiz kalmasından ötürü bu bilgileri kısmen kamuoyuna açıklama kararı verdiklerini'' söyledi. 
     İsrailli yetkililer, füzelerin üçünün de Suriye'nin kuzeyinde, Halep yakınlarındaki Minah'tan fırlatıldığını ifade etti. 
     Fırlatılan füzelerden biri, güney yönünde 250 km kadar ilerledi ve Ürdün sınırı yakınına düştü. Bir diğeri güneybatıya, Akdeniz yönüne doğru fırlatıldı ve Hatay ili üzerinde dağıldı. Bu füzenin parçaları Hatay'ın Kırıkhan ilçesine bağlı Mahmutlar ve Gölbaşı köylerine düştü. Yetkililer, bu fırlatma işlemini filme aldıklarını belirtti. 
     Türkiye'nin Washington Büyükelçisi Ömer Faruk Loğoğlu, gazeteye yaptığı açıklamada, 27 Mayıs'ta meydana gelen bu olayda ölen ya da yaralanan olmadığını belirtti. Loğoğlu, ''Suriye'nin Ankara Büyükelçisi'nin çağrılarak izahat istendiğini, Büyükelçi'nin de tatbikat sırasında meydana gelen teknik bir hata sonucu füzenin Türkiye üzerinde parçalandığını söylediğini, Suriye hükümetinin bu olaydan ötürü üzüntülerini ilettiğini'' kaydetti. 
     İsrailli yetkililer, ''Suriye'nin ilk kez bir başka ülkenin toprakları üzerinden füze fırlattığına, bu ülkenin de NATO üyesi olmasına'' dikkat çekti. Yetkililer, ''Oysa alınabilecek basit bir önlemle, füzelerin hareketli fırlatma rampaları Suriye'nin merkez kısımlarına kaydırılabilirdi ve füzenin Türkiye topraklarına girmesi önlenebilirdi'' görüşünü dile getirdi. 
     
</TEXT>
</DOC>
