<DOC>
<DOCNO> 346823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/guncel/gun06.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk yönetmenden 'Amerikan Faşizmi' 
</HEADLINE>
<TEXT>


Türk asıllı yönetmen Richardson'ın, Bush yönetimini eleştiren "Amerikan Faşizmi" belgeselinin Türkiye prömiyeri, Bodrum Film Festivali'nde yapılacak 

Alin Taşçıyan 

1 - 5 Haziran tarihleri arasında Bodrum'da ikinci kez gerçekleştirilecek olan Bodrum Film Festivali, bir Türk yönetmenin gözünden Bush yönetiminin ve ABD'nin dış politikasının sert bir eleştirisine sahne oluyor. Nilüfer Richardson, "Amerikan Faşizmi"ni gerçekleştirme nedenini şöyle açıklıyor 

Sorgulama nedeni 
"Film bir eğlencedir diye düşünürdüm eskiden. Film çok daha geniş anlamda bir etkinlik gösterebilir, hele belgesel dalında. Büyük çelişkiler içinde olan dünyamızda, film dilini dünyayı iyileştirme niteliğinde bir yapıda kullanmak gerekliliğini gördüm. 'Süper güç' Amerika, açık açık askeri ve otoriter bir hak iddia ediyor diğer ülkelere karşı. Bush'un eşi görülmemiş askeri saldırganlığı Orta Doğu'yu hedef aldı. Korkunç zulmünü 'teröre karşı savaş' ve 'Orta Doğu'yu demokratikleştirmek' gibi hayali bahanelerle uyguluyor. Demokrasi, işgalle, 150 bin insanın öldürülmesiyle ve başka ülkelere saldırı tehditleriyle gerçekleşmez." 
Richardson'ı ABD yönetimini sorgulamaya iten neden ise, 11 Eylül faciasının televizyondan canlı yayınındaki kuşku verici yanlar oldu "Olayı takip eden açıklamalarda mantıksızlık ve çelişkilerle karşılaştım. Propaganda atmosferi merkezi bir perspektif almaya başladı. Dikkat Irak ve Saddam Hüseyin'e yöneltilince, konular daha da saydamlaştı. O sıralarda ABD'liler Irak'a saldırma fikrine karşıydı. Bush, Rumsfeld, Rice ve Colin basın ve BM huzurunda ispata değil, retoriğe dayanan iddialarla saldırgan ve milliyetçi sunumlarda bulunuyordu. Beyin yıkama özelliği taşıyan imgeler halkı etkilemeye başladı, çünkü ABD'de televizyona sonsuz ve koşulsuz güvenilir." 
Televizyonların savaş sırasında yayınlarının da insanları şiddete alıştırmasından, halkın git gide daha çok bayrağa sarılıp askerleri desteklemesinden, Hristiyanlığın da buna paralel yükselişinde faşizan izler gören Richardson, 2004 ABD Başkanlık seçimlerinde Demokrat Parti kampanyasına katıldı. 

İki iş bir arada 
Bir yandan kampanya için çalışıp bir yandan belgeselini çekmeye başladı. Ama ummadığı bir durumla karşılaştı 
"Kameramın varlığından rahatsız olanlar alıştı. Bush kazanınca, kara bulut çöktü demokratların başına. Tutuklama ve hapis haberleri yayılmaya başladı. Filmimin sonuna gelmiştim. Bir toplantımızda gruptan biri korkusunu açığa vurdu, 'Hapse girmek istemiyorum,' dedi. Diğerleri destek çıktılar. Grup milliyetçi kesilip karşıma dikildi. Birinin 'Beni Irak'a yollasalar o pe...leri ben de gebertirdim ' demesiyle çekip gittiler. 
Richardson, Demokratlar kendisinden yüz çevirince filmini bitiremeyeceğini düşündü. Kameranın önüne geçip politize kişiler bulup yeni baştan çekti filmini. Sübjektif olmaktan, ABD'yi Nazi Almanya'sı ile karşılaştırmaktan çekinmedi. 

Arizona'da yaşıyor 

Arizona'da yaşayan Türk asıllı ABD vatandaşı Nilüfer Richardson'ın, Irak işgali dolayısıyla hükümeti ve orduyu destekleyen Amerikalıların durumunu bir dizi söyleşiyle belgelediği "Amerikan Faşizmi" adlı film, 3 Haziran Cuma günü 19.15'te Nurol Kültür Merkezi'nde gösterilecek. İsviçre ve Almanya'da öğrenim gören, San Francisco Devlet Üniversitesi Video ve Yayıncılık Bölümü mezunu olan Richardson, yaşamını Arizona'da sürdürüyor. 55 yaşındaki Richardson, '80'li yıllarda San Francisco Kanal 25 için farklı uzunluklarda, psikoloji üzerine dramalar yönetti. 


</TEXT>
</DOC>
