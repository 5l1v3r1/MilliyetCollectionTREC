<DOC>
<DOCNO> 345147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sontur37.html </URL>
<DATE> 2005/05/23/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Beyoğlu'nda kapkaç 
</HEADLINE>
<TEXT>

     Beyoğlu’nda, bankaya para yatırmaya giden muhasebecinin üzerindeki 3 bin YTL kapkaç yöntemiyle çalındı. 
     Alınan bilgiye göre, İstiklal Caddesi’nde bir restoranın muhasebeciliğini yaptığı bildirilen Eyüp Cömert 56 , para yatırmak üzere işyerinden çıkarak aynı caddedeki bir banka şubesine gitmek istedi. 
     Yolda Cömert’in yanına yaklaşan 4 kişiden biri, içerisinde 3 bin YTL olduğu bildirilen çantayı kapkaç yöntemiyle aldı. Kaçmaya çalışan kapkaççıları kovalamaya başlayan Cömert, bir süre sonra baygınlık geçirerek yere yığıldı. 
     Çevredeki vatandaşlar tarafından Taksim Eğitim ve Araştırma Hastanesi’ne kaldırılan Cömert, ayakta tedavinin ardından taburcu edildi. 
     Bu arada, 4 kapkaççıdan biri olduğu gerekçesiyle bir kişinin emniyet güçlerinin yaptığı çalışma sonucu yakalandığı öğrenildi. Diğer kapkaççıların yakalanması ve çalınan paranın ele geçirilmesi amacıyla çalışmaların sürdürüldüğü kaydedildi. 
     
</TEXT>
</DOC>
