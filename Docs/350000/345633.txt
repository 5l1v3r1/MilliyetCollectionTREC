<DOC>
<DOCNO> 345633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/soneko07.html </URL>
<DATE> 2005/05/25/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Dört ayda 358 bin çek karşılıksız çıktı 
</HEADLINE>
<TEXT>

     Yılın ilk dört ayında karşılıksız çıkan çek sayısı, geçen yıla göre yüzde 12 artarak 358 bine ulaştı. 
     Karşılıksız çeklerin 200.7 binlik bölümü, 10 gün içinde ödeme hakkı çerçevesinde geri ödendi. 
     ANKA’nın Merkez Bankası verilerinden yaptığı belirlemeye göre, bankalar, özel finans kurumları ÖFK ve mahkemeler tarafından yapılan bildirimler çerçevesinde ocak- nisan döneminde karşılıksız çıkan çek sayısı 357 bin 990 olarak gerçekleşti. Karşılıksız çek sayısı, geçen yılın eş dönemindeki 318 bin 650’lik düzeyine göre yüzde 12.3 arttı. 
     Dört ayda banka ve ÖFK’lar tarafından yapılan bildirimlere göre karşılıksız çek sayısı 313 bin 271 oldu. 
     Mahkemeler tarafından yapılan bildirimler sonucunda Merkez Bankası’nca duyurulan yasaklama kararı çerçevesindeki karşılıksız çek sayısı ise 44 bin 719 olarak gerçekleşti. 
     Banka ve ÖFK’ların bildirimlerine göre karşılıksız çek sayısı yüzde 6.3 artarken, mahkemelerin bildirimlerine göre ortaya çıkan karşılıksız çek sayısındaki artış yüzde 86’yı buldu. 
     
     YARIDAN FAZLASI GERİ ÖDENDİ 
     Ocak-nisan döneminde karşılıksız çıkan çeklerin 200 bin 691’lik bölümü, 10 gün içinde geri ödeme hakkı çerçevesinde 
     geri ödendi. Geri ödenen çeklerin tutarı, geçen yıla göre yüzde 5.4 oldu. Karşılıksız çeklerde geri ödeme oranı, ilk dört ay itibariyle yüzde 56.1 olarak hesaplandı. Bu oran geçen yılın eş döneminde ise yüzde 66.6 düzeyinde oluşmuştu. 
     
</TEXT>
</DOC>
