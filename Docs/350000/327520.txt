<DOC>
<DOCNO> 327520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/yazar/bila.html </URL>
<DATE> 2005/03/27/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Dışişleri'nin Kırgızistan analizi 
</HEADLINE>
<TEXT>


Kırgızistan'da, Akayev yönetiminin halk hareketiyle devrilmesi ve muhalefetin yönetimi ele geçirmesi, Ankara açısından ne anlam ifade ediyor 
Orta Asya Türk cumhuriyetleriyle ilgili olarak her zaman çok dikkatli ve hassas davranan Ankara, demokrasi ve özgürlüklere doğru, silahsız ve kansız yol aldığı sürecin desteklenmesi gerektiğini düşünüyor. 
Dışişleri Bakanlığı'nın Kırgızistan'la ilgili analizi şöyle 
"Türkiye, demokrasinin yerleşmesine dönük, halk desteğine sahip, özgürlükçü hareketleri destekliyor. Ankara'nın gözettiği, bu gelişmelerin bir anarşiye, kaosa yol açmaması, kansız ve silahsız olması, halk iradesine dayanması. Bu koşullar varsa, Ankara bu tür süreçlere destek olur. Desteklenen başkaldırı, isyan, düzensizlik, anarşi değil, demokratik yollardan özgürlüklerin genişletilmesidir." 
Dışişleri'nin yaptığı bu analizi, Dışişleri Bakanı Abdullah Gül'ün de paylaştığını ve desteklediğini söyleyebiliriz. Gül'ün de dikkat ettiği, gelişmelerin, özgürlükler ve katılımcı demokrasiden yana olması. Dışişleri Bakanı, halk iradesine dayalı bu gelişmeleri bir "dönüşüm" olarak değerlendiriyor ve kansız olmasına dikkat edilmesi gerektiğini savunuyor. 

AGİT kuralları 
Dışişleri Bakanlığı'nın üzerinde durduğu bir nokta da, Kırgızistan'da bundan sonra yaşanacak süreç. Bu konuda, Ankara ölçülerini şöyle özetliyor 
"Yağmalama, yıkıp dökme olaylarının bir an önce kontrol altına alınması önemli. Kamu düzeninin yeniden ve hızla kurulması gerekli. Sürecin AGİT kurallarına uygun gelişmesi önemli. Bunun anlamı, özgürlük ve demokrasi adına hareket ettiğini söyleyerek ortaya çıkanların meşruiyet taşımaları ve demokrasiyi tehdit edecek yeni oluşumlara yönelmemeleri. Bunun anlamı, Kırgızistan'da yönetimi ele geçiren muhalefetin kısa sürede seçimlere yönelmesi, yeni parlamentonun demokratik seçimler yoluyla kurulması ve yönetimin demokratik kural ve kurumlara bırakılması." 
Ankara'nın Kırgızistan'da olaylara bakışı böyle... 
Bir an önce kamu düzeninin kurulması ve demokratik seçimlere gidilmesi öncelikli beklentisi. Halk iradesinin demokratik yoldan belirlenmesi sonrasında oluşacak yönetim, Ankara'nın desteğini alacak... 
Dışişleri, zengin doğal kaynaklara ve iyi eğitimli insana sahip olan Orta Asya cumhuriyetlerinin, demokrasiyi yerleştirmeyi de başarmaları halinde kısa süre içinde dünyanın önde gelen, saygın ülkeleri arasına girmekte zorlanmayacakları düşüncesinde... 

Türkler güvencede 
Dışişleri Bakanlığı, dün itibarıyla Kırgızistan'daki Türkler açısından tehlikeli bir durum kalmadığını da belirtiyor. Bu nedenle, uçak göndermelerin askıya alındığını da kaydeden Dışişleri yetkililerine göre, bu ülkede Türkler güvence altında. Buna karşın Türkiye'ye dönme talepleri sürerse, Ankara, gerekli önlemleri alacak. Yağmalama hareketlerinin özel olarak Türklere dönük olmadığı da Dışişleri tarafından vurgulanıyor. Yağmalamada mağazaların, işyerlerinin kimlere ait olduğu şeklinde bir ayırım yapılmadığı, genel kitle psikolojisi altında her yere saldırıldığına dikkat çekiliyor. 
Ankara, kamu düzeninin ve kontrolün kısa sürede sağlanacağı umudunu taşıyor ve gelen haberlerin bu yönde olduğunu duyuruyor. 



</TEXT>
</DOC>
