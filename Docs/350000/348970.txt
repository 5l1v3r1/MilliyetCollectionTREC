<DOC>
<DOCNO> 348970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sontur27.html </URL>
<DATE> 2005/06/04/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Eğitim-Sen'den Ankara'da miting... 
</HEADLINE>
<TEXT>

     KESK'e bağlı Eğitim-Sen üyeleri, Sıhhiye Meydanı'nda düzenlenen mitingte, sendikalarının kapatılmasına yönelik yargı kararını protesto etti. 
     Çeşitli illerden gelerek Ankara Garı önünde toplanan Eğitim-Sen üyeleri, ''yaşasın örgütlü mücadelemiz'' ve ''Eğitim-Sen kapatılamaz'' sloganları eşliğinde Sıhhiye Meydanı'na yürüdü. 
     Sendika üyeleri, meydana, emniyet güçleri tarafından kurulan kontrol noktalarında üst araması yapılarak alındı. 
     Mitinge katılanların alana girişlerinin tamamlanmasının ardından konuşma yapan Eğitim-Sen Genel Başkanı Alaaddin Dinçer, ''Türkiye'nin örgütlü gücü, aydınlık yüzü Eğitim-Sen'in birileri istediği için susturulmak istendiğini'' savundu. 
     Türkiye'nin çok zor bir süreç içinde ve yol ayrımında olduğunu söyleyen Dinçer, ''Ya AK Parti hükümetinin iki yüzlü demokrasi yaklaşımının peşine takılacağız ya da sendikamıza, haklarımıza, yarınlarımıza sahip çıkarak IMF, Dünya Bankası, Dünya Ticaret Örgütü, AB ve ABD eliyle dayatılan yoksulluğa, sefalete, işsizliğe 'hayır' diyeceğiz'' diye konuştu. 
     Dinçer, şöyle devam etti 
     ''Eğitim-Sen, karanlığa ve gericiliğe karşı aydınlığı ırkçılığa ve ayrımcılığa karşı halkların kardeşliğini savunduğu için susturulmak isteniyor. Görülüyor ki, AKP için demokrasi, din ve vicdan özgürlüğü maskesi altında kaçak Kuran kurslarıyla kendi arka bahçesini oluşturmak, eğitimde özelleştirmeyi teşvik için zorunlu bağış uygulaması adı altında halkı haraca bağlamak, sürgünler ve keyfi atamalarla kendi kadrolarını işbaşına getirmek ve bilime karşı çıkmayı haklı göstermektedir. 
     Şaşırmayalım, o ampul Eğitim-Sen'in güneşi değil ki herkesi aydınlatsın. Tabii ki yalnızca çevresini aydınlatacak. Hükümete buradan sesleniyoruz bir taraftan çalışanların sendikalarını susturmak isterken, diğer taraftan kamu emeçlerinin Cumartesi günleri de çalışmaları için teklif veriyorsunuz. İşimize, iş güvencemize sahip çıkmak için susmayacağız.'' KESK Genel Başkanı İsmail Hakkı Tombul da ''ülkede son yıllarda bazı oyunlar oynandığını'' öne sürerek, ''Bazı yasal düzenlemeler bir türlü uygulanamıyor, mutlaka uygulama karşısında direnç ortaya çıkıyor'' dedi. 
     Ülkede, demokrasinin yerleşmesi için emekçilerin olanca güçleriyle mücadeleye devam etmesi gerektiğini ifade eden Tombul, ''Demokratikleşme çabalarında samimiyetsiz davranışlara rağmen bu ülke demokratikleşecek. Biz bıkıp usanmadan bunun için çabalayacağız'' diye konuştu. 
     ''Hükümetin tüm reform söylemlerinin safsatadan ibaret olduğunu'' savunan Tombul, bugüne kadar hiçbir iktidarın bu kadar fazla neo-liberal politikalara sarılmadığını ileri sürdü. 
     Fransa ve Hollanda'da gerçekleştirilen AB Anayasası ile ilgili referandumlara da değinen Tombul, ''AB Anayasası'ndaki neo-liberal açılımlara hayır diyen Fransa ve Hollanda'daki emekçilere buradan selam gönderelim. Onlarla dayanışmamızı artırmak için daha yoğun çalışmalıyız'' diye konuştu. 
     
     MİTİNGTEN NOTLAR 
     Mitingin düzenlendiği Sıhhiye Meydanı'nda 2 bin 100 polis görev yaparken, Atatürk ve Talatpaşa bulvarları, 13.30-16.00 saatleri arasında trafiğe kapatıldı. 
     Mitingte, CHP'nin verdiği ses araçları kullanılırken, sendika üyeleri yürüyüş sırasında ve alanda, ''faşizme karşı omuz omuza'', ''yaşasın örgütlü mücadelemiz'', ''kurtuluş yok tek başına ya hep beraber ya hiçbirimiz'' şeklinde slogan attı. 
     Mitingte, siyah bez üzerine yazılı, ''Susmayacağız'' ve ''Eğitim-Sen değil, Amerikancı, işbirlikçi, IMF'ci AKP kapatılsın'' yazılı dev pankartlar açıldı. 
     Sendika üyeleri de ellerinde, Türkçe ve Kürtçe yazılı dövizlerin yanı sıra ''anadilde eğitim hakkı istiyorum'' yazılı dövizler taşıdı. 
     Mitinge, ÖDP, EMEP, SDP gibi siyasi partilerin yanı sıra Genç Umut, Kaldıraç, Halkevleri, TMMOB, DİSK gibi sivil toplum örgütleri de destek verdi. 
     
</TEXT>
</DOC>
