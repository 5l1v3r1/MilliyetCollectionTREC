<DOC>
<DOCNO> 325057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/soneko08.html </URL>
<DATE> 2005/03/19/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Güler Türkiye, dünyanın en büyük 10 ekonomisi içine girecek... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Türkiye'nin dünyanın en büyük 10 ekonomisi içine gireceğini ve bunun için gerekli altyapının olduğunu söyledi. 
     Bakan Güler, bugün ODTÜ'de başlayan ''5. Yönetim ve Mühendislik Günleri'' kapsamında, ''Teknoloji Yönetimi ve Politikaları Kongresi'nin'' açılışında konuşma yaptı. 
     Her an bir yarışma içinde olduklarını belirten Bakan Güler, bu yarışmada mutlaka Türkiye olarak dünyanın en büyük 10 ekonomisi içine gireceklerinin kesin olduğunu belirtti. 
     Bakan Güler, Türkiye'nin altyapısının bunun için müsait olduğunu, genç bir nesile, fevkalade güzel üniversitelere sahip olunduğunu ve teknolojinin takip edilmesi konusunda büyük bir heyecanın da olduğunu bildirdi. 
     Güler, Türkiye'de sorunların pek fazla olmadığını belirterek, derinliğine inildiğinde Türkiye'de sorunların zannedildiği kadar çok olmadığının görüleceğini söyledi. 
     Bakan Güler, şöyle dedi 
     ''Ancak daha sonra çarpıla çarpıla bunlar büyüyorlar. O bakımdan temeline indiğiniz zaman bunu çok rahatlıkla, çok az etkenin olduğunu görüyorsunuz. Çok az ama önemli. Mutlaka köküne kadar inmemiz gerekiyor.'' Bakan Güler, ODTÜ'ye 1966 yılında girip 1972 yılında mezun olduğunu hatırlatarak, öğrencilik duygusunu atamadığını, atmak da istemediğini bildirdi. 
     Kongrenin açılışına bir heyecan ile geldiğini, yurttan anfiye ders dinlemeye koşarak geldiğini, o dönemler mümkün olduğunca daha fazla bilgi almak için yoğun bir çalışma içinde olduklarını belirten Bakan Güler, ''meşhur 68 kuşağı denilen kuşak. Yani o karışık dönemler ama çok canlı, verimli ve ilginç bir dönemdi'' şeklinde konuştu. 
     Artık Türkiye'ye hizmet görevi üstlendiğini, hükümette halen ODTÜ mezun olan 3 bakan bulunduğunu kaydeden Bakan Güler, öğrencilere seslenerek, bundan sonra sıranın sizlerde olduğunu ve bu sayının daha artacağı umudu içinde olduğunu söyledi Teknolojinin son derece önemli olduğunu, mühendis olarak teknolojiye önem veren kurumlarda çalıştığını anlatan Bakan Güler, kendisinin hala teknisyenliği bırakmadığını bildirdi. 
     
</TEXT>
</DOC>
