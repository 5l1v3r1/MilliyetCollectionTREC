<DOC>
<DOCNO> 340367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/spor/spo04.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlikeli tırmanış 
</HEADLINE>
<TEXT>


Trabzonspor'da öfke dün doruğa çıktı. Başkan Aktuğ ve Şenol Güneş'in sert açıklamalarının ardından, 20 bin taraftar, milletvekillerinin de katıldığı protesto yürüyüşünde, Levent Bıçakcı'yı istifaya çağırdı 


Bordo-Mavililer'de öfke kazanı kaynamaya devam ediyor. Trabzon'da dün olağanüstü bir gün yaşandı. Yönetim ve teknik heyet, Fenerbahçe yenilgisinin ardından Futbol Federasyonu'na karşı isyan bayrağı açarken, taraftarlar eşi görülmemiş bir protesto yürüyüşü düzenledi. Başkan Atay Aktuğ'un, "Hakem Cem Papila'nın telefon görüşmeleri, banka hesapları incelensin. Ruh sağlığı araştırılsın. Eğer Papila, 'kararlarımın arkasındayım' diyorsa ya Fenerbahçeli'dir ya da işin arkasında başka şeyler vardır" sözleri tansiyonu yükseltmişti. Ardından Teknik Direktör Şenol Güneş, federasyon ve Papila'yı topa tuttu. Güneş'in, "Trabzonspor gelecek sezon sadece futbol oynayan bir takım olmayacak. Bunun sorumlusu da biz olmayacağız. Sözlerimden kim ne anlıyorsa anlasın" şeklindeki sert açıklamaları ise taraftarların öfkesini doruğa çıkardı. 

Pankartların dili 
TEDAŞ Müdürlüğü önünde toplanan 20 bin kişilik taraftar grubu ellerinde Türk bayrağı ve Bordo - Mavili bayraklarla Atatürk Alanı'na doğru yürüyüşe geçti. Federasyon Başkanı Levent Bıçakcı ve Papila aleyhinde tezahüratlar yaparak yürüyen taraftarlar, Trabzon Belediyesi önünde toplandı. 
"Lütfen istifa" yürüyüşüne Trabzon milletvekilleri Faruk Özak, M.Akif Hamzaçebi ile Şevket Arz da katılırken, taraftarların açtıkları ilginç pankartlar dikkat çekti. Bordo - Mavililer, "Lütfen istifa edin", "Levent Bıçakçı Cem Papila Şikebahçe", "Fenerasyon 2 - Trabzonspor 1", "3. Papa, Cem Papila" yazılı pankartlar taşıdılar. Eski yöneticilerin de katıldığı yürüyüşün son bölümünde Basın Sözcüsü İbrahim Şahin de yer alırken, Belediye Başkanı Volkan Canalioğlu taraftarlara hitaben bir konuşma yaptı. 

Böylesi hiç görülmedi 
Trabzonlu taraftarlar bugüne kadar eşi görülmemiş bir protesto yürüyüşü düzenledi. 20 bin kişilik taraftar grubu, Trabzon Belediyesi önünde İstiklal Marşı okuduktan sonra dağıldı. 

'Gereken yapıldı' 
Bordo - Mavili taraftarların düzenlediği, "Lütfen istifa" yürüyüşüne büyük katılım olması Trabzonspor Başkanı Atay Aktuğ'u sevindirdi. Aktuğ, Trabzon halkının futbola olan ilgisini bir kez daha gösterdiğini kaydetti. Karadeniz ekibinin başkanı, "Bu yürüyüş, Trabzon halkının futbol ile ne kadar iç içe olduğunu göstermiştir. Yürüyüşün önemli olduğunu düşünüyoruz. Kulüp olarak da biz üzerimize düşeni yaptık. Resmi başvurularımızın sonuçlanmasını bekliyoruz" diye konuştu. 

Rekora çıkıyor 
Trabzonspor kaptanı Fatih Tekke bugün farklı bir heyecan yaşayacak. Geçtiğimiz hafta Kadıköy'de Fenerbahçe ağlarını sallayarak ligdeki gol sayısını 25'e yükselten başarılı futbolcu, Konyaspor'a 1 gol atarsa, Şota'yı geride bırakarak Bordo - Mavili kulübün bir sezonda en çok gol kaydeden ismi olarak tarihe geçecek. 

D'Haene yolcu 
Trabzonspor, Karel D'Haene ile yollarını ayırıyor. Bordo - Mavili yönetimin, fazla forma şansı bulamayan Belçikalı savunma oyuncusunu gözden çıkardığı öğrenildi. İdarecilerin yeni yabancı transferi nedeniyle iki sezon önce kadroya katılan D'Haene'yi göndereceği vurgulandı. Genç futbolcunun menajeri Adnan Demir'in, D'Haene için Belçika'nın Antwerp Kulübü ile anlaşma sağladığı bildirildi. 

Erdinç kapak oldu 
Trabzonspor Dergisi'nin 22. sayısı Erdinç kapağıyla dün piyasaya çıktı. Milli savunmacı dergiye verdiği röportajda geçen sezon oynanan Villarreal maçında taraftarların kendisine yönelik protestoları yüzünden futbolu bırakmayı bile düşündüğünü söyledi. 

Avni Aker kararacak 
Trabzonsporlu taraftarlar eylemlerini bugünkü Konyaspor maçında da sürdürecek. Bordo - Mavililer, bayraklarla stadı siyaha boyayacak 


Trabzonspor'da, Futbol Federasyonu'na yönelik tepkiler bugün de devam edecek. Bordo - Mavili taraftarlar, Konyaspor'la Hüseyin Avni Aker Stadı'nda oynanacak maçta federasyonu bir kez daha istifaya çağıracaklar. Tribünlerde siyah bayraklar açıp, sahaya siyah karanfiller atacak olan taraftarlar, "Avni Aker Stadı kararacak. Siyah bayraklarla, siyah poşetlerle, siyah karanfillerle stadı karartacağız. Bu eylemle Türk futbolunun aydınlanmasına zemin hazırlamaya çalışacağız. Protestolarımızı yasal bir şekilde ve demokratik bir hak olarak yaparken saldırganlığa asla zemin hazırlamayacağız" ifadelerini kullandılar. 


</TEXT>
</DOC>
