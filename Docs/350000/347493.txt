<DOC>
<DOCNO> 347493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonsiy02.html </URL>
<DATE> 2005/05/31/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Hükümet, birinci ve ikinci altışar aylar için yüzde 4 zam önerdi 
</HEADLINE>
<TEXT>

     Hükümet, kamu işçilerine, birinci ve ikinci altışar ay için yüzde 4’er, üçüncü ve dördüncü altışar aylar için ise toplam yüzde 5 oranında zam önerdi. 
     Kamu kesimi toplu iş sözleşmeleri çerçevesinde Türk-İş yöneticileri, Devlet Bakanı ve Başbakan Yardımcısı Mehmet Ali Şahin ile ikinci kez bir araya geldi. 
     Başbakanlık Merkez Bina’da basına kapalı gerçekleyen görüşme, yaklaşık 2,5 saat sürdü. 
     Bakan Şahin, görüşmenin ardından Başbakanlık’tan ayrılırken A.A muhabirine yaptığı açıklamada, Türk-İş’in, teklifini daha önce ilettiğini anımsattı. 
     Bugün karşı teklif sunduklarını bildiren Şahin, önerilerinin birinci ve ikinci altışar aylar için yüzde 4’er, üçüncü ve dördüncü altışar aylar içinde toplam yüzde 5 olduğunu bildirdi. 
     Bu yıl enflasyonu yüzde 8 olarak hedeflediklerini anımsatan Şahin, birinci ve ikinci altışar aylar için önerilen yüzde 4’er zammın kümülatif toplamının yüzde 8’in de üzerinde olduğunu söyledi. 
     Enflasyonun altında kalmayacak bir öneri verdiklerini ifade eden Şahin, hükümetin gelecek yıl yüzde 5, 2007’de ise yüzde 4 enflasyonu hedeflediğini anımsattı. 
     Şahin, Türkiye’nin bu enflasyon oranlarını yakalaması durumunda AB’deki enflasyon oranlarına çok yaklaşmış olacağını dile getirerek, "Bu hedefe giderken mali bir disiplin hedefliyoruz. O nedenle her isteyene, istediğini veremiyoruz, verdiğimiz takdirde yüksek enflasyonla yine hayatımızı idame ettirmek durumunda kalırız" dedi. 
     Türk-İş ile tekrar bir araya geleceklerini ifade eden Şahin, "Toplu iş sözleşmesi süreçleri, zor dönemlerden geçer, umuyoruz ki bir anlaşmaya varırız" diye konuştu. 
     
     TÜRK-İŞ’İN DEĞERLENDİRMELERİ 
     Türk-İş Genel Başkanı Salih Kılıç ise verilen teklifle uzlaşmalarının mümkün olamayacağını kaydederek, kendilerine refah payı ve ekonomik büyümeden pay verilmediğini savundu. 
     İyileştirmeler ve diğer idari maddeleri, ancak ücretlerde anlaşma sağlanması halinde görüşeceklerini kaydeden Kılıç, "Sosyal haklar ve diğer ödemelere de bu oranların yansıtılmasını öngörüyorlar" dedi. 
     Teklifi ilgili kurullarında değerlendireceklerini söyleyen Kılıç, bir dahaki görüşmenin tarihinin daha sonra belirleneceğini bildirdi. 
     Kılıç, öneriyi yeterli bulmadıklarını Bakan Şahin’e de ilettiklerini açıkladı. 
     
</TEXT>
</DOC>
