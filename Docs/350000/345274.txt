<DOC>
<DOCNO> 345274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/yazar/yilmaz.html </URL>
<DATE> 2005/05/24/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Emine Erdoğan kriterleri 
</HEADLINE>
<TEXT>


Bu üçüncü buluşma. Başbakan Tayyip Erdoğan'ın eşi Emine Erdoğan, Türk İş Kadınları Derneği'nin TİKAD bugüne kadar düzenlediği üç etkinlikte de "lider" konumunda... 
Emine Hanım, Suriye'nin başkenti Şam'da "First Lady" Esma Esad himayesinde düzenlenen, "Uluslararası İş Kadınları Forumu" konuşmacısıydı. Bu toplantıya Şam'ın, Türkiye'den davet ettiği kadın kuruluşu da TİKAD olmuştu. 
Emine Erdoğan Şam'a giderken adını bile duymadığımız reklam ajansı sahibi ve TİKAD Başkanı Nilüfer Bulut, Bossa Yönetim Kurulu Üyesi Demet Sabancı Çetindoğan, hukukçu Emel Efe, Kütahya Porselen Yönetim Kurulu Üyesi Sema Güral ile uçmuştu. Bulut ile Şam'dan görüştüm. Erdoğan'ın forumda, Hz.Muhammed ile 40 yaşında 3'üncü evliliğini yapan ve Şam'a ilk ticaret kervanını çıkaran Hz.Hatice'yi örnek gösteren konuşmasına bir "katkı" alamadım. 

Yeni güç dengesi 
Erdoğan, TİKAD'ın mart ayında Çırağan'da düzenlenen "Önceliklerimizin Işığında, Küresel Değişim" panelinin de konuşmacısıydı. Dünya Girişimci İş Kadınları Derneği'nin FCEM bu organizasyonunu TİKAD üstlenmişti. FCEM'in Türkiye'deki eş kuruluşu ve üyesi ise Kadın Girişimciler Derneği KAGİDER . FCEM'in önerisi üzerine toplantıya davet edilen KAGİDER Başkanı Meltem Kurtsan ve 15 arkadaşı, paneli arka sıralardan izleyebiliyordu. 
Panelin ardından Çetindoğan, Anadoluhisarı'ndaki yalısında, FCEM'in Başkanı Leyla Khaiat ve dünyanın dört bir tarafından gelen 60 işkadınını ağırlamış, Türk kültüründen örnekler sunuyordu. Emine Hanım, Çetindoğan'ın davetinde yer almıyordu. 
Çetindoğan ile Şam dönüşü "ağabey - Başbakan" gerginliği üzerine yaptığım konuşma, gazetemizin dün haber sayfalarına, "Bu olay büyütüldü, Emine Hanım ile uçakta birlikte geldik, ikimiz de bu konuya girmedik, çok güzel sohbet ettik" sözleri ile yansıyordu. 
TİKAD ile Emine Hanım'ın arasına "Sabancı krizi" girmedi sivil toplum inisiyatifinin "kamusal" çıkarları öne çıktı 
TİKAD ile Emine Hanım'ın ilk buluşması 23 Kasım 2004 tarihinde, "Dinler Arası Hoşgörü" iftar yemeğiydi. Aynı yıl kurulan TİKAD'ın varlığından kamuoyu Hülya Avşar'ın üyeliği nedeniyle haberdar olmuştu. 
Emine Hanım, bundan önce AKP'li kadınların organize ettiği uluslararası toplantılara katılmadı. Bunlardan birisi benim de izlediğim Hollanda'nın Lahey kentindeki "Kadın ve Şiddet" paneliydi. Kritik bir dönemde yapılan bir toplantıydı Hollanda'da bir Müslüman eylemci, film yönetmenini öldürmüş, ülkede tansiyon yükselmişti. 

Türbansız MÜSİAD 
Kadının statüsünü yüceltmeyi amaçlayan KAGİDER ile "Hedefimiz güçlü kadınların söz sahibi olması" diyerek pozitif ayrımcılığa karşı çıkan TİKAD'ın "dünya görüşü" örtüşmüyor. MÜSİAD ve TÜSİAD gibi... 
Başbakan Erdoğan'ın danışmanı Cüneyd Zapsu TÜSİAD, kardeşi Aziz Zapsu MÜSİAD üyesi. Benzerlikler... Nik h şahitliğini üç AKP'li bakanın yaptığı Hediye Güral ve kardeşi Sema Güral TİKAD, ablaları Sevim Güral KAGİDER üyesi. Sabancılar'da da benzer bir tercih ortaya çıkıyor Akbank Yönetim Kurulu Üyesi Suzan Sabancı, kuzeni Çentindoğan'ın aksine KAGİDER'de. Ayrımın temelinde, söylemden çok fırsatlar yatıyor fikirler sos gibi duruyor Emine Erdoğan Doğu'ya giden gemide, Batılı yol arkadaşları seçiyor türbanlı değil. 



</TEXT>
</DOC>
