<DOC>
<DOCNO> 344689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/ekonomi/eko02.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlette 'emanet' tartışması var 
</HEADLINE>
<TEXT>


Adalet Bakanlığı'nın 'emanetini' Vakıfbank yerine Akbank'a yatırması kararına Vakıfbank ve Maliye Bakanlığı tepki gösterdi 

Gökçer Tahincioğlu - Ankara 

Adalet Bakanlığı'nın değeri trilyonları bulan emanet paralarının Vakıflar Bankası'ndan çekilerek Akbank'a yatırılması kararı krize dönüştü. Vakıflar Bankası önce para çekilmesine izin vermezken, bakanlığın kesin tavrı karşısında kısa süre içinde bu oranda para çekilmesi halinde sıkıntı doğacağını bildirdi. Maliye Bakanlığı, kararı 'hukuka aykırı' bulurken, Adalet Bakanlığı, tepkilere rağmen kararın uygulanması konusunda genelge üzerine genelge yayımladı. 
Adalet Bakanlığı'nın 'emanete' alınan paraların Vakıflar Bankası yerine Akbank'a yatırılması kararı, bakanlık ile Vakıflar Bankası ve Maliye Bakanlığı'nı karşı karşıya getirdi. 

Bankadan direniş 
Adalet Bakanlığı, kamuoyuna da 'ilk kez devlet parası özel bankada saklanacak' şeklinde yansıyan kararını mayıs başında aldı. Kararda, sürekli nakit para akışının olduğu, trilyonlarca liralık emanet paralarının vadesiz hesaplarda üç gün içinde, vadeli hesaplarda ise vadenin bitiminden sonra üç gün içinde Vakıflar Bankası'ndan çekilerek, Akbank'a yatırılması istendi. 
Ancak karar, Vakıflar Bankası'nın direnişiyle karşılandı. Paraları çekmek isteyen başsavcılıklar ve mahkemelere, Adalet Bakanlığı ile görüşmelerin devam ettiği, anlaşma sağlanabileceğinden paraların çekilemeyeceği yanıtı verildi. Adalet Bakanlığı, bankanın bu tavrına tepki gösterdi. Personele yeni bir genelge yayımlayan bakanlık, banka ile anlaşma sağlanmasının kesinlikle mümkün olmadığını belirterek, paraların derhal Akbank'a yatırılmasını istedi. 

'Büyük sorun yaşanır' 
Banka bunun üzerine bakanlık ile temasa geçerek, bu kadar büyük oranda paranın üç gün içinde çekilmesi halinde büyük sorunların yaşanacağını bildirdi. Bu sırada devreye giren Maliye Bakanlığı, söz konusu paraların kamu haznedarlığı uygulaması çerçevesinde belirlenen bankalarda tutulması gerektiğini, özel bankalarda tutulamayacağını kaydetti. Ancak Adalet Bakanlığı buna da itiraz etti. Emanet paraların belirtilen nitelikte olmadığını kaydeden bakanlık, kararından dönmedi ancak paraların 1 Temmuz'a kadar bankadan çekilmesi kararı aldı. Bakanlık, mahkemelere, yeni gelen paraların ise doğrudan Akbank'a yatırılmasını istedi. 


</TEXT>
</DOC>
