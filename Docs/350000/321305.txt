<DOC>
<DOCNO> 321305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sontur12.html </URL>
<DATE> 2005/03/06/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Kızına arkadaşlık teklif eden üniversiteli gence kurşun yağdırdı 
</HEADLINE>
<TEXT>

     Davut AKTAŞ DHA 

SAMSUN'da lise öğrencisi kızını rahatsız ettiğini öne sürdüğü ünivesiteli 21 yaşındaki Turgay Akın'a kurşun yağdırarak ağır yaralayan 39 yaşındaki Recep Selçik gözaltına alındı. Selçuk'in tabancasından seken bir kurşun da tesadüfen yoldan geçen 21 yaşındaki Kadriye Canikli'nin bacağına saplandı. 
     Olay, bugün saat 14.30 sıralarında Fevzi Çakmak Mahallesi'nde meydana geldi. Tekstil ürünleri ve kıyafet satan esnaf Recep Selçik, iddiaya göre bir süredir kızına, reddetmesine karşın, sürekli arkadaşlık teklif ederek rahatsız ettiğini öne sürdüğü Turgay Akın'la yolda karşılaştı. 
     Üzerinde taşıdığı ruhsatsız tabancasını çeken Recep Selçik, Turgay Akın'a doğru peş peşe 7 el ateş etti. Vücuduna 6 kurşun isabet eden Turgay Akın kanlar içinde yere yığılırken, seken bir kurşun da yoldan tesadüfen geçen Kadriye Canikli'nin bacağına sapladı. 
     Recep Selçik kaçarken, Turgay Akın ambulansla Samsun Devlet Hastanesi'ne kaldırıldı. Ameliyata alınan Turgay Akın'ın sağlık durumunun kritik olduğu belirtildi. Serseri kurşunla yaralanan Kadriye Canikli ise, Gazi Bölge Hastanesi'nde tedavi altına alındı. Canikli'nin hayati tehlikesinin bulunmadığı bildirildi. 
     Polis tarafından kısa sürede yakalanan Recep Selçik gözaltına alınırken, olayla ilgili soruşturmanın sürdürüldüğü bildirildi. 

     
</TEXT>
</DOC>
