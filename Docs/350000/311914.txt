<DOC>
<DOCNO> 311914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/yasam/yas02.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Havai fişekler havaya uçtu 
</HEADLINE>
<TEXT>


Belediyeye ait, 2 ton havai fişek dolu depoda dün korkunç bir patlama oldu. 3 katlı depo tuzla buz oldu, mucize eseri sadece 3 kişi yaralandı 


İstanbul Büyükşehir Belediyesi Yanıcı Parlayıcı Maddeler Müdürlüğü'ne ait, Halkalı Altınşehir Kayabaşı köyündeki depoda 13.39'da meydana gelen patlama, ortalığı savaş alanına çevirdi. 
Patlama, 2 ton havai fişeğin depolandığı Alp Anadolu A.Ş.'ye ait 3 katlı binada yükleme yapılırken meydana geldi. Henüz nedeni bilinmeyen patlama sonrası, Kocasinan, Fatih, Sefaköy, Bağcılar, Avcılar, Gaziosmanpaşa ve Bakırköy İtfaiyeleri, bölgeye sevk edildi. Yangın kısa sürede kontrol altına alındı. 

Çocuklara yaradı 
Depoda görevli Bayram Ölmez ağır olmak üzere, Engin Pehlivan ile zabıta memuru Tahsin Yılmaz da yaralandı. Yüklemenin yapıldığı kamyon da kül oldu. Çevredeki çocuklar da olay yerine girerek çevreye saçılan maytap, çatapat, havai fişek gibi patlayıcı maddeleri topladı. 


</TEXT>
</DOC>
