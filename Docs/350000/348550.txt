<DOC>
<DOCNO> 348550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko16.html </URL>
<DATE> 2005/06/03/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Sabancı Tam üyelik hedefi dışında bir formülü kabul etmiyoruz 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, iş dünyası olarak tüm üyelik hedefi dışında bir formülü kabul etmediklerini söyledi. 
     Sabancı, TÜSİAD'ın yılın ilk Yüksek İstişare Konseyi YİK toplantısında yaptığı konuşmada, 17 Aralık sonrasında bir anlamda ''fırtına öncesi sessizliği'' andıran, ülke açısından bir durgunluk ve rehavet dönemi olarak değerlendirdikleri dönemin başta Avrupa olmak üzere tüm dünyada yaşanan bir dizi gelişmeyle sona erdiğini, Türkiye'yi yeniden hareketli günlerin beklediğini kaydetti. 
     Fransa ve Hollanda'da gerçekleştirilen referandumlara değinen Sabancı, bu referandum sonuçlarının 3 Ekim'de Türkiye'nin müzakerelere başlamasını engelleyeceğini ve kısa dönemde dünya piyasalarında Türkiye ile ilgili beklentileri olumsuza çevireceğini düşünmediklerini kaydetti. 
     TCK'dan sonra Ankara anlaşmasının, yeni üye olan ülkeleri kapsayacak şekilde genişletilmesi konusundaki tavizin de yerine getirilmesi halinde, AB tarafından 17 Aralık'ta verilmiş olan siyasi kararı yok sayacak bir adımın atılmasını mümkün görmediklerini ifade eden Sabancı, şöyle devam etti 
     ''Öte yandan Fransızların ve Hollandalıların hayır oylarının Avrupa'daki Türkiye tartışmalarına hiçbir etkisinin olmayacağını söylemek mümkün değil. Almanya'da yaz sonrasında meydana gelebilecek olası bir iktidar değişikliğini de hesaba katsanız da müzakerelerin başlatılmasında değil ama sürdürülmesinde ciddi zorluklarla karşılaşmamız beklenebilir. İş dünyası olarak tam üyelik hedefi dışında bir formülü kabul etmiyoruz. AB ile Gümrük Birliği'nin mevcudiyeti bu tarz bir formülü olanaksız kılmakta ve Türkiye'nin AB'nin karar süreçlerinde tam üye olarak yerini almasını gerektirmektedir.'' 
     
     ''TEK DİLEĞİMİZ, EKONOMİDE BİR ZAAFİYET YARATMAMASI...'' 

     Ömer sabancı, çok geciken, başmüzakerecinin tayini konusunun nihayet çözülmüş olmasının sevindirici olduğunu belirterek, Ali Babacan'ın iş dünyası ve sivil toplum kuruluşları dahil olmak üzere geniş bir kesimden destek alarak, yitirilen zamanı telafi etmek için yoğun çaba harcayacağına inandıklarını söyledi. 
     Sabancı, Devlet Bakanı Babacan'a başarılar dileyerek, çalışmalarında her türlü desteği kendisine sağlamayı taahhüt ettiklerini bildirdi. 
     Sabancı, ''Tek dileğimiz bu yoğun çabaların sayın Babacan'ın ekonomide sorumlu olduğu son derece önemli alanlarda bir zaafiyet yaratmamasıdır'' dedi. 

     
</TEXT>
</DOC>
