<DOC>
<DOCNO> 314686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/soneko05.html </URL>
<DATE> 2005/02/12/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta... 
</HEADLINE>
<TEXT>

     Uluslararası döviz piyasasında geçen hafta ABD Doları, Kanada Doları dışındaki önemli paralar karşısında değer kazanırken, kıymetli maden borsalarında altın fiyatları yükselişteydi. 
     Önceki haftaki G7 toplantısında ABD ekonomi yönetiminin verdiği ''güçlü dolar'' sözünün uygulamada da yer bulacağı umudu, doların güçlenmesinde etkili oldu. 
     ABD merkez bankası FED Başkanı Alan Greenspan'in ''cari açığın daralacağı' yönündeki açıklamaları, doların haftaya güçlü bir şekilde girmesinde en önemli faktör oldu. 
     Uluslararası döviz piyasasında Perşembe gününe kadar alıcılı görünen dolar, ABD Ticaret Bakanlığı'nın Aralık ayı dış ticaret verilerini açıklamasıyla satışla karşılaştı. 
     ABD, Aralık ayındaki 56.4 milyar dolarlık kısımla birlikte 2004 yılını 617.7 milyar dolarlık rekor dış ticaret açığıyla tamamladı. 
     Uluslararası döviz analistleri, kısa vadede güçlenmeyi sürdürmesi beklenen doların orta ve uzun vadede tekrar gerileyeceğini belirtiyor. 
     Dow Jones Newswires'ın 21 önde gelen yatırım bankasıyla gerçekleştirdiği anket avro dolar paritesinin 3 ay sonra 1.32, 6 ay sonra 1.35 ve yıl sonunda 1.37 olacağını ortaya koyuyor. 
     Bu arada, doların değeri açısından son derece önemli olan FED'in faiz artımı kararlarını sürdürmesi bekleniyor. 
     Enflasyon oranı çok fazla kaygı yaratmadığı sürece, faiz oranlarındaki artışın çeyrek puanlarla devam edeceği ifade ediliyor. 
     ABD'de, 2003 yılında yüzde 1.9 olan enflasyon, geçen yıl yüzde 3.3'e yükselmişti. 
     Uluslararası döviz piyasasında ABD Doları'nın, önemli paralar karşısında haftaya başlangıç ve hafta sonu değerleri şöyle oldu 
     
     
PARA BİRİMİ PAZARTESİ CUMA Japon Yeni 103.70 105.74 İsviçre Frangı 1.2034 1.2104 Kanada Doları 1.2485 1.2363 
     Haftaya 1.2947 dolardan başlayan avro, hafta sonunda 1.2867 dolara indi. 
     İngiliz Sterlini ise 1.8854 dolardan başladığı haftayı, gerileyerek 1.8680 dolardan noktaladı. 
     
     ALTIN FİYATLARI 
     Önceki hafta yoksul ülkelerin borç yükünü hafifletme amacıyla Uluslararası Para Fonu'nun IMF altın rezervinden bir kısmını satacağına dair haberlerle gerileyen altın fiyatları, geçen hafta toparlanma sürecindeydi. 
     Altının onsu, IMF'nin altın satmaması gerektiği yönündeki açıklamalarla haftayı tekrar 420 dolar seviyesinin üzerinde tamamladı. 
     Altının onsu bazı önemli borsalarda haftaya başlangıç ve hafta sonunda şu değerleri aldı 
     
     
BORSA PAZARTESİ CUMA Londra 414.40 421.00 Zürih 414.95 419.88 Hong Kong 416.35 tatil New York 414.00 420.50 
     Londra Borsası'nda haftaya 6.61 dolardan giren gümüşün onsu, altındaki yükselişten olumlu etkilenerek cuma kapanışta 7.18 dolara çıktı. 
     
     PETROL FİYATLARI 
     Petrol fiyatları, talebin beklenenden de güçlü olacağını belirten Uluslararası Enerji Ajansı'nın UEA son raporuyla geçen haftayı yükselişle tamamladı. 
     New York Borsası'nda 46.38 dolardan haftaya başlayan ABD hafif petrolünün varili, cuma kapanışta 47.16 dolara yükseldi. 
     Londra Borsası'nda işlem gören Brent petrolünün varili ise, Pazartesi 43.89 dolardan işleme açılırken, haftayı 44.80 dolardan tamamladı. 
     UEA'nın perşembe günü açıklanan piyasa raporu, 2005 yılında günlük ortalama petrol talebinin 84 milyon varile kadar çıkacağını öngörüyor. Rapora göre talepteki artışa karşın Petrol İhraç Eden Ülkeleri Örgütü'nün OPEC üyesi olmayan önemli üreticilerden Rusya, Norveç, Kanada ve ABD'nin Meksika Körfezi'ndeki sahalarında üretim azalacak. 
     OPEC'e yakın kaynaklardan edinilen bilgiye göre ise, kartel örgütü fiyatların 50 dolar seviyesinin üzerine çıkması ya da 37 dolar seviyesinin altına inmesi durumunda üretim kararını gözden geçirecek. Böylece fiyatlarda istikrar sağlanmaya çalışılacak. 
     
     MENKUL KIYMET BORSALARI 
     Önceki hafta New York başta olmak üzere menkul kıymet borsaları üzerinde satış baskısı yaratan ABD merkez bankası FED'in faiz artırımı kararının geride kalması, geçen hafta alışları olumlu yönde etkiledi. 
     Geçen hafta New York'un Dow Jones endeksi, ilk kez yıl içinde yüzde 0.12 gibi küçük bir oranda artıya geçerken, Nasdaq teknoloji endeksi, açıklanan şirket bilançolarını yeterli bulmayan yatırımcıların satışlarıyla ters yönde hareket etti. Nasdaq yatırımcıları yıl başından bu yana yüzde 4.5'in üzerinde zarar etmiş oldu. 
     Dow Jones sanayi endeksi haftayı 10,799.85 puandan, Nasdaq teknoloji endeksi ise 2,076.69 puandan haftayı tamamladı. Hafta geneline bakıldığında ise, Dow Jones endeksi yüzde 0.75 kazandırırken, Nasdaq endeksinde yüzde 0.48 gerileme kaydedildi. 
     Japonya'da ulusal tatil olması nedeniyle Tokyo Borsası'nda cuma günü işlem yapılmadı. Son 7 ayın en yüksek seviyesi olan Perşembe günkü kapanışı 11,5.56 puandan haftayı tamamlayan Nikkei endeksinde 4 günlük kazanç yüzde 1.7 oldu. 
     Japonya'nın önde gelen aracı kurumlarından Daiwa ile bankacılık grubu Sumitomo Mitsui'nin birleşeceğine yönelik haberler, Nikkei'nin yükselişinde etkili oldu. 
     Önemli Avrupa borsalarından Londra'da FTSE 100 endeksi, geçen haftayı, 102.7 puanlık yükselişle 5,044.2 puandan kapattı. 
     Frankfurt Borsası'nın DAX endeksi ise geçen hafta, 48.52 puan artış göstererek, 4,387.8 puandan kapandı. 
     Diğer büyük Avrupa borsası Paris'in CAC-40 endeksi, geçen hafta 58.74 puanlık yükseliş kaydederek cuma günü 4,016.75 puandan kapandı. 
     
</TEXT>
</DOC>
