<DOC>
<DOCNO> 311766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur07.html </URL>
<DATE> 2005/02/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Öcalan'a psikolojik tedavi 
</HEADLINE>
<TEXT>

     Adalet Bakanlığı, avukatlarının incelemelerde bulunmak üzere başvuruda bulunduğu Abdullah Öcalan için psikolog tahsis etti. 
     Adalet Bakanlığı'ndan edinilen bilgiye göre, İmralı Cezaevi'nde bulunan Öcalan'a psikolojik destek hizmeti verilmeye başlandı. Abdullah Öcalan, genel sağlık kontrolleri kapsamında 3 haftada bir görevlendiren psikiyatri uzmanları tarafından muayene ediliyor. Söz konusu genel muayeneler dışında, Öcalan'a Adalet Bakanlığı tarafından özel psikolojik destek de sağlanmaya başlandı. Bu kapsamda, Bursa E Tipi Cezaevi Psikoloğu 15 günde bir Öcalan'la görüşmeye başladı. 
     
     HER GÜN MUAYENE 
     Öcalan'ın her gün sağlık kontrol ve muayenesinin cezaevinde görevli iki doktor tarafından düzenli olarak yapıldığı ve günlük olarak rapor düzenlendiği bildirildi. 
     
     RAPORLAR AİÖK'E 
     Hazırlanan raporlar, düzenli olarak Dışişleri Bakanlığı kanalıyla Avrupa İşkenceyi Önleme Komitesi'ne gönderiliyor. 
     
     EL İŞİ YAPMA HAKKI VAR 
     Bakanlık, Öcalan'la ilgili "tecrit" iddialarını ise kabul etmiyor. Öcalan'ın, aydınlatma ve havalandırması çok iyi ve standartların da üzerinde bir odada kaldığı belirtiliyor. Öcalan'ın, kültürel ve sportif faaliyetlerde bulunma, sağlık hizmetlerinden yararlanma, açık havaya çıkma, kitap, gazete, dergi okuma, radyo dinleme haklarının bulunduğu kaydediliyor. Bunların yanı sıra Öcalan'ın "el işi yapma" hakkı da bulunduğu, ancak şimdiye kadar bu hakkını kullanmadığı bildirildi. 
     
     "ULUSLAR ARASI TERÖRİST, YÜKSEK TEHLİKE RİSKİ TAŞIYOR" 
     Bakanlığın, Öcalan'ın tecrit koşullarına ilişkin iddialara verdiği yanıt şöyle 
     "Medeni dünyanın tüm cezaevlerinin maksimun güvenlik bölümlerinde ya da maksimun güvenlik uygulanan cezaevlerinde tutulan mahkumlara uygulanan yüksek güvenlik rejiminin, uluslar arası bir terörist olan ve yüksek tehlike riski taşıyan bir terör suçlusuna uygulanmasında ne ulusal ne de uluslar arası cezaevi standartlarına herhangi bir aykırılık görülmemektedir." 
     
</TEXT>
</DOC>
