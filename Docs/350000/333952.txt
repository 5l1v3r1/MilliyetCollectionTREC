<DOC>
<DOCNO> 333952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun11.html </URL>
<DATE> 2005/04/16/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Bangladeş'te çöken fabrikada ölü sayısı 61'e yükseldi... 
</HEADLINE>
<TEXT>

     Bangladeş'te bir konfeksiyon fabrikasının çökmesi sonucu meydana gelen faciada hayatını kaybedenlerin sayısı 61'e yükseldi. 
     Başkent Dakka yakınlarındaki Palaşbari'de, 5 gün önce çöken 250 işçinin çalıştığı Şahriyar dokuma fabrikasında enkaz kaldırma çalışmaları sürüyor. 
     Kurtarma görevlileri, son cesetlerle birlikte ölü sayısının 61'e yükseldiğini, ancak enkaz altında sıkışmış insanlar bulunduğunu ve bunların çoğunun da öldüğünün sanıldığını söyledi. 
     Bir görevli, 100 civarında kişinin halen kayıp olduğunu belirtti. Faciada 100'den fazla kişi de kurtarılmıştı. 
     Arama kurtarma çalışmalarını koordine eden General Nizan Ahmed, enkaz kaldırma işleminin 3 ya da 4 gün daha süreceğini, kesin ölü sayısının ancak çalışma bitince saptanabileceğini açıkladı. 
     Kazan patlaması sonucu çöken 9 katlı Şahriyar dokuma fabrikasının kaçak inşa edildiği ve sahiplerinin bulunamadığı belirtiliyor. 
     
</TEXT>
</DOC>
