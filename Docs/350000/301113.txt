<DOC>
<DOCNO> 301113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sontur05.html </URL>
<DATE> 2004/12/26/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Trafik kanunu değişiyor... İlkokul mezunları da ehliyet alabilecek... 
</HEADLINE>
<TEXT>

     Karayolları Trafik Kanunu'nda önemli değişiklikler yapan yasa tasarısı, İçişleri Komisyonu bünyesinde oluşturulan alt komisyonda yeniden düzenlenerek kabul edildi. 
     İçişleri Komisyonu'nda önümüzdeki günlerde görüşülecek olan tasarıya göre, ilköğretim mezunlarının yanı sıra ilkokul mezunları da ehliyet alabilecek. TBMM'ye sunulan tasarıda, ehliyet alabilmek için ilköğretim okulu mezunu olma şartı aranıyordu. 
     Tasarıya göre, karayolu güvenliğinin sağlanması için gerekli koordinasyonu sağlamak, hedef ve stratejileri belirlemek ve bunların uygulanmasını izlemek üzere Karayolu Trafik Güvenliği Kurulu oluşturulacak. Kurul, İçişleri Bakanı'nın, görevlendirmesi halinde İçişleri Bakanlığı Müsteşarı'nın başkanlığında Adalet, İçişleri, Maliye, Milli Eğitim, Bayındırlık ve İskan, Sağlık Ulaştırma, Sanayi ve Ticaret, Çevre ve Orman bakanlıklarının müsteşarları veya ilgili genel müdürler, DPT Müsteşarlığı, Jandarma Genel Komutanlığı, TSE Başkanlığı, nüfusu 2 milyonu geçen büyükşehir belediyelerinin temsilcileri, Trafik Hizmetleri Başkanı, üniversitelerin, trafikle ilgili vakıfların, derneklerin ve kamu kurumu niteliğindeki meslek kuruluşlarının temsilcilerinden oluşacak. Üniversite, vakıf, dernek ve meslek kuruluşu temsilcilerinin sayısını 5'i geçemeyecek. 
     Trafik polisleri, trafik kazası sonucu hastalanan veya yaralananların bakımlarını sağlayacak tedbirlerin süratle alınmasına yardımcı olmak ve bu kişilerin yakınlarına en kısa zamanda haber vermenin yanı sıra ambulans ve kurtarma araçlarına haber vermekle de yükümlü olacak. 
     Sağlık Bakanlığı, trafik kazalarında yaralananlara en kısa zamanda ilk ve acil sağlık hizmetlerini ulaştırmak için şehirlerarası karayolları üzerinde ilk ve acil yardım istasyonları kuracak. Her ilde eğitilmiş sağlık personeli ile birlikte yeteri kadar acil yardım ambulansı bulunduracak. 
     
     TRAFİKLE İLGİLİ BELEDİYE YETKİLERİ 

     Şehir içi trafik hizmetlerini yürütmek üzere büyükşehir belediyelerinde trafik daire başkanlığı, diğer belediyelerde ihtiyaca ve kapasiteye göre trafik müdürlüğü, şefliği veya memurluğu kurulacak. Belediyeler yapım ve bakımından sorumlu olduğu yolları, trafik düzenini ve güvenliğini sağlayacak durumda bulundurmak, çocuklar için trafik eğitim tesisleri yapmak, araç park yerlerini tespit etmek, işletmek, belediye sınırları içindeki karayolları üzerinde gerekli görülen alt-üst geçit, viyadük ve her türlü sanat yapısını inşa etmekle görevli ve yetkili olacak. 
     Trafik suçu işleyenler hakkında büyükşehir belediyelerinde, belediye sınırları dahilinde belediyenin yetkili kıldığı personel suç ve ceza tutanağı düzenleyecek. 
     Trafik para cezalarının kredi kartı ile ödenmesi durumunda ayrıca tutanak düzenlenmeyecek. 
     Tescil belgesi almadan trafiğe çıkarılan araçlar, tescil işlemleri yaptırılıncaya kadar trafikten men edilecekler ve araç sürücülerine 169 milyon 400 bin lira para cezası uygulanacak. 
     Her iki tescil plakası da bulunmayan araçlar eksikleri giderilinceye kadar trafikten men edilecekler. 
     Takograf kayıtları ve bu kayıtların saklanmasına ilişkin usul ve esaslar yönetmelikle belirlenecek. Bu kayıtları saklama ile ilgili yönetmelik hükümlerine uymayanlara 169 milyon 400 bin lira para cezası verilecek. 
     Askeri araçların yanı sıra emniyet araçlarının muayeneleri de yönetmelikte belirtilen esaslara göre yapılacak. 
     
     STAJYER SÜRÜCÜ 

     Sağlık sorunlarına rağmen sürücü belgesi almaya hak kazanan sürücülerin sürücü belgelerine hastalığına ilişkin bilgi yazılabilecek, ayırıcı işaret konulabilecek. 
     Sürücü belgesi almaya hak kazananlara stajyer sürücü belgesi düzenlenecek. Bu belge iki yıl geçerli olacak. Bu süre içerisinde 5 kez kırmızı ışık kuralını ihlal eden, 5 kez hız sınırlarını aşan, her ne derecede olursa olsun alkollü ve uyuşturucu maddelerin etkisi altında araç kullanan, asli kusurlu olarak ölümlü veya yaralamalı trafik kazasına sebebiyet veren, 60 ceza puanını dolduran sürücülerin sürücü belgeleri, trafik zabıtasınca geri alınarak iptal edilecek. Bu kişilerin tekrar sürücü belgesine sahip olabilmeleri için yeniden sürücü kursunda eğitim almaları ve yapılan sınavlarda başarı göstererek sertifika sahibi olmaları, ayrıca psiko-teknik değerlendirme ve psikiyatri uzmanı muayenesine tabi tutularak sürücü olabileceğine dair rapor almaları zorunlu olacak. 
     Dış ülkelerden alınmış ve süresi içinde değiştirilmeyen sürücü belgesi ile araç kullananlara 83 milyon 100 bin lira para cezası uygulanacak ve bu belgeler ulusal sürücü belgesine dönüştürülecek. 
     
     ALKOL MUAYENESİ 

     Kırmızı ışık kuralını ihlal sebebiyle ceza verilen sürücülerden, suçun işlendiği tarihten geriye doğru bir yıl içerisinde aynı kuralı 5 kez ihlal eden sürücülerin belgeleri 1 yıl süreyle geri alınacak. Süresi sonunda psiko-teknik değerlendirmeden ve psikiyatri uzmanının muayenesinden geçirilerek sürücü belgesi almasına mani hali olmadığı anlaşılanların belgeleri iade edilecek. 
     Uyuşturucu ve keyif verici maddelerin cinsleri ile alkollü içkilerin etki dereceleri ve kandaki miktarlarını tespit amacıyla trafik zabıtasınca teknik cihazlar kullanılacak. Teknik cihaz kullanımına izin vermeyen sürücüler alkol muayenesi yaptırılmak amacıyla adli tıbba sevk edilecekler. Burada da alkol kontrolüne tabi tutulmak istemeyen sürücülere, alkollü içkilerin etkisi altında araç kullanmış gibi ceza uygulanacak. 
     
     YAYA VE OKUL GEÇİTLERİNDEKİ KAZALAR 

     Yaya ve okul geçitlerinde geriye doğru 5 yıl içerisinde asli kusurlu olarak yaralanmalı trafik kazasına sebebiyet veren sürücülerin birinci defasında 3 ay, ikinci defasında 6 ay, üçüncü defasında ise 2 yıl süreyle mahkeme kararıyla sürücü belgeleri geri alınacak. Üçüncü defasında bu sürücüler ayrıca sürücü davranışlarını geliştirme eğitimine tabi tutulacaklar, eğitimi başarıyla tamamlayanların belgeleri süresi sonunda iade edilecek. 
     Yaya ve okul geçitlerinde alkol ve aşırı hız nedeniyle trafik kazasına sebebiyet verenlerin sürücü belgeleri ise mahkeme kararıyla 2 yıl süreyle geri alınacak. 
     Okul taşıtlarının ''DUR'' işaretini yaktıkları hallerde bütün araçların durması, bu işaretin sadece öğrencilerin binmeleri ve inmeleri sırasında ve yönetmelikte belirtilen hallerde yakılması zorunlu olacak. Okul taşıtlarına bindirme ve indirme işlemleri, öğrencilerin karayolunun taşıt yolu kesimini kullanmak zorunda kalmayacakları tarafında ve yaya kaldırımına indirilecek-bindirilecek şekilde yaptırılacak. 
     Okul taşıtlarında aracın taşıma kapasitesine göre her öğrenci için bir emniyet kemeri bulundurulması zorunlu olacak. Bu hükümlere uymayanlara 83 milyon 100 bin lira para cezası verilecek. 
     Yalnız maddi hasarla sonuçlanan trafik kazalarının tespiti ve kusur değerlendirme işlemleri, Türkiye Sigorta ve Reasürans Şirketleri Birliği veya yetki vereceği gerçek veya tüzel kişiler tarafından yerine getirilecek. Bu görevin yerine getirilmesi için birlik nezdinde Hazine Müsteşarlığı Sigortacılık Genel Müdürlüğü ile İçişleri Bakanlığından en az daire başkanı seviyesinde birer üye ile birliği temsilen en az genel sekreter yardımcısı seviyesinde bir üyeden oluşan yönetim komitesi oluşturulacak. 
     Kazaya karışan taraflar arasında düzenlenecek tutanaklar veya formlar da kaza tespit tutanağı yerine geçecek ve bunların değerlendirmesi kazaya karışan araçların bağlı olduğu sigorta kuruluşlarınca yapılacak. Sürücülerin anlaşamaması halinde kazaya ilişkin tutanak sigorta birliği tarafından yetkilendirilen kişiler tarafından düzenlenecek. Bu kişiler kaza yerinde delil toplayabilecek, sürücülerin alkol durumunu teknik cihazla tespit edebilecek. 
     
     ASLİ KUSUR 

     Araç sürücüleri tek yönlü yollara ters yönden girmişse, bölünmüş yollarda ise karşı yönden gelen trafiğe ait taşıt yoluna girmişse, önlerinde giden araçları güvenli ve yeterli mesafede izlememişse, geçme yasağı olan yerler ile geçme kurallarını ihlal etmişse, tırmanma şeritli yollarda her iki yönde sol şeride geçme, iniş yönünde geçme kurallarını ihlal etmek suretiyle geçmiş ise aslı kusurlu sayılacak. 
     100 metre içerisinde yaya alt veya üst geçidinin bulunmasına rağmen bunlar yerine taşıt yolundan karşıya geçen, yaya geçişlerinin fiziki yapılarla engellendiği kesimlerden geçen yayalar da asli kusurlu olacak. 
     Trafik ceza tutanaklarının bir sureti ilgilisine verilecek. İkinci sureti de tahsil edilmek üzere 7 iş günü içinde Maliye Bakanlığı'nca belirlenecek birime gönderilecek. Trafik para cezalarının kredi kartı ile ödendiği durumlarda ayrıca tutanak düzenlenmeyecek. 
     
     OKULLARDA TRAFİK DERSİ 

     Milli Eğitim Bakanlığı'nca, okul öncesi eğitim, ilköğretim ve ortaöğretim okullarında ders programlarına eğitim amacı ile zorunlu uygulamalı trafik ve ilk yardım dersi konulacak. Bu dersler için yeterli öğretmen bulunamaması halinde valilik ve kaymakamlıkça en az 2 yıllık yükseköğrenim görmüş ve bu konuda eğitim almış kamu görevlileri görevlendirilebilecek. 
     Radyo ve televizyonlardaki trafik eğitim programları 18.00-22.00 saatleri arasında yayınlanacak. 
     Tescil ve trafik belgeleri ile sürücü belgelerinin ücretleri Maliye Bakanlığı'nca belirlenecek. 
     Bu kanun hükümlerince faillere uygulanan para ve hapis cezaları tecil edilemeyecek, hapis cezaları para cezasına çevrilemeyecek. 
     Sürücü belgeleri değiştirme işlemleri harca tabi tutulmayacak. Değiştirme işlemleri 3 yıl içerisinde tamamlanacak. Belirtilen süre içerisinde değiştirilmeyen sürücü belgeleri değiştirilinceye kadar geçersiz sayılacak. Bu belgeler ile araç kullanan sürücülere 41 milyon 200 bin lira para cezası uygulanacak. 
     Hurdaya ayrılan araçlar trafikte kullanılamayacak. Buna aykırı hareket eden araçlar trafikten men edilecek ve sürücülerine 340 milyon 900 bin lira para cezası verilecek. Trafik zabıtasınca tutulacak suç, ceza ve ihlal tespit tutanakları elektronik ortamda da düzenlenebilecek. 
     
</TEXT>
</DOC>
