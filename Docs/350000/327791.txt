<DOC>
<DOCNO> 327791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/soneko17.html </URL>
<DATE> 2005/03/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kamu ile özeldeki maaş farkı açılıyor... 
</HEADLINE>
<TEXT>

     İmalat sanayinde kamu sektöründe çalışanlar ile özel sektörde çalışanlar arasındaki maaş farkı giderek açılıyor. 
     Dördüncü çeyrekte kamu çalışanlarının ücretleri yüzde 13.7 artarken, özel sektördeki artış yüzde 10.6'da kaldı. 
     DİE, Üç Aylık İmalat Sanayi Üretim Anketi'ni açıkladı. 
     Buna göre 2004 yılının dördüncü döneminde kişi başına aylık ortalama brüt kazanç 1 milyar 231 milyon TL, kişi başına aylık ortalama brüt ücret ise 1 milyar 83 milyon TL olarak tahmin edildi. Bu rakamlar bir önceki senenin aynı döneminde sırasıyla 1 milyar 151 milyon TL ve 990 milyon TL düzeyindeydi. 
     
     Kamu daha çok kazanıyor 

     Anket sonuçlarına göre, her dönem için özel sektörde kişi başına aylık ortalama brüt ücret ve kazancın kamu sektöründeki kişi başına aylık ortalama brüt ücret ve kazançtan düşük olduğu gözlendi. 
     Buna göre özel sektörde ortalama brüt ücret dördüncü dönemde 1 milyar 83 milyon TL'ye yükselirken, aynı dönemde kamuda çalışanların aldıkları ücret 1 milyar 768 milyon lira oldu. Bir önceki yılın aynı dönemi ile karşılaştırıldığında ise kamu çalışanlarının maaşlarında yüzde 13.7 artış olurken, özelde çalışanların ücretleri yüzde 10.6 arttı. 
     
     Çalışma süresi özelde daha fazla 

     Her iki sektördeki çalışma sürelerine bakıldığında özel sektörün daha fazla mesai yaptığı, ancak kamuda çalışma süresinin oranının artışının daha yüksek olduğu görüldü. Bir kamu işçisi dördüncü çeyrekte yüzde 1.8 artışla ortalama 45 saat çalışırken, bu rakam özel sektörde yüzde 0.8 artışla 46.7 saat oldu. 
     
     En çok kazanan sektörler 

     En çok kazanan sektörlere bakıldığında ise 3 milyar 162 milyon TL brüt kazanç ile Kok kömürü, rafine edilmiş petrol ürünleri imalatı' ilk sırada yer alıyor. Onu 2 milyar 168 milyon TL ile 'Kimyasal madde ve ürünleri imalatı' takip ediyor. 
     Aylık ortalama brüt kazançlar kamu ve özel sektör ayrımında incelendiğinde, 2004 yılının dördüncü döneminde kamu sektöründe en yüksek ortalama brüt kazancın 3 milyar 591 milyon TL. ile 'Kok kömürü, rafine edilmiş petrol ürünleri imalatı' ve 2 milyar 762 milyon TL. ile 'Ana metal sanayii' sektöründe olduğu görülüyor. 
     Özel sektörde ise en yüksek ortalama brüt kazanç 2 milyar 697 milyon TL. ile 'Kok kömürü, rafine edilmiş petrol ürünleri imalatı' ve 2 milyar 300 milyon TL. ile ' Tütün ürünleri imalatı' sektöründe. 
     
     İşyeri arttıkça kazanç artıyor 

     2004 yılının dördüncü döneminde fiili çalışma karşılığı saatlik brüt ücret, işyeri büyüklüğüne göre karşılaştırıldığında, işyeri büyüklük grubu arttıkça kişi başına fiili çalışma karşılığı saatlik brüt ücretin de arttığı görüldü. 
     İşyeri büyüklük grubuna göre en yüksek fiili çalışma karşılığı saatlik brüt ücret, 500 ve daha fazla ücretli çalışanı bulunan büyük ölçekli işyerlerinde sağlanıyor. 
     . 

     
</TEXT>
</DOC>
