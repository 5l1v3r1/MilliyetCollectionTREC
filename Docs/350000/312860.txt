<DOC>
<DOCNO> 312860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sondun17.html </URL>
<DATE> 2005/02/06/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
İsrail'de Rice alarmı 
</HEADLINE>
<TEXT>

     ABD Dışişleri Bakanı Condoleezza Rice'ın İsrail'e ziyareti nedeniyle İsrail polisi, ülke çapında ve özellikle Kudüs'te yoğun güvenlik önlemleri aldı. 
     İsrail polisi, çeşitli bölgelerde operasyonlarını artırırken, ülke sınırlarıyla bazı İsrail kentleri arasında da askeri kontrol noktaları oluşturuldu. 
     Mevcut polis devriyelerinin sayısı artırıldı, güvenlik amacıyla gizli devriyelerin de kullanılacağı belirtildi. 
     Öte yandan, ABD Dışişleri Bakanı Rice, Kudüs'te, İsrail Dışişleri Bakanı Silvan Şalom ile soykırım müzesi Yad Vaşem'i ziyaret etti, anıta çelenk koydu, müzenin özel defterini imzaladı. 
     Tel Aviv'deki ABD Büyükelçiliği Sözcüsü Paul Patin de Rice gelmeden önce yaptığı açıklamada, ABD Dışişleri Bakanı'nın, çok çeşitli konulardan oluşan bir paket getireceğini belirtti. Bu konular arasında, uluslararası toplumca destek gören yol haritasının bulunduğunu söyledi. 
     Patin, görüşülecek konular arasında Filistinlilere ''jestlerin'' de bulunduğunu belirtti. Patin, ''Yerleşimler, İsrail'in yıllar önce boşaltmaya söz verdiği yerler ve şimdi bu sözlerin yerine getirilmesini bekliyoruz'' dedi. 
     Rice, İsrail Başbakanı Ariel Şaron ve Cumhurbaşkanı Moşe Katsav ile bir araya gelecek, yarın sabah da Ramallah'ta, Filistin Ulusal Özerk Yönetimi Devlet Başkanı Mahmud Abbas ile görüşecek. 
     Condoleezza Rice, yarın İsrail'den ayrılmadan önce, Tel Aviv'de Ben Gurion Havalimanı'nda temaslarıyla ilgili basın toplantısı düzenleyecek. 
     
</TEXT>
</DOC>
