<DOC>
<DOCNO> 304744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonyas01.html </URL>
<DATE> 2005/01/08/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Sharon Stone'a ünlü aktörlerden veto... 
</HEADLINE>
<TEXT>

     Bir dönemin en gözde kadın oyuncularından olan Sharon Stone şu günlerde rol arkadaşı bulamaz hale geldi. ''Temel İçgüdü-Basic Instinct'' filminde ikinci kez kamera karşısına geçmeye hazırlanan Stone Kevin Costner, Michael Douglas, Bruce Greenwood, Gabriel Byrne, Robert Downey J.R ve Kurt Russel'dan veto yiyince tanınmamış bir İngiliz oyuncu olan David Morrissey ile anlaşma imzalandı. 
     Empire dergisinin internet sitesindeki habere göre, 12 yıl önce rol aldığı ''Temel İçgüdü'' filmiyle şöhret kapılarını aralayan 46 yaşındaki oyuncu, son yıllarda kariyerinde düşüşe geçti. Filmde cazibeli katil Catherine Trammell karakterine can veren Stone, ikinci kez rol almaya hazırlandığı filmde birdenbire yalnız kaldı. 
     İlk filmin yönetmeni Paul Verhoeven ile senaryo yazarı Joe Eszterhas'ın yeni yapımda görev almaya yanaşmaması üzerine İngiliz yönetmen Michael Caton-Jones'ta karar kılındı. 
     
     ÖNCE MICHAEL DOUGLAS ''HAYIR'' DEDİ 
     Yönetmenin bulunmasının ardından Stone'a rol arkadaşı arayan yapımcılar büyük bir şok yaşadı. 
     İlk filmde Stone ile kamera karşısına geçen ünlü aktör Michael Douglas'a teklif götürüldü, ancak aktör bu filmin ikincisinde rol almayı ''riskli gördüğünü'' açıklayarak olumsuz yanıt verdi. 
     Bunun üzerine Hollywood'daki 40 yaş civarı ünlü aktörlerin kapısını çalan yapımcılar, ''Tango ve Cash'', ''Tequila Sunrise'' gibi filmleriyle tanınan Kurt Russell, son olarak ''I Robot'' adlı filmde rol alan Bruce Greenwood, ''Olağan Şüpheliler'' ve ''Stigmata'' filmleriyle ün yapan Gabriel Byrne, çok sayıda önemli filme imza attıktan sonra ''Ally McBeal'' dizisindeki rolüyle tam not alan Robert Downey J.R ve Oscarlı ünlü aktör Kevin Costner'a teklif götürüldü. 
     Bütün bu oyunculardan olumsuz yanıt alınması üzerine ''Basic Instinct 2 Risk Addiction'' adlı yapım için Hollywood bırakılarak İngiltere'nin yolu tutuldu. İngiliz televizyon dizilerinde boy gösteren ve ''Kaptan Corelli'nin Mandolini'' filminde de ufak bir rol üstlenen Morrissey ile el sıkışan yapımcılar, sonunda tanınmamış bir isim de olsa aradıkları oyuncuyu buldu. Morrissey filmde Dr. Andrew Glass adlı bir psikiyatristi canlandıracak. 
     Yönetmen Michael Caton-Jones'un çekimlere Mart ayında başlamayı hedeflediği belirtildi. 
     
</TEXT>
</DOC>
