<DOC>
<DOCNO> 319897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun03.html </URL>
<DATE> 2005/03/02/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Orgeneral Abizaid Türkiye Kürt bağımsızlığından kaygı duymasın 
</HEADLINE>
<TEXT>

     ABD'nin Merkez Kuvvetleri'nin komutanı Orgeneral John Abizaid, ''Türkiye'nin kuzey Irak'ta Kürt bağımsızlığına ilişkin kaygı duymasına gerek olmadığını, çünkü Kürtler dahil bütün Iraklıların, ülkeyi bir arada tutmak istediğini'' söyledi. 
     Irak'ın da dahil olduğu Yakın Doğu bölgesinden sorumlu olan Merkez Kuvvetler komutanı Abizaid, Senato'nun Silahlı Hizmetler Komitesi'nin oturumundaki konuşmasında Irak'ın komşularına değindi. 
     Amerika'nın Sesi radyosunun haberine göre, Orgeneral Abizaid, ''Türkiye'nin Kürt bağımsızlığına ilişkin endişe duymasına gerek olmadığını'' ifade ederek, ''Kürtler dahil bütün Iraklılar, ülkeyi bir arada tutmak istiyor'' dedi. 
     Abizaid, Irak'ın komşularından bu ülkenin istikrarına katkıda bulunmalarını isterken, İran ve Suriye'yi eleştirdi. 
     İran'ın, Irak'ta siyasi nüfuz oluşturmaya çalıştığını ifade eden Abizaid, buna karşılık Irak seçimlerinden birinci çıkan Şiilerin, ülkede İran tipi bir rejim kurmaya çalışacağını sanmadığını belirtti ve ''Zaten Iraklıların çoğunluğu bunu istemiyor'' diye konuştu. 
     Abizaid, Irak'ın, İran'ın nüfuzu altına gireceğini sanmadığını da söyledi. 
     Orgeneral Abizaid, Suriye'nin son zamanlarda Irak sınırının kontrolü yönündeki adımlarına karşın bunun yeterli olmadığını ve Suriye'den Irak'taki direnişe destek geldiğini belirtti. 
     
</TEXT>
</DOC>
