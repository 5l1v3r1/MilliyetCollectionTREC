<DOC>
<DOCNO> 339173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sondun35.html </URL>
<DATE> 2005/05/03/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Somali'deki patlamada ölenlerin sayısı 15'e çıktı... 
</HEADLINE>
<TEXT>

     Somali’nin başkenti Mogadişu’da, Başbakan Ali Muhammed Gedi’nin konuşma yaptığı mitingin düzenlendiği stadyumdaki bombalı saldırıda ölü sayısı 15’e çıktı. 
     Daha önce 8 kişinin öldüğünü duyuran hastane kaynakları, 7 kişinin kaldırıldıkları hastanede hayatını kaybettiğini ve patlamada 38 kişinin yaralandığını duyurdu. Yaralılardan 4’ünün durumunun kritik olduğu belirtildi. 
     Saldırganın bombayı binlerce kişiye hitap eden başbakana 10 metre mesafede patlattığı belirtiliyor. Başbakan Gedi, saldırıdan yara almadan kurtulmuştu. 
     Güvenlik nedenleriyle başbakanlığa atandığı 2004 yılından beri Kenya’da yaşayan Gedi, göreve getirildiğinden beri Mogadişu’yu ilk kez ziyaret ediyor. Gedi, ziyaretine geçen hafta başlamıştı. 
     Afrika’nın en yoksul ülkelerinden olan Somali’de 1991’de başlayan iç savaşta 300-500 bin kişinin öldüğü tahmin ediliyor. 
     
</TEXT>
</DOC>
