<DOC>
<DOCNO> 348271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonsiy23.html </URL>
<DATE> 2005/06/02/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Kabinede değişiklik açıklanırken eski bakan hükümet sıralarında idi 
</HEADLINE>
<TEXT>

     Kabine değişikliği açıklandığında Tarım ve Köyişleri Bakanlığı’ndan ayrılan Sami Güçlü, TBMM Genel Kurulu’nda Tarım Sigortası Yasa Tasarısı’nın görüşmelerinde "Bakan" olarak hükümeti temsil ediyordu. 
     Başbakan Recep Tayyip Erdoğan’ın kabine değişikliğini açıklaması TBMM Genel Kurulu’nda milletvekillerine cep telefonları aracılığı ile iletilince büyük bir şaşkınlık yaşanmaya başlandı. Bakan Güçlü, tasarının "Bakanlığın görev ve yetkileri" başlıklı 10’uncu maddesi üzerinde söz isterken bazı milletvekilleri koşarak yanına geldi ve haberin doğruluğunu öğrenmeye çalıştılar. Genel Kurul’da kargaşa yaşanmaya başlayınca birleşimi yöneten Başkanvekili Nevzat Pakdil çalışmalara 5 dakika ara verdi. Ara sırasında çok sayıda iktidar ve muhalefet milletvekili Güçlü’nün yanına gelerek "Geçmiş olsun" dileğinde bulundu. Milletvekilleri ile görüşerek Genel Kurul’un arka tarafına yönelen Güçlü, peşinden gelen AK Parti Milletvekillerini eliyle engelleyerek Genel Kurul’dan çıktı. 
     Verilen ara sırasında milletvekilleri basın locasında bulunan basın mensuplarından kimlerin görevden ayrıldığı ve yeni atananlarla ilgili bilgi almaya çalıştılar. 
     
</TEXT>
</DOC>
