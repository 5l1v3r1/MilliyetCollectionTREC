<DOC>
<DOCNO> 318677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonyas16.html </URL>
<DATE> 2005/02/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İngiltere, Türk sanatçı Emin'in 'kazığa konan kuş' heykelini tartışıyor 
</HEADLINE>
<TEXT>

     İngiltere'de modern sanat alanında yaptığı çalışmalarla sık sık gündeme gelen ve tartışmaların odağında yer alan Kıbrıslı Türk sanatçı Tracey Emin, bu kez de Liverpool kenti için yaptığı ''kazığa oturan kuş'' heykeliyle tartışma yarattı. 
     Gazeteler, BBC tarafından TV izleyicilerinden alınan lisans ücretlerinin oluşturduğu fondan Emin'e 60 bin sterlinlik ödemeyle yaptırılan ''sözde'' heykelin bütün masrafının 4 sterlin 48 peni olduğunu öne sürdü. Daily Mail, bunu kanıtlamak üzere dün bir grup ilkokul öğrencisinin 45 dakika ve 4 sterlin 48 peni harcayarak heykelin bir benzerini yapmayı başardıklarını bildirdi. 
     ''Art05'' adlı kültür ve sanat festivali için Emin'e ısmarlanan heykelin, inşaat iskelelerinin kazıklarından birine oturmuş bir kuştan ibaret olduğunu belirten İngiliz basını, Emin'in çalışmasını ''Roma dönemi sanatı düzeyinde'' diye savunduğunu yazdı. 
     ''Güç ve kadınsı davranışı'' temsil ettiğini öne sürdüğü çalışmasının tartışılmasından rahatsız görünmeyen 41 yaşındaki Emin'in son heykeli, geçmişte yaptığı ''dağınık Yatak'' ve benzeri modern sanat çalışmalarının da yeniden hatırlanmasını sağladı. 
     Kıbrıslı Türk sanatçı Tracey Emin tarafından yapılan ve Liverpool kentinin merkezinde Anglikan kilisesiyle Yunan tapınağının yanına konulan heykelin, 2008 yılına, yani Liverpool'un Avrupa kültür başkentliği yaptığı döneme kadar kalacağı bildiriliyor. 
     
</TEXT>
</DOC>
