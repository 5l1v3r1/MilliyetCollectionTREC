<DOC>
<DOCNO> 338657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/soneko02.html </URL>
<DATE> 2005/05/01/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İthalatta enerji faturası kabarıyor... 
</HEADLINE>
<TEXT>

     Ham petrol fiyatlarının 50 dolar civarında seyretmesi, enerji gereksiniminin yüzde 70’ini ithalatla karşılayan Türkiye’nin ithalat faturasını üç ayda 1 milyar dolara yakın artırdı. Türkiye yüksek ham petrol fiyatları nedeniyle milli gelirinin yüzde 1.3’ünü bu yıl petrol ve doğalgaz ihracatçısı ülkelere transfer edecek. 
     Devlet İstatistik Enstitüsü’nün DİE verilerine göre Türkiye’nin ham petrol ve işlenmiş petrol ürünleri ithalatı martta 937 milyon dolara kadar yükseldi. Martta doğal gaz ve LPG ithalatı da 542 milyon dolara kadar çıktı. Ham petrol petrel ürünleri ve doğalgaz ile LPG için marta toplam 1 milyar 480 milyon dolarlık bir ödeme yapan Türkiye’nin bu yılın ilk üç ayında söz konusu kalamler için yaptığı toplam ödeme ise 3 milyar 822.6 milyon dolar oldu. 
     Martta ödenen fatura geçen yıla göre yüzde 59.3 oranında artarken, yılın ilk üç ayındaki toplam artış ise yüzde 33’ü buldu. 
     Türkiye’nin bu yıl ocak ayında söz konusu kalemlerden yaptığı ithalat 1 milyar 194 milyon, şubat ayında 1 milyar 148 milyon dolar olmuştu. 
     Ocak-mart dönemindeki ithalatın 2 milyar 163 milyon dolarlık kısmını geçen yılın aynı dönemine göre yüzde 29.1 oranında artan ham petrol ve işlenmiş petrol ürünü, 1 milyar 658.9 milyon dolarlık kısmını da yüzde 38.5 büyüyen doğalgaz ve LPG ithalatı oluşturdu. 
     Geçen yıl aynı dönemde 2 milyar 874 milyon dolar olan petrol ve ürünleriyle gaz ithalatı bu yıl yüksek fiyatlar nedeniyle 1 milyar dolara yakın büyüdü. Aynı eğlimin yıl sonuna kadar yükselmesi geçen yılın tümünde 13.1 milyar dolar olan söz konusu ürünlerin ithalatı için ödenen parayı bu yıl 17 milyar doların üzerine çıkaracak. Başka bir ifadeyle Türkiye petrol ve gaz ihracatçısı ülkelere bu yıl fazladan 4 milyar dolarlık bir ödeme yapacak. 4 milyar dolar Türkiye’nin geçen yıl 300 milyar dolar olan milli gelirinin yüzde 1.3’ü kadar bir büyüklük oluşturuyor. Bu Türkiye’nin bu yılki büyüme hızının sadece yüksek ham petrol fiyatları nedeniyle yüzde 1.3 oranında daha düşük gerçekleşeceği anlamına geliyor. 

ANKA 
     
</TEXT>
</DOC>
