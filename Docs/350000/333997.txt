<DOC>
<DOCNO> 333997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonsiy08.html </URL>
<DATE> 2005/04/16/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Unakıtan Marmara depremi nedeniyle 4.3 katrilyon harcama yapıldı 
</HEADLINE>
<TEXT>

     Maliye Bakanı Kemal Unakıtan, Marmara depremi nedeniyle konsolide bütçe ve diğer kaynaklardan 1999-2003 yılları arasında yaklaşık 4 katrilyon 330 trilyon lira harcama yapıldığını bildirdi. 
     Kemal Unakıtan, DYP Afyonkarahisar Milletvekili Reyhan Balandı'nın yazılı soru önergesine verdiği yanıtta, Marmara bölgesi ve civarında meydana gelen depremin yol açtığı ekonomik kayıpları gidermek amacıyla bir defaya mahsus olmak üzere Ek Gelir Vergisi, Ek Kurumlar Vergisi, Faiz Vergisi, Ek Motorlu Taşıtlar Vergisi, Ek Emlak Vergisi ile Özel İletişim ve Özel İşlem Vergileri ihdas edildiğini anımsattı. 
     Bakan Unakıtan, çıkarılan kanunla aynı zamanda Rekabet Kurumu, RTÜK, İMKB, SPK, BDDK, Telekomünikasyon Kurumu, Tütün ve Tütün Mamülleri ve Alkollü İçkiler Piyasası Düzenleme Kurumu, Enerji Piyasası Düzenleme Kurulu, Şeker Kurumu ile Kamu İhale Kurumu gelirlerinden bütçeye pay aktarılmasının da düzenlendiğini kaydetti. 
     1999 yılında sözkonusu ek vergilerden yalnızca 100 trilyon 797 milyar lira gelir sağlandığını ifade eden Unakıtan, 2000 yılında da ek vergiler ve çeşitli kurum gelirlerinden bütçeye aktarılan rakamın 3 katrilyon 13 trilyon 403 milyar lira olduğunu bildirdi. 
     Özel İşlem Vergisi'nin 25 Aralık 2003 tarihine kadar uygulandığını, Özel İletişim Vergisi'nin de kalıcı hale getirildiğini belirten Unakıtan, şunları kaydetti 
     ''1999 Marmara depremine binaen getirilen ek vergiler bütçeden yapılan deprem harcamalarına kaynak sağlamak için konulmuştur. Marmara depremi nedeniyle konsolide bütçe ve diğer kaynaklardan 1999-2003 yılları arasında yaklaşık 4 katrilyon 330 trilyon lira tutarında harcama yapılmış bulunmaktadır.'' 
     
</TEXT>
</DOC>
