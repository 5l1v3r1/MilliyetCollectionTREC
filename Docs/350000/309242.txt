<DOC>
<DOCNO> 309242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonspo03.html </URL>
<DATE> 2005/01/25/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Agim Agushi'den top sektirme rekoru 
</HEADLINE>
<TEXT>

     Kosovalı top sektirme ustası Agim Agushi, Antalya'nın Alanya İlçesi'nde 3 kilometre uzunluğundaki, dünyaca ünlü Kleopatra Plajı'nı kafasında top sektirerek boydan boya geçti ve kendi alanındaki rekorunu kırmayı başardı. 
     Top sektirme ustası Agim Agushi, Alanya'nın Kleopatra Plajı'nda, kafasında top sektirerek, 3 kilometrelik plajı 40 dakikada geçti. Agushi'nin denemesini turistler de ilgiyle izledi. 
     Top sektirme alanında kendisine ait 5 dünya rekoru bulunduğunu söyleyen Kosovalı Agushi, daha önce Münih'te 3 saat 55 dakika 20 saniyede 11 bin 111 kez iki kişi karşılıklı kafada top sektirme, 3 saat 12 dakikada 15 kilometre yürüyerek kafada top sektirme ve Priştine'de 1 saat 12 dakika 41 saniye kafasında top sektirip 3 bin 780 basamak çıkarak, Guinness Rekorlar Kitabı'na girdiğini anlattı. 
     Agim Agushi ayrıca yine Alanya'da araç üstünde 7 kilometre giderek top sektirdiğini hatırlattı. 
     
</TEXT>
</DOC>
