<DOC>
<DOCNO> 321920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonspo37.html </URL>
<DATE> 2005/03/08/ </DATE>
<TIME> 19.18 </TIME>
<AUTHOR>  </AUTHOR>
<HEADLINE>
Ataman "Montepaschi Siena maçı kilit maç niteliğinde" 
</HEADLINE>
<TEXT>

     Avrupa Ligi'nde yarın akşam İtalya'nın Montepaschi Siena takımıyla karşılaşacak olan Ülkerspor'un Antrenörü Ergin Ataman, bu karşılaşmanın kendileri için grupta kilit maç niteliği taşıdığını söyledi. 
     Gruplarında 1 galibiyet ve 1 yenilgileri bulunduğunu hatırlatan Ataman, deplasmanda alacakları 1 galibiyetin, kendilerini grupta en avantajlı takım haline getireceğini belirterek, ''Montepaschi Siena'yı iyi tanıyoruz. Bu sezon en iyi oyunumuzu da Benetton Treviso'yu deplasmanda yendiğimiz maçta sergilemiştik. Yarın da aynı sistemle mücadele ederek galibiyet arayacağız'' dedi. 
     Ataman, sezona kötü bir başlangıç yapan Montepaschi Siena'nın Avrupa Ligi'ndeki son maçında Maccabi Elite Tel Aviv'e 1 sayı farkla yenildiğini, kendi liginde ise Roma'yı farklı mağlup ettiğini bildirerek, rakiplerinin çıkış içinde olduğunu kaydetti. 
     Bu arada, 3 sezon önce gittiği Montepaschi Siena takımına Avrupa Kupaları'ndaki en başarılı dönemini yaşatan ve Kupa Galipleri Kupası'nı kazanmasını, Avrupa Ligi'nde de üçüncü olmasını sağlayan Ergin Ataman, Siena'da halkın ve basının büyük ilgisiyle karşılaştı. Gün boyu İtalyan televizyonlarına ve gazetelerine röportajlar veren tecrübeli çalıştırıcı, otelde ve kentte Sienalı taraftarlara bol bol imza dağıttı. 
     Öte yandan, böbrek taşı düşürdüğü için dün Siena'ya gelemeyen, ancak bugün yöneticilerle Siena'ya gelen Serkan'ın durumunun iyi olduğu ve yarınki maçta forma giyebileceği bildirildi. 
     
</TEXT>
</DOC>
