<DOC>
<DOCNO> 335930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy25.html </URL>
<DATE> 2005/04/22/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
AB Büyükelçilerinden uyarı "Öcalan ve PKK'dan uzak durun" 
</HEADLINE>
<TEXT>

     AB ülkelerinin Ankara'daki büyükelçilerinin, dün öğle yemeğinde bir araya geldikleri Diyarbakır Belediye Başkanı Osman Baydemir'e bazı uyarılarda bulunduğu öğrenildi. 
     Diplomatik kaynaklardan edinilen bilgiye göre, toplantıda AB büyükelçileri, AB'nin entegrasyonu öngördüğünün ve her türlü ayrılıkçılığa karşı olduğunun altını çizdiler. 
     Baydemir'e, terör örgütü elebaşısı Abdullah Öcalan ve terör örgütü PKK'dan uzaklaşmaları uyarısında bulunan büyükelçiler, şiddetten uzak durulmasının önemini vurgulayarak, ''Bu sorunun çözümü şiddet değil, sorunları silahla hiçbir zaman çözemezsiniz'' ifadesini kullandılar. 
     AB büyükelçileri, toplantıda teröristlerin dağdan indirilmesi konusuna olan ilgisini dile getirildiği bildirilen Baydemir'e AB'nin önceliğinin, teröristleri dağdan indirmekten ziyade, ''sürdürülebilir ve sosyal bir barışın'' sağlanması ve tüm kesimlerle iyi ilişkiler kurulması olduğunu söylediler. 
     AB büyükelçileri, Baydemir'i, şiddetin yol açtığı kayıpların daha da artması durumunda Avrupalılarla da sorunların yaşanacağı yönünde uyardılar. 
     Bu arada, AB kaynakları, Türkiye'de son zamanlara yükselen milliyetçi dalgaya ilişkin olarak da milliyetçiliği, ''yönü belli olmayan bir füze'' olarak nitelediler. 
     ''Milliyetçi histeri''nin, Türkiye'de Kürtlerle olan ilişkilere de hiçbir faydası olmayacağı görüşünü dile getiren kaynaklar, bunun sadece sorunları daha da kızıştıracağını savundular. 
     
</TEXT>
</DOC>
