<DOC>
<DOCNO> 322550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonsiy07.html </URL>
<DATE> 2005/03/10/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Erdoğan Bilim ve teknoloji seferberliği ile uzaya açılacağız 
</HEADLINE>
<TEXT>

     Başbakan Recep Tayyip Erdoğan, ''Hepimiz bugünden başlayarak bir 'bilim ve teknoloji seferberliği'ne giriyoruz. Bu seferberlik, bir gelecek ve güç seferberliğidir, hepimizin geleceğini inşa projesidir. Bu seferberlikle güvenliğimiz güçlenecek, uzaya açılacağız, herkese bilimi ve bilmeyi sevdirecek işler yapacağız'' dedi. 
     Başbakan Erdoğan, Bilim ve Teknoloji Yüksek Kurulu toplantısında yaptığı konuşmada, kurulun, yaklaşık 6 ay önce yaptığı toplantıda belirlenen amaçları, hedefleri, ilkeleri işe dönüştürecek olan şeyin, Bilim ve Teknoloji Politikaları Uygulama Planı olduğunu ifade etti. 
     Bu planın, bütün kamu kuruluşları, üniversiteler, sanayi kuruluşları ve sivil toplum kuruluşları için temel bir eylem belgesi olduğuna dikkati çeken Erdoğan, ''Verdiğimiz büyük kaynağın toplumumuzu daha zengin, daha eğitimli, daha güçlü ve yaşam kalitesi daha yüksek bir hale getirmesi için izlenecek yol haritası bu Uygulama Planı'dır'' dedi. 
     Plan'ın harekete geçireceği öncelikli alanları bugünkü toplantıda karara bağlayacaklarını bildiren Erdoğan, şunları söyledi 
     ''Vizyon 2023 çalışması bu önceliklere temel oluşturacaktır. Binlerce uzmanın uzun zaman boyunca çalışarak hazırladığı bu belgede atılım alanları belirtiliyor. Bu alanlara kaynak aktarmak kadar, bu alanları yönetmek de önemlidir. Bu konuda TÜBİTAK'ın çabalarına tüm ilgili kuruluşlarımızın destek vermesi gerekir.'' Erdoğan, Türkiye'nin yenilik, bilim, teknoloji ve Ar-Ge bakımından dünyada hak ettiği yerde olmadığını belirterek, böylesine güçlü ve potansiyeli yüksek bir ülkeyi dağınıklığa mahkum etmenin en büyük hata olacağını vurguladı. 
     
     UYGULAMA PLANI 

     Türkiye Araştırma Alanı yani TARAL'ın ihtiyaç olan bu bütünlüğü sağladığını anlatan Erdoğan, şöyle devam etti 
     ''Ülkemizin kendini yenilemesi, teknolojinin gelişmesi, bilimin ilerlemesi için bu ülkenin bütün güçlerinin aynı hedefe, aynı işe ortak olmasını sağlıyor. Herkes kendi köşesinde iyi işler yapsın, evet ama kimse kendi köşesine hapis olmasın. Hepimiz aynı hedefe bakarken, aynı safta çalışan ve yanımızda duranlara da bakabilmeliyiz. Amacımız, yaptığımız bütün işlerin dağınık değil, odaklı olmasını sağlamak, adımlarımızın küçük de olsa yan yana, art arda atılmasını temin etmektir. Bunun için Uygulama Planı ülke bütünündeki işbirliğinin rotasını çiziyor. Kamu, sanayi, üniversite, sivil toplum hep birlikte hareket ederek, sorunlara beraber el atarak, aynı amaca doğru beraberce yürüyerek ülkemize daha güzel bir gelecek kazandırabiliriz. Bunu yapmaya, elbirliğini, işbirliğini ve güçbirliğini bir hayat tarzı olarak benimsemeye mecburuz.'' 
     
     ''TÜBİTAK, TÜRKİYE'NİN AKIL MERKEZİ'' 

     Başbakan Erdoğan, son bir yıl içinde TÜBİTAK'ın, Başkan Nükhet Yetiş'in önderliğinde pek çok güzel işe imza attığını ifade ederek, TÜBİTAK'ın kurumsallaşmasının, diğer kamu ve özel sektör kuruluşlarıyla, üniversitelerle sağlam ve kalıcı işbirlikleri kurmasının, dünya örneklerinden yararlanarak etkin ve hızlı proje süreçleri geliştirmesinin kendilerini memnun ettiğini kaydetti. 
     TÜBİTAK'ın, destek programlarını zenginleştirmesinin, bilim insanları için yeni destekler tasarlamasının da hayati öneme ve değere sahip kazanımlar sağladığını dile getiren Erdoğan, ''Ülkemizin gündemine Ar-Ge'nin, bilimin ve teknolojinin girmesi, TÜBİTAK'ın yoğun ve odaklı çalışmasıyla mümkün oldu. TÜBİTAK, Türkiye'nin akıl merkezi, akıl adresi olma yolunda önemli aşamalar kaydetti. Doğrudan sorumlu olduğum bu kuruluşun yönetimini, gösterdikleri performanstan dolayı kutluyorum. Çalışmalarına desteğimiz bundan sonra da artarak devam edecektir'' diye konuştu. 
     Erdoğan, bilim ve teknolojik gelişmeye gösterilen özenin, sosyal bilimlere de gösterilmesi gerektiğini vurgulayarak, ''Zira, gelişme ve kalkınma, büyüme ve ilerleme hayatın bütün alanlarında gösterilmediği takdirde sosyal gelişme bilimsel gelişmenin, teknolojik gelişmenin gerisinde kalabiliyor'' dedi. 
     Muazzam bir kültür ve medeniyet havzası olarak dünyanın gözleri üzerinde olan Türkiye'nin, tarihten edebiyata, sosyolojiden eğitim bilimlerine, siyaset biliminden evrensel hukuka, uluslararası ilişkilerden dil eğitimine kadar entelektüel iddiasını bir bütünlük içinde ileri doğru götürmek zorunda olduğunu anlatan Erdoğan, tek yönlü, tek boyutlu bir büyüme ve gelişme stratejisinin kalkınma için yeterli olmadığını ifade etti. 
     Ülkelerin gelişme kriterlerinin bütün bilimsel alanlarda var olmalarıyla, bütün alanların birbirini tamamlamasıyla mümkün olduğuna işaret eden Erdoğan, ''TÜBİTAK burada durmamalı, Türkiye'nin kabiliyetlerini belirleyen, onları destekleyen bir adres olma hedefini mutlaka gerçekleştirmelidir. Atılan bu sağlam temeller üzerinde hepimize gurur verecek işleri bina etmelidir'' diye konuştu. 
     
     BİLİM VE TEKNOLOJİ SEFERBERLİĞİ 

     Erdoğan, konuşmasını şu sözlerle tamamladı 
     ''Hepimiz bugünden başlayarak bir 'Bilim ve Teknoloji Seferberliği'ne giriyoruz. Bu seferberlik, bir gelecek ve güç seferberliğidir. Bu seferberlik hepimizin geleceğini inşa projesidir. Bu seferberlikle ülkemiz, artık kendi özgün ürünlerini üreten, kendi özgün çarelerini üreten, kendi özgün bilgisini üreten bir ülke olacak. Bu seferberlikle insanımızın günlük sorunlarına çare bulunacak, dünyadaki gelişmeleri öğrenmeye, tanımaya ve bu bilgiyi kullanarak güçlenmeye bilim ve teknoloji sayesinde erişilecek. Bu seferberlikle daha çok ve kaliteli bilim insanı yetiştirecek, daha rekabetçi bir üretime sahip olacağız. Bu seferberlikle dünyada söz söyleyen insanlarımız, şirketlerimiz, kurumlarımız, gençlerimiz, akademisyenlerimiz çoğalacak. Bu seferberlikle güvenliğimiz güçlenecek, uzaya açılacağız, herkese bilimi ve bilmeyi sevdirecek işler yapacağız. 
     TÜBİTAK, bu seferberliğin hazırlıklarını tamamlamıştır. Yarından itibaren bilim ve teknoloji ile Ar-Ge desteklerine yeni bir ivme kazandırmaya başlıyor. Tüm kamu kurumlarımız ve özel sektörümüz bu çağ açan seferberliğimizde TÜBİTAK'a güç ve katkı vermelidir. Bu atılım sürekli yenilenmeli ve bizlerin heyecanını yenileyecek sonuçları ortaya koymalıdır. Dünyada sadece tarihi, insanı, coğrafyası ile değil, bilgisi, ürünü, kalitesi ve markalarıyla yükselen bir Türkiye için imkanlarımızı sonuna kadar zorlayacağız. Bu başarı, ülkemizin, hepimizin başarısıdır. Gençlerimizin, bilgi ve ürün üretenlerimizin başarısıdır. Bilmeyi, bildirmeyi, sevmeyi, üretmeyi, çalışmayı ismine sıfat yapmış herkese hayırlı olsun. Devletimize ve milletimize hayırlı olsun.'' Başbakan Recep Tayyip Erdoğan, Türkiye'de refahın artması, kalkınmanın sağlanması için bilim ve teknoloji üretiminin vazgeçilmez olduğunu belirterek, ''Bilgi güçtür ilkesinden hareketle diyoruz ki bilim ve teknoloji gelecek demektir, bağımsızlık demektir, refah demektir, güç demektir'' dedi. 
     Başbakan Erdoğan, Bilim ve Teknoloji Yüksek Kurulu toplantısında yaptığı konuşmada, geçen yıl Eylül ayında yapılan kurul toplantısında, TÜBİTAK'ın ve diğer bilim üreten kuruluşların, ülkenin geleceğine katkı yapacak bir sinerji ortaya koymalarının gereğini vurguladığını anımsattı. 
     O toplantıdan bu yana yaklaşık 6 ay geçtiğini, bu süre içinde, geçen toplantıda alınan kararlarla ilgili çalışmaların tamamlandığını memnuniyetle müşahede ettiğini kaydeden Erdoğan, geçen toplantıda himayesine aldığını ilan ettiği öncelikli alanlardan savunma ve uzay araştırmaları konusunda ciddi hazırlıklar yapıldığını söyledi. 
     Dünyada ve uzayda güçlü bir Türkiye için uzmanların biraraya geldiğini, aylarca çalışıp yüzlerce ön proje hazırladıklarını ve stratejiler belirlediklerini ifade eden Erdoğan, bütün stratejileri, gelişme yolundaki bütün büyük atılımları hayata geçirecek olmazsa olmaz unsurun, insan unsuru olduğunu vurguladı. 
     Erdoğan, şöyle devam etti 
     ''Bilim insanı yetiştirmek ve geliştirmek, onca kaynak, onca emek, onca enerji harcadığımız bu işlerin semere vermesi için temel şarttır. Çok iyi sistemler tasarlayabiliriz, mükemmel kanunlar hazırlayabiliriz, yeni kurumlar tesis edebiliriz, ancak iyi insan, iyi yetişmiş insan, iyi donanmış insan olmadan bunların hiçbiri amacını yerine getiremez. O yüzden ben, önce insan diyorum. 
     TÜBİTAK, geçtiğimiz aylarda bilim insanı yetiştirme konusunda uzmanları biraraya getirerek özel bir çalışma yaptırdı. Bu çalışmayı da bugün konuşacağız. TÜBİTAK ayrıca yeni ve çok başarılı bilim insanı yetiştirme ve geliştirme programları başlatıyor. Hem TÜBİTAK'a, hem de bu çalışmalarda emeği geçen herkese burada teşekkür etmek isterim.'' Başbakan Erdoğan, en çok ihtiyaç duyulan şeyin, bilgi ile hayatı buluşturmak olduğunu, bunu geçen toplantıda da ifade ettiğini kaydetti. 
     ''Bunu sağlayacak olan şey, ne yapacağını, nasıl yapacağını ve niçin yapacağını çok iyi bilmektir. Yani kısacası, stratejik davranmaktır'' diye konuşan Erdoğan, Türkiye'de gerçekleştirmeye çalıştıkları reform sürecinin en önemli boyutunun, stratejik bir yönetim anlayışı ve yapısı oluşturmak olduğuna işaret etti. Erdoğan, ''Yani, işlerin ilgili tüm kesimlerin katılımıyla ortak bir hedefe yönelmesi, uyumlu faaliyetlerle ve performans getirecek şekilde yapılmasıdır. Bundan muradımız, bu ülkenin kaynaklarından ve potansiyelinden en az kayıpla en yüksek verimi alabilmektir'' dedi. 
     Bilim ve teknoloji alanının, stratejik bakışın en etkin olması gereken alan olduğunu belirten Erdoğan, geçen toplantıda alınan kararla, önümüzdeki 5 yıl için bilim ve teknoloji ile Ar-Ge çabalarının uyumlu, koordineli ve sonuç doğurucu bir tarzda yürütülmesi için bir strateji çerçevesi belirlediklerini hatırlattı. 
     
     TARAL 

     Erdoğan, konuşmasını şöyle sürdürdü 
     ''2010'a kadarki bir perspektifte temel amaçlarımızı, ilkelerimizi, hedeflerimizi netleştirmiş olduk. Bu stratejinin ülkemize topyekün atılım kazandırması için hepimizin aynı hedefe yönelmesi gerekiyor. Bu amaçla yine geçen toplantımızda ortak stratejimizi hayata geçirmek için bir alan belirledik, yani ürün almak için bir arazi, bir saha seçtik. Bütün Ar-Ge yapan, yaptıran ve kullanan aktörlerin içinde olduğu birbiriyle ilişkili, aynı stratejik hedefe doğru çalışan bir Türkiye Araştırma Alanı, yani TARAL'ı tanımladık. TARAL, bir anlamda ülkemizin gelecek tarlasıdır. 
     Ar-Ge'nin, ülkelerin ekonomisi, yaşam kalitesi ve siyasi gücü için ne anlama geldiğini bilenler bilir ki bu tarla çok mümbit bir tarladır. Önceki toplantımızda, bu tarladan 2010'a kadar hangi mahsulleri hasat etmemiz gerektiğini de belirledik. Tarlada ekim yapacak ve ürün alacak insan gücümüzü, yani bilim insanı sayısı hedefini ve tarlaya ne kadar su vermemiz gerektiğini, yani Gayri Safi Yurtiçi Harcamanın ne kadarını Ar-Ge'ye ayırmamız gerektiğini de belirledik. Bu toplantımızda ise tarlaya hangi tohumu, nasıl ve hangi araçları kullanarak ekeceğimizi kararlaştıracağız. Yani önceliklerimizi tespit edecek ve gerek kamunun, gerek özel sektörün, gerekse üniversitelerin bu tarladan mahsul almamız için kullanacağı politika ve araçları belirleyeceğiz.'' 
     
     MÜMBİT TARLA 

     Başbakan Erdoğan, vakit geçirmeden bu mümbit tarlayı sulamaya başladıklarını ve tarihin en büyük Ar-Ge ödeneğini tahsis ettiklerini dile getirerek, bu kaynağın Türkiye'nin bilgiyi refaha dönüştürme sermayesi olduğunu söyledi. 
     ''Bu gür su, tarla sürüldükçe, işler yapıldıkça, kaliteli ürün alındıkça hep akmalıdır ki mahsulümüz sürekli ve verimli olsun'' diyen Erdoğan, hükümet olarak, Ar-Ge'nin tüm dünyada üretim ve refah için anahtar olduğunun farkında olduklarını ve bu yüzden de bu alana geçmişle kıyaslanamayacak büyüklükte kaynaklar ayırmakta kararlı olduklarını anlattı. 
     Ar-Ge'ye verilen kaynakların, 3-5 yıl içinde ülkeye ihracat geliri, sosyal refah, istihdam ve siyasi güç olarak geri döneceğini bildiklerini belirten Erdoğan, şunları kaydetti 
     ''Ülkemizde refahın artması, kalkınmanın sağlanması için bilim ve teknoloji üretimi vazgeçilmezdir. 'Bilgi güçtür' ilkesinden hareketle diyoruz ki bilim ve teknoloji gelecek demektir, bağımsızlık demektir, refah demektir, güç demektir. Bu nedenle, gelişmiş tüm ülkeler, şartlar ne olursa olsun, Ar-Ge'ye ayırmaları gereken kaynaktan asla vazgeçmezler. Zira bu alana ayrılacak kaynak ülkenin geleceğine ayrılacak en önemli yatırım unsurudur. Bizim Ar-Ge alanına verdiğimiz bu önem, tesadüfi veya geçici bir anlayışın eseri değildir. Ar-Ge, ülkemizin üretim ve rekabet gücü için, yani kendi ayakları üzerinde durması için vazgeçilmez bir alandır. 
     Bilim ve teknolojiye ayırdığımız bu kaynak, varmak istediğimiz AB ve gelişmiş dünya düzeyine göre elbette mütevazıdır. Ama unutmayalım ki hiçbir idealin kestirme yolu yoktur. İdeal demek sabretmek, çalışmak, aynı hedefe doğru odaklanmak demektir. Hepimiz toplum olarak dünyada layık olduğumuz yere sabırla ve taş üstüne taş koyarak gelebileceğimizin, çalışarak varabileceğimizin şuuruna varmak durumundayız. Biz bu mümbit Ar-Ge tarlasından Allah'ın izniyle çok iyi bir mahsul bekliyoruz. Madem vatandaşlarımızdan topladığımız vergileri, vatandaşımızın alın terini, bilimi ve teknolojiyi desteklemek için harcıyoruz, o zaman desteklediğimiz araştırmaların toplumumuza stratejik ve ekonomik güç, yaşam ve insan kalitesi kazandırmasını da beklemeliyiz.'' 
     
</TEXT>
</DOC>
