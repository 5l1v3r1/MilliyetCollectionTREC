<DOC>
<DOCNO> 335650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur38.html </URL>
<DATE> 2005/04/21/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Zeynep Gül Özal Hani birisiyle ilişkim vardı 
</HEADLINE>
<TEXT>

     Merhum 8. Cumhurbaşkanı Turgut Özal'ın gelini Zeynep Gül Özal'ın, ''evlilik birliğinin temelden sarsıldığı'' gerekçesiyle eşi Efe Özal'dan boşanmak amacıyla açtığı davanın görülmesine devam edildi. 
     Sirkeci'deki İstanbul 1. Aile Mahkemesi'ndeki duruşmaya, Efe Özal'ın avukatı Çetin Yıldırımakın ile davayı açan Zeynep Gül Özal ve avukatı Hasan Çağlayan katıldı. 
     ''Gizlilik kararı'' nedeniyle basın mensuplarının alınmadığı duruşmada, Efe Özal'ın 4 tanığının dinlendiği öğrenildi. 
     Duruşma, davalı avukatı Çetin Yıldırımakın'ın tanık ifadelerine karşı yazılı beyanda bulunması ve tanıkların dinlenilmeye devam edilmesi amacıyla ertelendi. 
     Adliyeden ayrılırken basın mensuplarının sorularını yanıtlayan Zeynep Gül Özal, ''Biriyle ilişkim olduğuna dair ellerinde fotoğraf olduğunu söylediler, ama mahkemeye sunamadılar. 1-2 yalancı tanık dinlendi. Onlar da hiçbir şey ispat edemedi. Hakkımdaki iddialara ilişkin 1 ay önce manevi tazminat davası açtım. Ayrıca, davalının avukatını baroya şikayet ettim. Tazminat davasından kazandığım parayı bir engelli derneğine bağışlayacağım'' dedi. 
     
     DAVA DİLEKÇESİ 

     Zeynep Gül Özal'ın avukatları tarafından hazırlanan dava dilekçesinde, Efe Özal'ın evliliğin başladığı 1991 tarihinden bu yana hemen hemen hiç işte çalışmadığı, vaktinin neredeyse tümünü gece geç saatlere kadar film izleyerek, gündüzleri de uyuyarak geçirdiği belirtiliyor. 
     Efe Özal'ın, Zeynep Gül Özal'a yönelik kısıtlayıcı davranışlarının yanında kıskanç olduğuna da yer verilen dilekçede, evlilik birliğinin temelden sarsılmış olması nedeniyle çiftin boşanmaları isteniyor. 
     Dilekçede, çiftin çocukları Kaan Turgut ve Semra Naz'ın velayetlerinin, davalı sorumlu bir ebeveyn gibi davranmadığı için Zeynep Gül Özal'a bırakılması, Efe Özal'dan da çocukların masrafları için toplam 20 milyar lira iştirak nafakası ile her ay verilmek üzere 10 milyar lira yoksulluk nafakası isteniyor. 
     Dilekçede ayrıca, çiftin oturduğu Rumelihisarı'ndaki eve konulan ''aile konutu'' şerhinin kaldırılması talep ediliyor. 
     
     CEVAP DİLEKÇESİ 

     Efe Özal'ın avukatı Çetin Yıldırımakın tarafından hazırlanan cevap dilekçesinde ise davalının işinin olmadığı iddiasının gerçek dışı olduğu belirtilerek, 1992 yılında Özal'ın ağabeyi ile Kanal Market ve Kanal 6 isimli televizyon kanallarını kurdukları, tüm hukuki ve ticari ihtilafları sona eren Kanal 6 televizyonunda çalışan Özal'ın, ayrıca 2000'de kurduğu Global Yayıncılık ve Pazarlama Şirketi'nin başında bulunduğu kaydediliyor. 
     Dilekçede, Zeynep Gül Özal'ın sıkıntılarının nedeninin kendi ailesinde uzun yıllardır devam eden ekonomik ve ailevi problemler olduğu, davacının bu problemlerin acısını Efe Özal'dan çıkartmak istediği, açılan davanın temelinde de bu sebebin olduğu ifade ediliyor. 
     Dilekçede, taraflar arasında boşanma sebebi yaratacak hiçbir olay olmadığı için ''haksız ve hukuki nitelikten yoksun'' boşanma talebinin reddi isteniyor. Dilekçede ayrıca davacı yoksul olmadığı için yoksulluk ve son derece fahiş olduğu için tedbir nafakası isteminin de reddi talep ediliyor. 
     Dilekçede ayrıca, tapuda davacı adına görülen Rumelihisarı'ndaki evin Efe Özal tarafından alındığı, ekonomik ve ruhsal sıkıntılar içinde olan Zeynep Gül Özal'ın ailesinin baskısı nedeniyle eşinden boşanmaya zorlandığı ve sattırılmak istenmesi nedeniyle eve şerh koydurulduğu belirtiliyor. 
     
</TEXT>
</DOC>
