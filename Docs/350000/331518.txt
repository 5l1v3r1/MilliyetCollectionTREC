<DOC>
<DOCNO> 331518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur01.html </URL>
<DATE> 2005/04/08/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
Taksim meydanı pazar günü trafiğe kapatılacak 
</HEADLINE>
<TEXT>

     İstanbul trafiğinin en yoğun noktalarından biri olan Taksim Meydanı'nın, Türk Polis Teşkilatı'nın 160'ıncı kuruluş yıl dönümü kutlamaları çerçevesinde yapılacak yürüyüş nedeniyle, Pazar günü saat 9.00'dan itibaren trafiğe kapatılacağı bildirildi. İstanbul Emniyet Müdürlüğü'nden yapılan açıklamada, Türk Polis Teşkilatı'nın 160'ıncı kuruluş yıl dönümü kutlamaları kapsamında 10 Nisan'da Taksim Cumhuriyet Anıtı'na çelenk konulması ve bir geçit töreni yapılacağı bildirildi. Söz konusu etkinlikler nedeniyle, saat 9.00'dan tören bitimine kadar bazı yolların trafiğe kapatılacağı belirtilen açıklamada, trafiğe kapatılacak olan güzergahlar ise şöyle sıralandı "Taksim Meydanı, Sıraselviler Caddesi Dilson Otel arası, AKM önünde Taksim Şehit Muhtar istikameti, Mete Caddesi'nden AKM istikameti ve Mete Caddesi girişi" İstanbul Emniyet Müdürlüğü, kapatılacak yollar için alternatif güzergahlar da belirledi. Buna göre, Gümüşsuyu Caddesi'nden gelen trafik akımı, Taksim Meydanı'na dönmeden Mete Caddesi'ni takiben Ceylan Otel yönüne verilecek. Sıraselviler Caddesi'ndeki hastanelere gidiş, Tarlabaşı Bulvarı'ndan Zambak Sokak istikametinden sağlanacak. Sıraselviler Caddesi'nden gelen akım, Dilson Otel önünden Tophane-Fındıklı-Sahil istikametine verilecek. Tarlabaşı Bulvarı'ndan Taksim Meydanı'na dönüşün de kapatılarak akım, Divan Kavşağı yönüne kaydırılacak. 
     
</TEXT>
</DOC>
