<DOC>
<DOCNO> 334081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/guncel/agun.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'da bayrak provokasyonu 
</HEADLINE>
<TEXT>


Bakan Molivyatis'in Kardak kriziyle çakışan ziyareti sırasında, Kara Harp Okulu'nun davetlisi olarak Atina'da bulunan Türk Harp Okulu öğrencilerinin odasına yanmış Türk bayrağı bırakıldığı ortaya çıktı 

Barkın Şık - Ankara 

Yunan Dışişleri Bakanı Petros Molivyatis'in Ankara ziyareti sırasında aniden çıkan Kardak krizi nedeniyle "Yunan tarafının sabotajı mı " sorusunun yanıtı aranırken, aynı gün Yunanistan Kara Harp Okulu'nda konuk olarak bulunan Türk Harp Okulu öğrencilerinin odasına yakılmış ve üzerine İngilizce hakaretler yazılmış bir Türk bayrağı bırakıldığı ve komplo girişiminde bulunulduğu ortaya çıktı. Türkiye, Atina'dan resmi olarak özür dilemesini istedi. 
Molivyatis'in 12 Nisan'da 'Kardak krizi' gölgesinde geçen Ankara ziyareti sırasında Atina'da Türk bayrağına yönelik çirkin saldırı yaşandığı ortaya çıktı. 

Gezi gölgelendi 
Molivyatis, Türk muadili Abdullah Gül'le görüşürken, Yunanlı bir balıkçının Kardak kayalıklarına 500 metre yaklaşması üzerine 24 saati aşan kriz başlamıştı. Kriz, gece boyu çözülemezken, Molivyatis'in ziyareti gölgelendi ve Ankara'da "Olay, Yunan tarafının sabotajı mı " kuşkusunu doğurdu. 
Türk Kara Harp Okulu'ndan 2 subay ve 5 öğrenci de, Yunanistan Kara Harp Okulu'nun davetlisi olarak 11 Nisan'da Atina'ya gitti. Krizin yaşandığı gün dışarıda bulunan Türk öğrenci ve subaylar, Yunan Harp Okulu'nda kaldıkları odaya döndüklerinde, masada zedelenmiş, üzerine Türkiye aleyhinde İngilizce yazılar yazılmış bir Türk bayrağı buldu. Durum hemen Genelkurmay'a iletilirken, heyet emir üzerine sabah Ankara'ya döndü. 
13 Nisan'da Molivyatis'i Ankara'dan uğurlayan Dışişleri Bakanlığı Müsteşar Yardımcısı Ertuğrul Apakan da, havaalanında Yunan heyetine konuyla ilgili özür ve gereğinin yapılması beklentisini iletti. 

'Resmi özür dileyin' 
Ancak olayın dün Yunan basınına sızması üzerine, Genelkurmay Başkanlığı'ndan akşam bir açıklama yapılarak şöyle denildi 
"13 Nisan sabahı olay Yunan Kara Harp Okulu Komutanı'na iletilmiştir. Olay üzerine Yunan Kara Kuvvetleri Komutanı da Kara Harp Okulu'na gelmiştir. Müteakiben, Yunan Kara Kuvvetleri Komutanı, Kara Kuvvetleri Komutanı Org. Yaşar Büyükanıt'ı telefonla aramış, olay ile ilgili duyduğu üzüntüyü ifade ederek, özür dilemiş ve olayın faillerinin bulunması için çalışacaklarını, gezinin planlandığı şekilde devam etmesinin uygun olacağını belirtmiştir. Dışişleri Bakanlığı'nca da üst düzeyde siyasi girişimler yapılmıştır. Olayla ilgili Yunan makamlarından, resmi özür dilemeleri ve olayın faillerinin bulunması talep edilmiştir." 
Yunanlılar, Türk tarafının talebine karşın olayın üzerinden 4 gün geçtiği halde Ankara'dan resmi olarak özür dilemedi. 

'Zor durumda bıraktılar' 

TAKİ BERBERAKİS Atina 
Yunanistan'daki haftalık "Ependitis" gazetesi, "görülmemiş olay" diye tanımladığı saldırının sorumluları hakkında soruşturma başlatıldığını duyurdu. Yunan Savunma Bakanı Spilios Spiliotopoulos'un, "Derhal failleri bulup cezalandırın" dediğini kaydeden gazete, "Beyinsizler ülkemizi zor durumda bıraktı" değerlendirmesinde bulunan Yunanistan Genelkurmay Başkanlığı'nın da, "Umarız, Türk subayları konuyu kapatır. Yunan subayların Türkiye'de olası ağırlanması durumunda rövanşı almaya kalkışmaz" endişesini dile getirdiğini belirtti. 

Gül, Molivyatis'e iletti 

Dışişleri yetkilileri, Ankara'ya bilgi ulaşır ulaşmaz Bakan Abdullah Gül'ün, Molivyatis'e rahatsızlığını aktardığını ve sorumluların cezalandırılmasını istediğini belirtti. Saldırıyı "çirkin ve saygısız bir hareket olarak" nitelendiren Dışişleri Bakanlığı açıklamasında şöyle denildi "Sorumsuz kişilerce gerçekleştirildiği anlaşılan bu tahrikk r ve müessif olayın üzerine Yunanistan nezdinde derhal girişimlerde bulunulmuştur. Yunanlı yetkililer, olaydan üzüntü duyduklarını söyleyerek, sorumluların cezalandırılması hususunda güvence vermişlerdir." 


</TEXT>
</DOC>
