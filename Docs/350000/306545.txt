<DOC>
<DOCNO> 306545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur22.html </URL>
<DATE> 2005/01/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Tiyatrocu Sunat'ı öldüren sanığın avukatı Sanık ve ailesi mağdurdur 
</HEADLINE>
<TEXT>

     Tiyatro sanatçısı İsmail Hakkı Sunat'ın öldürülmesiyle ilgili davanın görülmesine devam edildi. 
     Çanakkale Ağır Ceza Mahkemesi'ndeki duruşmaya katılan tutuklu sanık İhsan Fuat Özgen'in avukatı Seçil Biricik, mahkeme heyetine verdiği bir sayfalık açıklamada, suçun yasal savunma sınırları içinde işlendiğini savundu. 
     Biricik, açıklamasında şunları kaydetti 
     ''İsmail Hakkı Sunat, yazlığına satılık tabelası koyarak, gelmeyeceğini yaygınlaştırmak suretiyle Özgen ailesini yazlığa getirmek istemiştir. Sunat, İhsan Fuat Özgen'in yazlıkta tek başına bulunduğunu görünce, önceden tasarlayarak hazırladığı programı uygulamıştır. Olaydan 5 gün önce tabanca satın almış, Özgen ailesine duyduğu kin ve husumet nedeniyle olay gecesi jipiyle evine gelir gelmez silahlı saldırısını yapmıştır. Sanık ve ailesi bu durumdan mağdurdur. Psikolojileri bozulmuştur. Sanığın tahliyesine karar verilmesini talep ediyoruz.'' Maktul Tiyatro Sanatçısı Sunat'ın avukatı Zeki Hacıibrahimoğlu ise, beyanları kabul etmediklerini söyledi. 
     Mahkeme heyeti, olayla ilgili bazı tanıkların ifadelerinin alınması için duruşmayı 8 Şubat 2005 tarihine ertelerken, tutuklu olan İhsan Fuat Özgen'in tahliye istemini reddetti. 
     
     OLAY 
     İstanbul Devlet Tiyatrosu sanatçısı İsmail Hakkı Sunat, geçen temmuz ayında Gelibolu'ya bağlı Bolayır Beldesi'ndeki Mega Kent Tatil Sitesi'nde bulunan yazlığında, yan komşusu İhsan Fuat Özgen tarafından silahla vurularak, öldürüldüğü iddia edilmişti. 
     
</TEXT>
</DOC>
