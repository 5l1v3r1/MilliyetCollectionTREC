<DOC>
<DOCNO> 346391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy12.html </URL>
<DATE> 2005/05/27/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Sabancı TÜSİAD'ın müzakere heyetinde bulunması faydalı olur 
</HEADLINE>
<TEXT>

     TÜSİAD Yönetim Kurulu Başkanı Ömer Sabancı, Türkiye’nin AB müzakere heyetlerinde TÜSİAD’ın da bulunmasının faydalı olacağını söyledi. 
     Sabancı ve TÜSİAD yönetim kurulunun diğer üyeleri, bugün Dışişleri Bakanlığı’nda Bakan Abdullah Gül tarafından kabul edildi. Görüşmeden sonra gazetecilerin sorlarını yanıtlayan Sabancı, iki hafta önce TÜSİAD yönetim kurulu üyeleri olarak ABD’de siyaset ve finans çevreleri, medya kuruluşları ve sivil toplum temsilcileriyle temaslarda bulunduklarını anımsatarak, Bakan Gül’e bu temaslarına ilişkin bilgi verdiğini söyledi. 
     Başbakan Recep Tayyip Erdoğan ve Gül’ün haziran başında ABD’ye ziyarette bulunacağına dikkati çeken Sabancı, orada edindiği izlenime dayanarak, ABD’nin Erdoğan ve Gül’ün ziyaretlerine çok önem verdiğini kaydetti. Sabancı, Erdoğan ve Gül’ün ziyaretleriyle ilişkilerin daha ileri boyut kazanacağına inandığını belirtti. 
     Sabancı, sivil toplum kuruluşlarının AB’yle müzakere sürecinde üstleneceği role ilişkin soru üzerine, 17 Aralık kararında sivil toplum örgütlerinin önemine vurgu yapıldığını bildirdi. TÜSİAD olarak Türk hükümeti ve bürokrasisinden sonra 35 yıllık birikimleriyle 17 Aralık kararının alınmasında en büyük rolü oynayan sivil toplum kuruluşu olduklarını ifade eden Sabancı, "Bugün Sayın Gül’e, daha evvel de ilgili bakanlarımıza TÜSİAD’ın müzakere heyetlerinde muhakkak bulunmasının faydalı olacağını belirttik" dedi. 
     Sabancı, Devlet Bakanı Ali Babacan’ın başmüzakereci olmasını da "çok doğru" seçim olarak nitelendirdi. 
     
</TEXT>
</DOC>
