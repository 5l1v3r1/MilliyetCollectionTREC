<DOC>
<DOCNO> 304145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur32.html </URL>
<DATE> 2005/01/06/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Demirel'in "hürriyeti tahdit" davasında avukat tanık olarak dinlendi 
</HEADLINE>
<TEXT>

     El konulan Egebank'ın eski sahibi Yahya Murat Demirel'in, TMSF tebligatlarını yapan Ahmet Ocak'ın ''hürriyetini tahdit ettiği'' iddiasıyla yargılanmasına başlandı. 
     İstanbul 4. Ağır Ceza Mahkemesi'ndeki duruşmada Mahkeme Heyeti Başkanı Hasan Barut, ''Yahya Murat Demirel'in Bulgaristan'a yasadışı yollardan giriş yaptığı sırada yakalandığı ve Bulgar Interpolü'nün elinde bulunduğuna'' dair Adalet Bakanlığı Uluslararası Hukuk ve Dış İlişkiler Genel Müdürlüğü'nden gelen yazıyı tutanağa yazdırdı. 
     
     AVUKAT, TANIK OLARAK DİNLENDİ 
     Tanık olarak dinlenen avukat Zeki Kılıçlar, olaydan bir süre önce bir kişinin kendisini komiser olarak tanıtıp müvekkilleri Yahya Murat Demirel'i sorduğunu, ''müvekkillerine zarar vermek isteyen biri'' olabileceğini düşünerek araştırma yaptıklarını ve ''böyle bir görevlinin güvenlik birimlerinden gönderilmediğini'' öğrendiklerini kaydetti. 
     Bunun üzerine suç duyurusunda bulunduklarını belirten Kılıçlar, konuyla ilgilenen polislerin ''bu kişinin tekrar gelmesi durumunda kendilerine haber verilmesini'' istediklerini söyledi. 
     Kılıçlar, adını daha sonra öğrendikleri Ahmet Ocak'ın yeniden gelmesi üzerine kendisinin bu kişiyi oyalamaya çalıştığını, avukat Salih Navluz'un da polisi aradığını bildirdi. 
     Bu sırada Yahya Murat Demirel'in büroya geldiğini ifade eden Kılıçlar, şöyle konuştu 
     ''Yahya Murat Demirel, bana 'bu o kişi mi' diye sordu. Kısa bir konuşmadan sonra, benim odam küçük olduğundan büyük odaya geçilmesine karar verildi. Bu sırada ben Ahmet Ocak'tan 'üzerinde silah gibi bir şey varsa bırakmasını' istedim. O da silahını masamın üzerine bıraktı. Büyük odaya geçildiği sırada da polisler geldi.'' Avukat Salih Navluz da, Ahmet Ocak büroya geldiğinde polisi kendisinin aradığını, Demirel'in polislerden kısa bir süre önce büroya geldiğini ve ''Ocak'ın hürriyetini tahdit etmediğini'' söyledi. 
     Yahya Murat Demirel'in Türkiye'ye getirildiğinde duruşma günü beklenmeksizin duruşmaya çıkarılmasına karar veren Mahkeme Heyeti, duruşmayı erteledi. 
     
     DAVANIN GEÇMİŞİ 
     İstanbul Cumhuriyet Başsavcılığı'nca 27 Aralık 2004 tarihinde hazırlanan iddianamede, Ahmet Ocak'ın Tasarruf Mevduatı Sigorta Fonu'na TMSF taşeron olarak çalışan bir firmada tebligat görevlisi olduğu belirtiliyordu. 
     İddianamede, TMSF'ye ait belgeyi Yahya Murat Demirel'e tebliğ etmek için 15 Aralık 2004 tarihinde Demirel'in ikametgahına giden Ocak'ın aynı binadaki sanığın avukatlarının bulunduğu büroya girdiği, daha sonra buraya gelen Demirel'in, zor kullanarak görevlinin ruhsatlı silahını ve bazı kimliklerini aldığı kaydediliyordu. 
     Yahya Murat Demirel'in eyleminin ''hürriyeti tahdit'' suçunu oluşturduğu ifade edilen iddianamede, Demirel'in TCK'nın 179. maddesinin 1. fıkrası uyarınca 1 ile 5 yıl arasında hapis cezasına çarptırılması talep ediliyordu. 
     Davayı dosya üzerinden inceleyen İstanbul 14. Asliye Ceza Mahkemesi'nin 3 Ocak 2005 tarihinde verdiği ''görevsizlik'' kararında ise ''müştekinin ifadesine göre, olayda Demirel'in Ocak'a karşı hürriyeti tahdit suçunu silahla tehdit etmek suretiyle işlediğinin iddia edildiği, bu eylemin 4.5 ile 12 yıl arasında hapis cezası öngören TCK'nın 179. maddesinin 2. ve 3. fıkraları kapsamında kalacağı'' kaydedilmişti. 
     ''Söz konusu ceza maddelerine ilişkin yargılamayı yapma görevinin Ağır Ceza Mahkemesi'nde olduğu'' belirtilen karar uyarınca da dosya, İstanbul 4. Ağır Ceza Mahkemesi'ne gönderilmişti. 
     
</TEXT>
</DOC>
