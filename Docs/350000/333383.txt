<DOC>
<DOCNO> 333383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonspo06.html </URL>
<DATE> 2005/04/14/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Atina'da büyük final 
</HEADLINE>
<TEXT>

     Efes Pilsen, Euroleague çeyrek final serisi son maçında bu akşam Panathinaikos ile karşılaşıyor. Kazanan takım final four'a kalacak. Maçı 15 televizyon kanalı canlı yayınlayacak. Atina'daki ilk maçta çıkan olaylar, İstanbul'daki rövanş maçından sonra Yunan gazetelerinin fanatikleri kışkıtran yayınları, bu akşamki maçın gerilimini daha da arttırıyor. 
     Avrupa basketbolunun kulüpler seviyesindeki en önemli organizasyonu Euroleague'de final four'a katılacak dördüncü ve son takım bu akşam Atina'da belli olacak. 
     Efes Pilsen ile Panathinaikos, OAKA Spor Salonu'nda saat 19.10'da başlayacak ve Skytürk'ten naklen yayınlanacak çeyrek final serisinin üçüncü ve son maçında kozlarını paylaşacak. 
     Karşılaşmadan galip ayrılacak takım, 6-8 mayıs tarihlerinde Rusya'nın başkenti Moskova'da düzenlenecek final four'un ilk gününde geçtiğimiz yılın şampiyonu Maccabi Tel Aviv ile karşılaşacak. 
     Serinin Atina'da oynanan ilk maçını Panathinaikos uzatmada 102-96 kazanmış, Efes Pilsen İstanbul'daki mücadeleyi 75-63 alarak eşitliği sağlamıştı. 
     Efes Pilsen'in Panathianikos ile Atina'da oynayacağı Euroleague çeyrek final serisi üçüncü ve son maçına dünya medyası büyük ilgi gösteriyor. 
     Türkiye Basketbol Federasyonu'ndan yapılan açıklamaya göre, bu akşamki maç 11 ülkede toplam 15 televizyon kanalından canlı yayınlanacak. 
     Türkiye ve Yunanistan'da canlı olarak yayınlanacak mücadeleyi Rusya, Sırbistan-Karadağ, Polonya, İsveç, Romanya, Fransa, İspanya, Kosova'daki televizyon kuruluşları ve NBA TV de izleyicilerine aktaracak. 
     
     YUNAN GAZETELERİ NELER YAZMIŞTI 

     İstanbul'da geçtiğimiz hafta oynanan maçtan sonra Yunan gazeteleri, fanatikleri kışkırtacak yayınlar yapmıştı. 
     Atina'da yayımlanan spor gazeteleri, Türk taraftarların saldırılarının özellikle kontrol altına alınmadığı, Panathinaikoslu oyuncuların adeta yaşam savaşı verdikleri, bu koşullar altında dahi an olsun da centilmenliklerinden ödün vermedikleri iddiasında bulunmuşlardı. 
     ''Herşeyden De Keyser sorumlu'' başlığını kullanan Filathlos Gazetesi, Türk taraftarların sahaya attıkları maddelerle darbe alan Yunan takımı oyuncularının Abdi İpekçi Spor Salonu'nda adeta cehennemi yaşadıklarını, buna karşın Belçikalı hakem Armand De Keyser'in en ufak bir girişimde bulunmadığını yazmıştı. 
     Atina'da yapılan ilk maçta Yunanlı taraftarların ''aşırı'' davranışlarının, dün akşam yaşananların yanında az kaldığını da savunmuşlardı. 
     ''Panathinaikos cehennemde sendeledi'' başlığıyla karşılaşmayı okuyucularına aktaran Sportime gazetesi, Yunanlı taraftarların ''Aziz'' olduğunun iddia edilmediğini, ancak Türk taraftarların da yaptıklarının kabul görebilecek her türlü aşırılığın üstünde olduğunu ileri sürmüştü. 
     Gazete, ''İster orman isterse cehennem olarak adlandırılsın Abdi İpekçi'nin dün akşam bir spor salonuna benzemediği'' değerlendirmesini yaptığı haberinde, Yunan takımının doktoru Thanasis Konidis'in de kulağına demir çubukla vurulması sonucu yaralandığı biçiminde dayanaksız bir iftira ortaya atmıştı. 
     Sport Day Gazetesi ise, ''İstanbul'da korkulu saatler'' başlıklı haber yorumunda, ''Dün akşamki maç izlenilecek gibi değildi. Nitekim basketbol adına hoş olmayan saatler yaşandı. Avrupa Ligi'nde böylesi görülmemiş terörün temeli geçen çarşamba Atina'da atıldı ve böylece fanatik Türk taraftarlara da kapı açılmış oldu. Zaten hazırda bekliyorlardı, Yunan karşıtı pankartları açmak için. Salonu adeta cehenneme çevirdiler. Buna karşı Atina'da verilmesi gereken yanıt barış olmalı. Yine de kendimizi kandırmayalım, haftaya perşembe günü Panathinaikos'un salonu bir yanardağı andıracak ve lavı da bakalım kimi yakacak'' ifadeleriyle dikkati çekmişti. 
     
</TEXT>
</DOC>
