<DOC>
<DOCNO> 319208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun24.html </URL>
<DATE> 2005/02/28/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Pakistan, İran'a saldırı için topraklarını açmayacak 
</HEADLINE>
<TEXT>

     Pakistan, topraklarının ABD tarafından İran'a yönelik herhangi bir saldırı için kullanılmasına izin vermeyeceğini bildirdi. 
     Pakistan Dışişleri Bakanlığı sözcüsü Mesud Han, başkent İslamabad'da düzenlediği basın toplantısında, İran'ın nükleer programı hakkında barışçı bir çözüm için İngiltere, Fransa ve Almanya tarafından yürütülen görüşmeleri desteklediklerini söyledi. 
     Başbakan Şevket Aziz'in, komşu ülke İran'a karşı Pakistan topraklarının hiçbir koşulda kullanılmayacağını kesin bir dille açıkladığını belirten Han, ''Bu konu hakkındaki politikamız çok açık. Birçok kez bölgede çatışma istemediğimizi dile getirdik. Tüm taraflar açısından başarıya ulaşacak diplomatik seçenek istiyoruz'' dedi. 
     ABD'nin Afganistan'a müdahalesinde destek veren Pakistan'ın İran ile 900 kilometre uzunluğunda sınırı bulunuyor. 
     Pakistan, ABD'nin 2003 yılında Irak'ı işgaline askeri destek vermemişti. 
     
</TEXT>
</DOC>
