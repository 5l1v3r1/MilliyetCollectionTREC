<DOC>
<DOCNO> 340109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun17.html </URL>
<DATE> 2005/05/06/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Blair 3'üncü kez Başbakan, Türk adaylar kazanamadı 
</HEADLINE>
<TEXT>

     Hilal YILMAZ LONDRA, DHA 

İNGİLTERE’de dün yapılan genel seçimlerin sonuçlarına göre Başbakan Tony Blair, bir dönem daha iktidarda kalmayı garantiledi. İşçi Partisi lideri Blair, böylelikle ’Demir Leydi’ olarak bilinen Margareth Thatcher’dan sonra, 3 dönem arka arkaya başbakanlık yapan 2’nci lider oldu. Biri İşçi Partisi, diğeri de Muhafazakar Parti’den aday olan 2 Türk ise Avam Kamarası’na girmeyi başaramadı. 
     Avam Kamarası’na seçilecek 646 yeni milletvekilini belirlemek üzere düzenlenen genel seçimlerin sonuçları büyük oranda belli oldu. Buna göre Tony Blair’in İşçi Partisi, şu ana dek 646 sandalyeden 352’sini kazanarak, çoğunluğu garantiledi. Seçim sistemine göre bir partinin çoğunluğu sağlayabilmesi için en az 324 sandalye alması gerekiyordu. 
     Şu an itibariyle, iktidarı garantileyen İşçi Partisi’ni 192 milletvekili ile Muhafazakarlar, 59 milletvekili ile Liberal Demokratlar izliyor. Birkaç saat sonra kesinleşecek sonuçlar öncesinde tahminler, İşçi Partisi’nin 356, Muhafazakarların 197, Liberal Demokratların ise 63 sandalyeyi kazanacağı yönünde. 
     Oy oranları göz önüne alındığında ise, İşçi Partisi’nin oyların yüzde 38’ini, Muhafazakarların yüzde 31’ini, Liberal Demokratların ise yüzde 21’ini kazanması bekleniyor. Bu durumda diğer partiler oyların yüzde 8’ini paylamış olacak. 
     
     IRAK POLİTİKASI İŞÇİ PARTİSİ’NİN OYLARINI DÜŞÜRDÜ 
     İngiltere’de dün yapılan seçimlerin ardından arka arkaya 3’üncü kez iktidara gelen Tony Blair’in bu başarısı bir ’zafer’ olarak nitelendirilse de, lideri olduğu İşçi Partisi’nin bir önceki seçimlere oranla sandalye kaybettiği gözleniyor. Bu yıl 356 sandalyeyi alması beklenen İşçi Partisi’nin, 2001 yılında yapılan seçimlerde tam 413 sandalyesi bulunuyordu. Aynı yıl, Muhafazakarlar 166, Liberal Demokratlar ise 52 milletvekili çıkarmıştı. 
     İngiliz yetkililer, İşçi Partisi’nin bu seçimlerde sandalye kaybetmesini, Başbakan Blair’in eleştiri toplayan Irak politikasına bağlıyor. Meşru olmadığı halde ülkeyi Irak Savaşı’na sürüklemekle suçlanan Blair’in oylarının, Liberal Demokratlar’a kaydığı tahmin ediliyor. 
     
     TÜRK ADAYLAR HÜSRANA UĞRADI 
     İngiltere’de yapılan seçimlerde milletvekiliği için ter döken 2 Türk aday hüsrana uğradı. İktidardaki İşçi Partisi milletvekili adayı Ayfer Orhan ile ana muhalefetteki Muhafazakar Parti milletvekili adayı Ertan Hürer, Avam Kamarası’na girmek için verdikleri mücadeleyi kazanamadı. Türk adaylar milletvekili seçilseydi, Ada’da yaşayan Türk toplumu da İngiltere tarihinde ilk kez Avam Kamarası’nda temsil edilmiş olacaktı. 
     
     BLAIR’IN ZAFERİ, ADAY AYFER ORHAN’I DUYGULANDIRDI 
     İşçi Partisi’nin North West Cambridgeshire bölgesi milletvekili adayı Ayfer Orhan, seçimleri büyük bir heyecanla izledi. Partisinin lideri olan Tony Blair’in tekrar iktidar koltuğunu kazandığını duyan Orhan, duygulu anlar yaşadı. 
     Cambridgeshire bölgesinde seçim telaşı sabahın erken saatlerine kadar sürdü. Yerel saatle 22.00’de biten seçimlerin ardından, oylar titizlikle sayıldı. İşçi Partisi North West Cambridgeshire bölgesi milletvekili adayı Ayfer Orhan’ın çabaları, Avam Kamarası’nın kapısını aralamaya yetmedi. 
     12 bin 671 oy alan Kıbrıslı Türk aday, Muhafazakarların aynı bölgeden aday gösterdiği Shailesh Lakhman Vara’nın gerisinde kaldı. Sabah saatlerinde açıklanan sonuçlara göre, Muhafazakarların adayı Vara 22 bin 504 oyla milletvekili seçildi. Liberal Demokratların oyları ise 11 bin 232’te kaldı 
     
     ’MİLLETVEKİLİ SEÇİLEMESEM DE TECRÜBE KAZANDIM’ 
     Yaklaşık 15 yıldır İngiltere’de aktif politikanın içerisinde yer alan Ayfer Orhan, "Milletvekili seçilemedim ama büyük bir tecrübe kazandım. İlerisi için önemli bir yatırım yapmış oldum’ dedi. Aday gösterildiği İşçi Partisi’nin tekrar iktidara gelmesi Orhan’ı teselli etti. Orhan, "Kazanmayı hak ettik. İyi bir politika uyguladık. Tüm arkadaşlar çok büyük bir şevkle çalıştı. Bu memleketi nereye getirmek istediğimizin bilincindeydik. Bu başarıyı hak ettik’ dedi. 
     Türklerin yoğun olarak yaşadığı Hackney North Stoke Newington bölgesinden Muhafazakar Parti adayı Ertan Hürer de bu seçimlerde meclise giremedi. Muhafazakar aday Hürer 4 bin 218 oy alırken, Türklerin yaşadığı bölgenin milletvekili 14 bin 268 oyla İşçi Partili Diane Abbott oldu. 
     
</TEXT>
</DOC>
