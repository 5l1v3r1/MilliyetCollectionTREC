<DOC>
<DOCNO> 303164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur32.html </URL>
<DATE> 2005/01/03/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Parkta otururken, otomobilden ateş açanlar tarafından öldürüldü 
</HEADLINE>
<TEXT>

     Antalya'da hırsızlıktan sabıkalı bir kişi, tabancayla vurularak öldürüldü. 
     Alınan bilgiye göre, Demirgül Mahallesi'ndeki Demirgül Parkı'nda 2 arkadaşıyla birlikte oturan Mehmet Fırat Göktepe, parka yaklaşan bir otomobilden tabancayla açılan ateş sonucu ağır yaralandı. 
     Harf ve rakam grubu alınamayan sadece 37 il kodu görülebilen otomobildeki zanlı ya da zanlılar aynı araçla olay yerinden kaçtı. Arkadaşları tarafından Sema Yazar Polikliniği'ne kaldırılan Göktepe müdahaleye rağmen yaşamını yitirdi. 
     Hırsızlıktan sabıkalı olduğu bildirilen Mehmet Fırat Gökpete'nin cesedi Antalya Devlet Hastanesi morguna kaldırıldı. 
     Göktepe'nin öldüğünden haberi olmayan 2 arkadaşı ise hastane önünde polislere mukavemet ederek olay çıkardı. Polisler, bu kişileri, etkisiz hale getirerek gözaltına aldı. 
     Polis cinayetle ilgili soruşturma başlattı. 
     
</TEXT>
</DOC>
