<DOC>
<DOCNO> 331758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonsiy10.html </URL>
<DATE> 2005/04/09/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Erdoğan Vatanım için dilenirim 
</HEADLINE>
<TEXT>

     Başbakan Recep Tayyip Erdoğan, ''Türkiye'de üç Y'yi halletmemiz lazım yolsuzluk, yoksulluk ve yasaklar...'' dedi. 
     Erdoğan, Mövenpick Oteli'nde, Trabzon Valiliği ve İl Milli Eğitim Müdürlüğü'nce düzenlenen ''Trabzonlular Eğitime Katkı Gecesi''ne katıldı. 
     Gecede konuşan Başbakan Erdoğan, öncelikli dertlerinin eğitim olduğunu belirterek, göreve geldiklerinde ülkenin dört eş temel üzerinde inşa edilmesi gerektiğini her yerde işlediklerini söyledi. 
     Erdoğan, bunların eğitim, sağlık, adalet ve güvenlik olduğunu ifade ederek, bunların eşdeğer ayarda olduğunu, birinin eksik olması durumunda, halkın birbirine güvenle baktığı ülke konumuna gelinemeyeceğini kaydetti. 
     Türkiye'yi yokluk içinde devraldıklarını, şimdi de bozulan çarkları yenilemeye çalıştıklarını anlatan Erdoğan, ekonomide yaşanan gelişmeleri anlattı. 
     Son 10 yıldır konuşulan Karadeniz Sahil Yolu'nun bu yıl sonunda bitirileceğini belirten Erdoğan, eğitimde de bir mucizeyi gerçekleştirmek zorunda olduklarını söyledi. 
     
     EĞİTİM YARIŞINA DAVET 

     Okuma-yazma oranı yüzde 85'lerde olan bir ülkenin bunu telafi etmesi gerektiğini dile getiren Erdoğan, Trabzonlu işadamlarını da eğitim yarışına katılmaya davet etti. 
     Başbakan Erdoğan, her insanın eninde sonunda öleceğini, gidilecek yerin iki metreküplük bir alan olduğunu ifade etmesi üzerine, salondaki bir işadamı, ''İkibuçuk metreküp'' dedi. 
     Bunun üzerine Erdoğan'ın, ''İkibuçuk metreküp olan bana göre'' şeklindeki esprisi salonda gülüşmelere neden oldu. 
     Erdoğan, Ziya Paşa'nın ''Eşek ölür kalır semeri, insan ölür kalır eseri'' sözlerini hatırlatarak, ''Olay bu. En hayırlı eser okul, bu okuldan yetişen öğrencilerdir'' dedi. 
     Sağlık, emniyet ve adalet alanında yaptıkları hizmetleri de anlatan Erdoğan, ancak bunların yeterli olmadığını söyledi. 
     Konuşması sırasında elektrikler kesilince, Başbakan Erdoğan ne olduğunu sordu. Salonda bulunan bir işadamının ''Başbakan'ın yüzünü göstermek istemiyorlar'' demesi üzerine Erdoğan, ''Ben sizi göreyim, yüzünüzdeki heyecan benim için çok önemli, onu görmem lazım'' dedi. 
     
     ''EĞİTİMDE ORTAK HAREKET EDİLMELİ'' 

     Eğitimde ortak hareket ederek eksikliklerin giderilmesi gerektiğini vurgulayan Erdoğan, Trabzon Valisi Hüseyin Yavuzdemir'in kendisine 4 işadamının okul yaptırmak için söz verdiğini, 4'ünün ise sonraya bıraktığını söylediğini kaydetti. 
     Başbakan Erdoğan, ''Hayırlı işte acele etmenin faydalı olduğunu'' dile getirerek, şöyle devam etti 
     ''Zaman zaman 'Sayın Başbakan para dileniyor' diyenler oluyor. Okumuyor musunuz Ben vatanım için dilenirim. Ben milletim için dilenirim. Yaptığımız iş budur. 'Efendim, Türkiye'yi küçük gösteriyorlar' diyorlar. Hayır, ben bunu Türkiye'nin evlatlarıyla yapıyorum, başkasıyla yapmıyorum. Türkiye'nin evladıyla dayanışma içinde yapıyorum. Dünyadaki gelişmiş ülkelerin tarihine baktığınız zaman onlarda da aynı şeyi göreceksiniz. Sıçramaları onlar da öyle yaptılar. Biz de tarihte bunu böyle yaptık. İstiklal mücadelesini yapan büyükler bunu böyle yaptılar. Kollarında ne varsa, kulaklarında ne varsa, ahırlarında ne varsa verdiler. İstiklal mücadelesini böyle kazandılar. Eğitimdeki bu mücadelemizi de buna benzetiyorum. Bunu başarmamız lazım.'' Erdoğan, Türkiye'nin yurtdışındaki eğitim ve öğretime verdiği paranın 1.3 milyar dolar olduğunu belirterek, ''Niye biz bu parayı dışarıya veriyoruz '' dedi. 
     
     ''KALİTEYİ İHMAL ETMİŞİZ'' 

     Türkiye'de kalitenin yükseltilmesi durumunda yurtdışına giden öğrencilerin büyük çoğunluğunun ülkede kalacağını ifade eden Erdoğan, şöyle devam etti 
     ''Biz kaliteyi ihmal etmişiz. Kaliteye yatırım yapmıyoruz, ondan sonra çocukları yurtdışına gönderiyoruz. Bir kısmının da önünü kesiyoruz. Onlar da o şekilde gitmek zorunda kalıyorlar. Biz burada özgürlükçü olacağız. Türkiye'de şu üç Y'yi halletmemiz lazım bir yolsuzluk, iki yoksulluk, üç yasaklar... Bunu halletmeye mecburuz. Biz bunlarla beraber bu işi halledeceğiz ve eğitimde başarıyı yakalayacağız.'' Trabzonlu işadamlarını okul yapmaya çağıran Erdoğan, özel teşebbüsün bu işi devletten daha iyi yapacağını vurguladı. 
     Devletle iş yapmanın zor olduğunu da belirten Erdoğan, ''Sadece şu Kamu İhalesi Yasası var ya, bu bile iş yaptırmamak için yeter sebep. 4 ay ihale süreci için bekle, 4 ayda okul yapılır. Vatandaş bunu yaptığında hem ucuza mal ediyor, hem de güzelini yapıyor'' diye konuştu. 
     Başbakan Erdoğan, konuşmasının sonunda salonda bulunan işadamlarından okul yaptırmak isteyenlere söz verdi. 
     İşadamları Kenan Oltan, Ergun Gürsoy, İbrahim Cevahir, Enver ve Dursun Yılmaz, Halit Çebi, Mahmut Hasan Çebi, Suat Sürmen, Halit Kalaycı, Doğu Gözaçar, Ali Kemal Aktürk, Abdullah Kanca ve Erol Tuna Trabzon'da okul yaptırma sözü verdi. 
     Başbakan Erdoğan, desteklerinden dolayı bu işadamlarına teşekkür etti. 
     
     MİLLİ EĞİTİM BAKANI ÇELİK 

     Milli Eğitim Bakanı Hüseyin Çelik de Türkiye bütçesinin yüzde 10'unun eğitime ayrıldığını, ancak nüfusun kalabalık olması nedeniyle bu oranın yetersiz olduğunu belirterek, açığı kapatmak için özel sektör ve vakıfların devreye girmesi gerektiğini söyledi. 
     Çelik, 11 Eylül 2003'te başlayan kampanyanın yurt çapında yankı bulduğunu, ancak Trabzonlulara sitemi olduğunu kaydetti. 
     Kampanya kapsamında yaklaşık 1 milyar dolarlık ek kaynak sağlandığını, bunda Trabzonluların payının 15 trilyon lira civarında olduğunu ifade eden Çelik, ''Ya genç, dinamik nüfusa eğitim vereceğiz, ya da onların yarattığı sorunlara katlanmak zorunda kalacağız. Gençleri eğitebilirsek dünyada Türkiye'nin önünde duracak güç yok'' diye konuştu. 
     Trabzon Valisi Hüseyin Yavuzdemir de 300'ü il merkezinde olmak üzere toplam 640 dersliğe ihtiyaçları olduğunu belirterek, Trabzonlu işadamlarından okul yaptırmaları konusunda destek istedi. 
     
</TEXT>
</DOC>
