<DOC>
<DOCNO> 303855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/ekonomi/eko01.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeker Kurumu bilmecesi 
</HEADLINE>
<TEXT>


Şeker Kurumu'nun kaldırılması kararı bilmeceye dönüştü. Kararı Resmi Gazete'den öğrenince acil bir toplantı yapan kurum üyeleri, 'Galiba sehven oldu' dedi 

ANKARA Milliyet 

Hükümetin, Şeker Kurulu'nun görev süresini iki yıl uzatırken, Şeker Kurumu'nun lağvedilmesine ilişkin kararı, bilmeceye dönüştü. Sanayi ve Ticaret Bakanlığı, Dış Ticaret ve Hazine müsteşarlıkları gibi ilgili kurumlar, Şeker Kurumu'nun devamı yönünde görüş bildirirken, Başbakanlık kaynaklı 'kurumun kaldırılması' kararı, şeker piyasasında şaşkınlıkla karşılandı. Kurul Başkanı Abdurrahman Özenbaş, 'Herhalde sehven oldu' dedi. 
Şeker Kurumu'nun kaldırıldığı kararını Resmi Gazete'den öğrenen ve dün gece acil bir toplantı yapan Şeker Kurulu, basın toplantısı ile olayı değerlendirdi. Başkan Abdurrahman Özenbaş, şöyle dedi 
"Kamu tüzel kişilikleri kanunla kurulur, kanunla kalkar. Şeker Kurumu'nun Bakanlar Kurulu kararı ile kapatılmasını hukuk değerlendirecektir. Kararın sehven yanlışlıkla çıktığına inanıyoruz. Tasarruf amaçlı olabileceğine ihtimal vermiyoruz. 57 personel alma imk nı varken 26 personel ile çalışıyoruz. Giderlerimizi firmalardan on binde 1 oranındaki kesintilerle karşılanıyor. Hazine'den para almadık. Biriken paradan trilyonlar aktardık. Ne lojman, makam arabası, ne bir cep telefonu var." 

'Silahı alınan askere döndük' 
Kurul üyesi ve Pankobirlik Yönetim Kurulu Başkanı Recep Konuk, "Silahı alınan askere döndük. Kurum olmadan kurul nasıl çalışacak " dedi. Pankobirlik Genel Müdürü Mikdat Çakır ise kararın düzeltilmesi için Başbakan Recep Tayyip Erdoğan'dan randevu talebinde bulunduklarını ifade etti. 
Hükümet Şeker Kanunu'nun geçici 8. maddesindeki "Bakanlar Kurulu, kurum ve organlarının görev, yetki ve görev süresini 31 Aralık 2004 tarihinde yeniden belirler" hükmüne dayanarak kurumun kapatılması kararını aldı. Söz konusu maddede hizmet birimleri ve kurumun oluşumuna kadar sekreterya hizmetlerinin Türkşeker tarafından yürütüleceği öngörülmüştü. 


</TEXT>
</DOC>
