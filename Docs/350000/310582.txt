<DOC>
<DOCNO> 310582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sontur13.html </URL>
<DATE> 2005/01/29/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Sülüklü Göl dondu... 
</HEADLINE>
<TEXT>

     Bolu'nun Mudurnu İlçesi'ndeki Sülüklü Göl, hava sıcaklığı gece -10 dereceye kadar düşünce dondu. 
     Bolu kent merkezinde ve Mudurnu İlçesi'nde adeta 4 mevsim birden yaşanıyor. Kent merkezi ile Mudurnu İlçe merkezinde güneşli hava etkili olurken, yüksek kesimlerde görülen kar ve yağmur günlük yaşamı olumsuz etkiliyor. 
     Mudurnu İlçesi'ne 50 kilometre mesafede bulunan doğa harikası Sülüklü Göl, hava sıcaklığının gece -10 dereceye kadar düşmesiyle birlikte dondu. Göl çevresinde piknik yapan vatandaşlar, orman muhafaza görevlileri tarafından, buz tutan gölün üzerine çıkmamaları yönünde uyarılıyorlar. 
     Mudurnu'nun bazı köylerinde etkili olan yağmur ise zaman zaman ulaşımı olumsuz etkiliyor. Orman Muhafaza Müdürlüğü ekipleri, orman kontrolü için gittikleri Tavşan Suyu-Sülüklü Göl bölgesinde yolda heyelan oluştuğu için kontrollerini tamamlayamadan geri döndüler. 
     Bolu'da etkili olan kar yağışı sonrasında kapanan 374 köy yolunun tamamı, Köy Hizmetleri ekiplerinin kar temizleme çalışması sonrasında ulaşıma açıldı. 
     
</TEXT>
</DOC>
