<DOC>
<DOCNO> 319557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun36.html </URL>
<DATE> 2005/03/01/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Berlin'in resmi Türkçe internet sitesi açıldı... 
</HEADLINE>
<TEXT>

     Almanya'nın başkenti Berlin'in resmi Türkçe internet sitesi ''www.berlin-turkish.com'' bugün yayına başladı. 
     Türkçe sayfayı hazırlayan Ekcon şirketi tarafından yapılan tanıtım toplantısına, Türkiye'nin Berlin Konsolosu Bileda Kaçar, Berlin eyalet meclisi milletvekili Dilek Kolat, ''Partner für Berlin'' adlı şirketin Genel Müdürü Friedrich-Leopold von Stechow da katıldı. 
     İnternet sayfasında, Berlin'den güncel haberler, Berlin'in tarihi ve Berlin'deki Türk işletmeler hakkında bilgiler yer alıyor. 
     Konsolos Kaçar, toplantıda yaptığı konuşmada, gecikmekle birlikte Berlin için Türkçe bir internet sayfasının hazırlanmış olmasından duyduğu memnuniyeti dile getirdi. 
     İnternet sayfasının çok iyi bir çalışma olduğunu ifade eden Kaçar, sayfadan Berlin'e gelmek isteyen Türk turistlerin, Berlin'de yaşayan Türklerin ve işadamlarının yararlanabileceklerini belirtti. 
     Milletvekili Kolat da sitenin, Berlin'in uluslararası bir kent olduğunu göstermek açısından önemli olduğunu, sayfanın özellikle ekonomik çevrelerin başvurabileceği bir kaynak olacağını söyledi. 
     Berlin Sanayi ve Ticaret Odası'na kayıtlı yabancı şirketlerin sayısının 2004 yılında 2002 yılına göre yüzde 27 arttığını ifade eden Kolat, ''Bunların başında Türkler, ikinci sırada da Polonyalılar geliyor. Polonyalıların ön sıralara yerleşmesi AB'nin doğuya doğru genişlemesi ile oldu. AB'nin Türkiye ile müzakerelere başlamasından Berlin de yararlanacak. Hazırlanan internet sayfası bu konuda ilk adımdır'' dedi. 
     Berlin'de Türk şirketleri için önemli bir potansiyelin bulunduğuna dikkati çeken Kolat, ''Berlin'de 125 bin Türk vatandaşı, 70 bin de Alman vatandaşlığına geçen Türk yaşıyor. Ayrıca 3 bin 500 Türk üniversite öğrencisi var. Türk ve Alman ekonomisinin bu potansiyelden yararlanması gerekir'' diye konuştu. 
     Stechow da internet sayfasının önemli bir adım olduğunu belirterek, ''Hedefimiz Berlin'i tanıtmak ve istihdam yaratmak. Sayfa özel kişiler tarafından finanse edildi. Böyle bir proje başka bir kentte yapılmadı. İnternet çağında yaşıyoruz. Bilgi edinmek için en önemli kaynak olarak interneti kullanıyoruz. Çince, Japonca, İngilizce ve Rusçadan sonra Türkçe sayfanın da bulunması çok önemli'' dedi. 
     Berlin'de yaşayan Türklerin bilgi edinme ihtiyacı ve hakkı bulunduğunu ifade eden Stechow, Türklerin ekonomik ve kültürel açıdan Berlin için bir kazanç olduklarını, kentte 5400 Türk şirketinin bulunduğunu söyledi. 
     Stechow ayrıca, Berlin Eyaleti Başbakanı Klaus Wowereit'in Mayıs ayında İstanbul'a yapacağı ziyaret sırasında sayfayı tanıtacağını kaydetti. 
     
     ''TÜRKLER 300 YILDIR BERLİN'DE'' 
     Berlin Büyükelçisi Mehmet Ali İrtemçelik ise internet sitesinde yer alan yazısında, Berlin'in resmi internet sayfasını önemsediğini belirterek, ''Türkler 300 yıldır Berlin'de ama ilk defa bu kadar kapsamlı ve rahat bir şekilde ve en önemlisi kendi dillerinde Berlin'le ilgili istedikleri bilgilere ulaşabilecekler'' ifadesini kullandı. 
     Berlin'in, gerek Osmanlı İmparatorluğu'nda, gerek çağdaş Türkiye Cumhuriyeti'nde her zaman ilgi duyulan bir merkez olduğunu ifade eden İrtemçelik, ''1701'de küçük bir grupla Berlin'i ziyaret eden Mektupçu Azmi Efendi ve Said Efendi'yle başlayan, 9 Kasım 1763'de Berlin'e gelen ilk Türk Büyükelçisi Ahmed Resmi Efendi'yle devam eden Türklerin Berlin'e olan ilgisi ve Berlin'deki mevcudiyetleri 300 yılı aşkın süredir artarak devam etmektedir'' diye yazdı. 
     Almanya'nın karanlık günlerinden kaçarak modern Türkiye'ye sığınan Alman entelektüellerin Türkiye'ye sağladıkları katkılar gibi, 1960'tan bu yana Almanya'ya gelen Türklerin Alman ekonomik mucizesine katkılarının ortak yakın tarihin önemli bir unsuru olduğunu kaydeden İrtemçelik, ''Bugün Almanya genelinde yerleşik insanlarımızın yüzde 8'ine yakın bir bölümü yaşamlarını Berlin'de sürdürmektedir. Bu insanlarımız Berlin'in ekonomik, siyasi, kültürel dokusunu özgün renkleriyle zenginleştiriyorlar'' ifadesini kullandı. 
     Türkçe'nin dünya üzerinde 150 milyona yakın insan tarafından konuşulduğu gerçeği göz önüne alındığında, Türkçe olarak hazırlanan sayfadan yararlanabilecek kitlenin büyüklüğünün daha iyi anlaşılabileceğini ifade eden İrtemçelik, Berlin'in bu girişiminin Almanya'nın diğer büyük şehirlerine de örnek olmasını temenni ettiğini belirtti. 
     
</TEXT>
</DOC>
