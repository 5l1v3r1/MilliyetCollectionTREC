<DOC>
<DOCNO> 330316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/yazar/yilmaz.html </URL>
<DATE> 2005/04/05/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Gazze'den Moskova'ya kadar marka olabilmek 
</HEADLINE>
<TEXT>


Ulusal birikimler ulusalararası markalar yaratıyor. 1997 yılında Atatürk Dış Hatlar Terminali'ni yap - işlet - devret modeli ile alarak, bu sektöre giren Tepe - Akfen - Venture TAV , Ortadoğu'da markalaşma yoluna gidiyor. Dubai ve Tahran'dan sonra Kahire havalimanı inşaatını alan TAV, havalimanı işleten uluslararası devlerin gözlerinin üzerinde olduğu Katar'da Doha, Hindistan'da Bombay ve Yeni Delhi, Rusya'da ise Moskova havalimanları ihaleleri için de yeterlilik aldı Kiev'de aldığı ihale "portakal devriminin", İran'daki ise meclis kararlarını bekliyor, Tiflis'e giriyor... 
Ankara Esenboğa Dış Hatlar Terminali'ni yapan TAV, 29 Ekim 2006'da limanı işletmeye açmaya hazırlanıyor. 

Arafat ailesi ortak 
TAV İcra Kurulu Başkanı Sani Şener "TAV'ın bir metre kare arsası bile yok ancak uluslararası piyasalardan 12 yıllığına 500 milyon dolar kredi bulabiliyor. Çünkü bilgi birikimi, kadrosu oluştu" diyor. 
TAV, önümüzdeki günlerde Mısır'da Kahire Havalimanı temel atma törenini düzenleyecek. Kahire ihalesini, 347 milyon dolar teklifle alan TAV'ın karşısında Suudi Arabistan'ın Bin Ladin ve ABD'nin Turner şirketlerinin kurduğu konsorsiyum vardı. 
Filistin Devlet Başkanı Mahmud Abbas, 2 Şubat 2005'teki seçimlerden sonra ilk ziyaretini Türkiye'ye yapmıştı. Abbas 50 milyon dolara mal olacak Gazze'deki Arafat Havalimanı'nın açılması için, Cumhurbaşkanı Sezer ve Başbakan Erdoğan'dan diplomatik destek istemişti. Bunun üzerine yapılan temasların sonucunda, merkezi Atina'da bulunan, Arafat ailesinin inşaat şirketi CCC ile TAV, Gazze ihalesine girecek. 

Önce ulusal pazar 
Havalimanlarında markalar... 
Aeroports de Paris ADP - Fransa ADP, Paris'in 50 km yarı çapı içindeki tüm sivil havalimanlarını işletiyor. Paris'in 2 ana havalimanı olan Orly ve Charles de Gaulle haricinde, Paris çevresindeki 12 havalimanını yer hizmetleri dahil yönetiyor. 
Vinci - Fransa Fransa'da Chambery ve Grenoble havalimanlarının dışında, Kamboçya'da 2, Meksika'da 13 havalimanını işletiyor. 
Hochtief Airport - Almanya Almanya'da Düsseldorf ve Hamburg, Almanya dışında ise Atina, Sidney ve Tiran havalimanlarının işletmecisi. 
Frankfurt Airport Fraport - Almanya Almanya'da Frankfurt, Frankfurt - Hahn, Hannover, Saarbrücken havalimanlarını, Türkiye'de Bayındır'ın ortağı olan şirket, Peru'da da havalimanı işletiyor. 
British Airports Authority BAA - İngiltere İngiltere'deki 7 havalimanının sahibi. Avustralya'da 6, ABD'de ve İtalya'da biren havalimanı işletmesini üstlendi. 
Amsterdam Airport - Hollanda Amsterdam, Rotterdam, Lelsstad, Eindhoven olmak üzere uluslararası havalimanlarının hepsini işletiyor. ABD'de JFK, Avustralya'nın Brisbane terminalini yönetiyor. 
Aeropuertos Espanoles Navegacion Aerea AENA - İspanya İspanya'da 47 havalimanı işletiyor. Meksika'daki havalimanı işletmesinin yüzde 25.5'i AENA üzerinden gerçekleşiyor. Kolombiya ve Küba'da da havalimanı işletmelerinde hissedar. 
TAV'ın Atatürk Havalimanı sözleşmesi 2 Temmuz'da bitiyor. Yeni yasaya göre, 200 bin metrekare havalimanı işletmiş yerli - yabancı ve yılda 100 milyon dolar ciro gerçekleştiren tüm firmalar bu ihaleye girebilecek. KOBİ'ler için bir şans mı yaratılıyor 



</TEXT>
</DOC>
