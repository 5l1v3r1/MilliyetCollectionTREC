<DOC>
<DOCNO> 340571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/dunya/axdun02.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta intihar saldırısı 22 ölü 
</HEADLINE>
<TEXT>


Hükümetin kurulmasından bu yana terör tırmanışta. Dünkü intihar saldırısında ikisi Amerikalı 4 yabancı ve 18 Iraklı öldü 

DIŞ HABERLER SERVİSİ 


Irak'ta Şii Başbakan İbrahim Caferi'nin hükümeti ilan ettiği 28 Nisan'dan bu yana koalisyon güçlerine, hükümetin kurum ve yetkililerine ve hükümeti destekleyen Kürtlerle Şiilere karşı düzenlenen saldırılarda gözle görülür bir artış yaşanıyor. Dün Irak'ın başkenti Bağdat'ın merkezindeki bir kavşakta bomba yüklü 2 araçla düzenlenen intihar saldırısında aralarında 2 Amerikalının da bulunduğu 4'ü yabancı toplam 22 kişi öldü, 3'ü Amerikalı 35 kişi yaralandı. Saldırıyı, Ürdünlü terörist Zerkavi'nin grubu üstlendi. 
Dün yerel saatle 11.10'da Tahrir Kurtuluş Meydanı'nda yabancı güvenlik şirketlerinin kullandığı araçlardan oluşan bir konvoya yönelik yapılan saldırı sonucunda çok sayıda araç tahrip oldu, çevredeki lüks mağazalar hasar gördü. Cesetlerin bir kısmı yanan araçların içinde sıkışarak kömürleşti. 
Ölenlerden 18'inin Iraklı olduğu belirtilirken, yaralılar arasında kadın ve çocukların da bulunduğu bildirildi. Irak'taki yabancı güvenlik şirketleri Amerikalılarla iş yapan şirketlerin temsilcilerini taşıyor. 

Teröre 10 günde 300 kurban 

Caferi hükümetinin kurulmasından bu yana geçen 10 günde meydana gelen terör saldırılarında 300'den fazla kişi öldü, yüzlercesi yaralandı. 
Caferi hükümetinin kurulmasının ardından 1 Mayıs'ta Musul yakınlarında bulunan Telafer kentindeki bombalı saldırıda 30 kişi ölmüş, bundan 3 gün sonra Kürt kenti Erbil'de Kürdistan Demokratik Partisi KDP bürosuna düzenlenen intihar saldırısında da 60 kişi hayatını kaybetmişti. Önceki gün Irak'ın güneyindeki Suveyre'de meydana gelen bombalı araç saldırısında da 58 kişi öldü, çok sayıda kişi yaralandı. 


</TEXT>
</DOC>
