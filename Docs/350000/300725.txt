<DOC>
<DOCNO> 300725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonyas09.html </URL>
<DATE> 2004/12/24/ </DATE>
<TIME> 03.36 </TIME>
<AUTHOR>  </AUTHOR>
<HEADLINE>
Tatlıses'e babalık davası düştü 
</HEADLINE>
<TEXT>

     Bahri KARATAŞ DHA 

İZMİR'de, konfeksiyon mağazasında tezgahtar olarak çalışan Hatice İptaş, İbrahim Tatlıses'in kızı olduğunu öne sürüp açtığı babalık davası'na gelmeyince dava düştü. Davayı açtıktan bir hafta sonra ortadan kaybolan İptaş aramalara karşın hala bulunamadı. 
     Aslen Şanlıurfalı olan 31 yaşındaki tezgahtar Hatice İptaş, dört ay önce İzmir Nöbetçi Aile Mahkemesi'ne başvurup, babasının İbrahim Tatlıses olduğunu, DNA testi yapılmasıyla gerçeğin ortaya çıkacağını iddia etti. 
     İptaş dilekçesinde, "Benim gerçek annemin adı Hülya, babam ise İbrahim Tatlıses'tir. Annemin bir aldatması sonucu ben dünyaya gelmişim. Öğrendiğime ve duyduğuma göre Hülya isimli annem, beni Fatma İptaş'a evlatlık olarak vermiştir. Şu an kayıtlarda annem olarak gözüken Fatma İptaş benim süt annemdir. Ben 1973 doğumluyum ve adım da Hatice Zeynep Tatlı olmalı. Yıllar sonra bunu öğrendim. İbrahim Tatlıses'in nüfusuna kaydedilmeyi talep ediyorum'' dedi. 
     Davayla ilgili itiraz ve cevap dilekçesi sunan İbrahim Tatlıses'in avukatı Hayrettin Çil, iddianın asılsız olduğunu belirtti. Avukat Çil, dilekçesinde, "Babalık davası, en geç bir yıl içinde açılmadığı için dava zaman aşımına uğramıştır. Ayrıca, Hatice İptaş'ın iddia ettiği tarihlerde müvekkilim İbrahim Tatlıses, Sivas Askeri Orduevi'nde vatani görevini yapmaktaydı. Bu gerekçelerle davanın reddini talep ediyoruz'' dedi. 
     İzmir 7'nci Aile Mahkemesi'nde dün görülen davaya, davalı ve davacı taraftan kimse katılmadı. Hakim, kimse takip etmediği için davayı ortadan kaldırıp duruşmayı bitirdi. Hatice İptaş'ın davasını sürdürebilmesi için üç ay içinde yeni dilekçeyle aynı mahkemeye başvurması gerektiği belirtildi. 
     
     BAŞVURUSUNDAN SONRA KAYBOLDU 
     İzmir'in Yeşilyurt semtinde birlikte yaşadığı annesi Fatma İptaş'tan gizli şekilde davayı açan Hatice İptaş, davanın açılmasından bir hafta sonra kayıplara karıştı. Kızından haber alamayan 60 yaşındaki Fatma İptaş, polise ve savcılığa kayıp başvurusunda bulundu. Polis, Hatice İptaş'ı bulmak için çalışmalara başladı. Yaptığı kayıp başvurusu sonrası kızının İbrahim Tatlıses aleyhine babalık davası açtığı öğrenen Fatma İptaş, şaşkınlık yaşadı. 
     Kızının psikolojik sorunlar yaşadığını, İbrahim Tatlıses'in fotoğrafıyla dolaştığını, "İbrahim Tatlıses benim babam'' dediğini anlatan Fatma İptaş, "Ama mahkemeye gidip dava açması hepimizi şaşırttı. O benim gerçek kızım. İddiaları doğru değil. Neden böyle birşey yaptığını anlamam mümkün değil'' dedi. 
     Fatma İptaş, kaybolduğu günden beri haber alamadığı kızının menfaat düşkünü bazı kişiler tarafından kaçırılmış olabileceğini belirterek "Bulunması için dua ediyorum'' dedi. 
     
</TEXT>
</DOC>
