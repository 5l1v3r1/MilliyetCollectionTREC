<DOC>
<DOCNO> 324811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonspo02.html </URL>
<DATE> 2005/03/18/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Beşiktaş, Trabzonspor derbisi için kampa girdi 
</HEADLINE>
<TEXT>

     Beşiktaş, Trabzonspor ile yapacağı lig maçının hazırlıklarını, bugün yaptığı antrenmanla sürdürdü ve kampa girdi. 
     BJK Nevzat Demir Tesisleri'nde, teknik direktör Rıza Çalımbay yönetiminde gerçekleştirilen antrenmanın ilk yarım saatlik bölümü basın mensuplarına açık tutuldu. Antrenmana koşu ve kısa depar çalışmalarıyla başlayan siyah-beyazlılar, pas çalışmalarının ardından taktik çalışma yaptı. 
     Sakatlığı süren Juanfran antrenmana katılmazken, Ronaldo, Koray ve Okan diğer sahada takımdan ayrı koşu yaptı. 
     Kulüp doktoru Ayhan Optur, Koray ve Okan'ın dünkü antrenmandan kalan hafif sorunları olduğunu, iki futbolcuya koruma amaçlı olarak, bugün sadece koşu yaptırdıklarını, önemli bir sorunları olmadığını ifade etti. 
     Siyah-beyazlılar, Trabzonspor maçının hazırlıklarını yarın basına kapalı çalışmayla tamamlayacak. 
     
</TEXT>
</DOC>
