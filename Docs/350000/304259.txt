<DOC>
<DOCNO> 304259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/yazar/cemal.html </URL>
<DATE> 2005/01/07/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
13 kurşun davası 
</HEADLINE>
<TEXT>


13 kurşun 
İlkokul öğrencisi 12 yaşındaki Uğur Kaymaz'ın vücudundan çıkan 13 kurşun... 
Unutmadınız değil mi Uğur'u 
Babası Ahmet'le birlikte bir akşam vakti, Mardin Kızıltepe'de kurşun yağmuru altında can vermişti. 
TBMM'den İnsan Hakları Komisyonu, AKP ve CHP heyetleri gitti Kızıltepe'ye. Verdikleri raporlar soru işaretleriyle yüklüydü. Birçok ortak nokta vardı açıklanan raporlarda 
Olay hukuksuzluk kokuyordu. 
Olayda anormallik vardı. 
Çatışma yok deniyordu. 
CHP raporunda, ölümlerin silahlı çatışma sonucu meydana gelmediği, tek taraflı yoğun ateş açıldığı kaydediliyordu. 
12 yaşındaki Uğur'un vücudundan çıkan 13 kurşunla ilgili şu cümle yer almıştı raporda 
"Çocuktaki mermi girişlerinden bazılarının düzgün ve sıralı olması da bir çatışma ihtimalinin olmadığını göstermektedir." 
Unutmayın Uğur'u. 
Şimdi dava açıldı. 
İddianame belli oldu 
Dört polis hakkında 12'şer yıl hapis isteniyor. 
Ama bir de sürpriz var 
12 yaşındaki Uğur'un acılı annesi için de 24 yıla kadar hapis talebi var savcının. "PKK yönetici ve sair efradı olduğu" iddiasıyla... 
Evet, dava açıldı. 
Ama soru işaretleri sürüyor. 
Ve konuyu baştan beri yakın takipte tutan bir meslektaşımın deyişiyle, hukuk tanrıçasının elindeki terazi zangır zangır titriyor. 
TBMM İnsan Hakları Komisyonu'ndan, AKP ve CHP heyetlerinin üyelerinden iddianame konusunda olumlu sesler çıkmıyor. 
Kuşkular var. 
Hukuk devleti penceresinden bakıldığında karanlıkta kalan noktaların kırmızı sinyalleri yanıp sönüyor. 
"Devlet ayıp ediyor " dedirtecek belirsizlikler dikkati çekiyor. 
Olay sonrası ortaya çıkan itirafçı ifadesiyle, olay yerinde bulunan silahlarla, soruşturmanın yürütülüş tarzıyla, savcılık-emniyet ilişkileriyle hukukun uyum içinde olmadığını gösteren bazı işaretler de göze çarpıyor. 
Evet, 13 kurşun davası 
Bu davanın çok yakından izlenmesi şart. 12 yaşındaki bir ilkokul öğrencisinin, Uğur'un ölümü karanlıkta kalmasın. 
Bu konuda toplum vicdanı isyan etmesin. Adalet gerçekten tecelli etsin ki toplum vicdanı da rahat etsin. 
Eğer insan hakları diyorsak... 
Eğer hayat hakkı diyorsak... 
Eğer hukuk devleti diyorsak... 
Eğer adalet diyorsak... 
O zaman '13 kurşun'un hesabını sormak zorundayız. Bu davayı çok yakın takipte tutmak zorundayız. 
Bu bakımdan adamsendecilik, kayıtsızlık yalnız hukukun değil, en başta insanlığın ayaklar altına alınması demektir. 
Biraz vicdanı olan 12 yaşındaki Uğur'u, 13 kurşunu ve Kızıltepe'deki bu davayı unutmaz. 
13 kurşun davası iyi izlenmeli 

Not "Kayıp yıllar ve AB farkı" başlıklı yazımla ilgili 9. Cumhurbaşkanı Sayın Süleyman Demirel'den gelen mektubu yarın yayımlayacağım. 



</TEXT>
</DOC>
