<DOC>
<DOCNO> 329264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun61.html </URL>
<DATE> 2005/04/01/ </DATE>
<TIME> 21.31 </TIME>
<AUTHOR>  </AUTHOR>
<HEADLINE>
Tsunami Güney Asya'dakilerin psikolojisini bozdu 
</HEADLINE>
<TEXT>

     Güney Asya'yı 26 Aralık 2004'ta vuran tsunaminin psikolojik sonuçlarını saptamak üzere yapılan bir araştırma, katılımcıların 3'te 2'sinde psikolojik sorunlar olduğunu ortaya koydu. 
     Zürih Üniversitesi'ne bağlı Psikiyatri Merkezi tarafından tsunami felaketinden yakından ya da uzaktan etkilenenlerin psikolojik durumunu saptamak üzere hazırlanan ve Şubat ortasından itibaren internette yayımlanan 44 soruluk teste başta İsviçre, İtalya, Almanya, Fransa ve Tayland gibi ülkeler olmak üzere 64 ülkeden 2441 kişinin katıldığı belirtildi. 
     Merkez, testi çözenlerin yüzde 61,2'sinin depresyon, endişe ve opsesyon gibi psikolojik bozukluklardan şikayetçi olduklarının saptandığını ve bu kişilere bir uzmana görünmeleri tavsiyesinde bulunulduğunu kaydetti. 
     Bu tür psikolojik bozuklukların normal olarak, felaketten 1 ila 6 ay içinde kendini gösterdiği, bozuklukların zamanla nasıl geliştiği konusunda ayrıntılı bilgiye sahip olmak için bu araştırmanın aylarca devam edeceği açıklandı. 
     Güney Asya'yı vuran tsunami, yaklaşık 300 bin kişinin ölümüne neden olmuştu. 
     
</TEXT>
</DOC>
