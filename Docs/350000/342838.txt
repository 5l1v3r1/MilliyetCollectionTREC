<DOC>
<DOCNO> 342838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/ekonomi/eko05.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başka havayollarıyla 7 bin yolcu taşıdık' 
</HEADLINE>
<TEXT>



Onur Air İletişim Direktörü Rauf Gerz, Hollanda, Almanya, Fransa ve İsviçre'den Türkiye'ye gelmek için rezervasyon yaptıran yolculardan hiçbirinin alanlarda kalmadığını, tamamının Türkiye'ye getirildiğini söyledi. 
Gerz, yaptığı açıklamada, söz konusu dört ülkenin uçuş yasağı koymasının ardından tur operatörleriyle diyaloğa geçtiklerini belirterek, "Bulabildiğimiz Türk şirketlerinin uçaklarını kiralayarak operasyonlarımızı gerçekleştiriyoruz" dedi. 
Condor, LTU, Saga Air, MNG, Pegasus gibi şirketlerle de çalıştıklarını ifade eden Gerz, yolcuları komşu ülkelere taşıyıp, oradan otobüslerle transfer ettiklerini anlattı. Uçuş yasağından dolayı turist kaybı yaşanmamasının sevindirici olduğunu, bunun için yoğun çaba sarf ettiklerini vurgulayan Gerz, şunları kaydetti 

Tazminat korkusu 
"Şu ana kadar mağdur olmuş yolcumuz yok. Bir haftada taşımamız gereken 40 bin yolcunun 6 - 7 bini taşındı. Her şey yarın sabah, Hollanda'da yapılacak toplantıya bağlı. Toplantıdan hemen sonra, tüm ülkelerin hava trafiğini açmasını bekliyor değiliz. 
Ancak Onur Air'in Hollanda'dan ciddi manevi tazminat hakkı doğdu. Diğer ülkelere yapamadığımız uçuşlara ilişkin de Hollanda'ya yönelik tazminat hakkımız doğar. Bu nedenle Hollanda haksız olduğunu bile bile direnecektir. Umuyoruz bu süre 1 haftayı geçmez. Öncelikle Hollanda'yı takip eden ülkelerin Almanya, İsviçre ve Fransa'nın, Hollanda'nın bu kararının tuhaflığını algılayıp yasağı kaldırmasını bekliyoruz." 
Gerz, Onur Air'in 2 bin 500 yolcusunun dün, 3 bin yolcunun da bugün diğer havayolu şirketleriyle Antalya Havalimanı'ndan ülkelerine gönderildiğini, 4 ülkeden Antalya'ya da son 2 günde 7 bine yakın yolcu geldiğini sözlerine ekledi. 


</TEXT>
</DOC>
