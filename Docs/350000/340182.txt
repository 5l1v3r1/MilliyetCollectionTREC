<DOC>
<DOCNO> 340182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonsiy06.html </URL>
<DATE> 2005/05/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Gül Kırgızistan halkının yanında olmaya devam edeceğiz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kırgızistan’daki yeni dönemde iki ülke arasındaki ilişkilerin daha anlamlı olacağını ve bütün Orta Asya ülkelerine örnek oluşturacağını söyledi. 
     Gül, Kırgızistan Dışişleri Bakanı Roza Otunbayeva ile düzenlenen ortak basın toplantısında, faydalı görüşmeler yaptıklarını belirtti. 
     Kırgızistan’ın önemli bir kavşakta olduğunu söyleyen Gül, ülkede büyük bir değişikliğin söz konusu olduğunu söyleyerek, bu sürecin Kırgız halkına iyilik getirmesini temenni ettiklerini kaydetti. 
     "Kardeş Kırgız halkının yanında olduğumuzu göstermek için buradayız" diyen Gül, iki ülke ilişkilerinin çok özel olduğunu ve bu ilişkileri daha da geliştirmeyi hedeflediklerini söyledi. 
     Gül, "Yeni dönemde ilişkiler çok daha anlamlı olacaktır ve bütün Orta Asya ülkelerine örnek olacaktır" dedi. 
     10 Temmuz seçimlerinin Kırgızistan için önemli olduğuna işaret 
     eden Gül, Kırgız halkının dünyaya ne kadar demokratik, özgür olduğuna ve yeni adımlar attığına ilişkin sınav vereceğini ve bunda da başarılı olacağına inandığını belirtti. Gül, "İnanıyoruz ki bu devrimden sonra artık Kırgızistan’da daha serbest, demokratik, reformcu, yolsuzluklarla mücadele eden bir dönem başlıyor" dedi. Böyle bir Kırgızistan’ın çok güçlü olacağını ifade eden Gül, bu sayede Kırgızistan’ın bütün Asya ve dünyanın dikkatini çekerek, çekim merkezi haline geleceğini söyledi. 
     
     YATIRIMCILARA ÇAĞRI 
     Yabancı sermayenin Kırgızistan’ı çok cazip bulup kalkınmasına katkı yapacağını umduğunu belirten Gül, "Türkiye olarak da biz Kırgızistan halkının yanında olmaya devam edeceğiz. Geçiş döneminde yapacağımız yardımları kardeşlik sorumluluğu olarak hissediyoruz. Tüm Kırgız halkı yöneticilerine yeni dönemde başarılar diliyoruz" dedi. 
     Bakan Gül, 24 Mart sürecinde Türk yatırımcılarının yaşadığı bazı tatsız olayların hatırlatılması üzerine, "Büyük değişiklikler olurken halkın birikmiş öfkesi bazen sokağa yansır." diye konuştu. 
     Olaylar sırasında birkaç Türk işyerinin zarar gördüğünü söyleyen Gül, bunu hiçbir zaman Kırgız halkının yaptığı bir iş ya da sadece Türk işadamlarına yönelik olarak görmediklerini belirtti. 
     Hiçbir Türk işadamının Kırgızistan’ı terk etmeyeceğini açıklayan Gül, Türk işadamlarının burada yatırıma devam etmesinin dünya işadamlarına en iyi çağrı olduğunu kaydetti. 
     Belli olayların dışarıya yanlış yansıtılabileceğine işaret eden Gül, Kırgızistan’ın yatırım yapılabilecek, yatırımcıların güven içinde çalışabileceği bir yer olduğunu sözlerine ekledi. 
     
</TEXT>
</DOC>
