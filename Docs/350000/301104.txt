<DOC>
<DOCNO> 301104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sonspo19.html </URL>
<DATE> 2004/12/26/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Bakan Şahin Emre ve Suat uçakla Türkiye'ye gelecek 
</HEADLINE>
<TEXT>

     Coşkun Ergül 

Devlet Bakanı ve Başbakan Yardımcısı Mehmet Ali Şahin, Güney Asya'daki depremde mahsur kalan Beşiktaşlı futbolcu Emre Aşık ve eski Galatasaraylı futbolcu Suat Kaya'nın, feribotla Maldiv Adaları'nın başkentine döndüklerini, buradan da uçakla Türkiye'ye geleceklerini bildirdi. 
     AK Parti İstanbul İl Başkanlığı'nın Kızılcahamam Asya Termal Tatil Köyü'nde düzenlediği eğitim toplantısına katılan Başbakan Recep Tayyip Erdoğan ve Şahin, gazetecilerin, Güney Asya'daki depremle ilgili sorularını ayrı ayrı yanıtladılar. 
     Erdoğan, bir gazetecinin, Beşiktaşlı futbolcu Emre Aşık ile eski Galatasaraylı futbolcu Suat Kaya'nın, Hint Okyanusu'nda meydana gelen deprem sonrasında bölgede mahsur kaldıklarına ilişkin bilgiler olduğunu hatırlatarak, ''Size bu konuda bilgi ulaştı mı '' sorusu üzerine, şöyle konuştu 
     ''Suat ve Emre'nin, orada olduğunu öğrendik. Mehmet Ali Şahin, takip ediyor. Henüz daha tam bir sağlıklı netice alınmış değil. Yeni Delhi Büyükelçiliğimiz olayın üzerinde, onlar takip ediyor. Çünkü biliyorsunuz Maldiv Adaları'nda fahri elçimiz var, daha doğrusu konsolosluğumuz var. Yeni Delhi Büyükelçiliği'ne bağlı olarak takip ediliyor. Netice geldiği zaman açıklama yapılır. Şu anda ulaşmış bir bilgi yok. Çünkü şu an telefonları da cevap vermiyor.'' 
     
     BİLGİ, MİLLİ TAKIMLAR ESKİ SORUMLUSUNDAN GELDİ 
     Devlet Bakanı ve Başbakan Yardımcısı Mehmet Ali Şahin de konuyla ilgili bilginin kendisine Milli Takımlar eski Sorumlusu Ayhan Bermek'ten geldiğini söyledi. 
     Suat Kaya ile Emre Aşık'ın futbol ligine verilen aradan dolayı, tatillerini geçirmek üzere Maldiv Adaları'na gitmiş olabileceklerini ifade eden Şahin, ''Ya bir sandalda, ya da bir kara parçasında mahsur kaldıklarını, çok güç durumda olduklarını ifade etmişler'' diye konuştu. 
     Şahin, bunun üzerine, Dışişleri Bakanlığı Müsteşarı Ali Tuygan'ı aradığını ve Tuygan'ın da kendisine, o adanın Yeni Delhi Büyükelçiliği'nin faaliyet alanı içerisinde yer aldığını, bu büyükelçilikle temasa geçeceğini söylediğini kaydetti. 
     Kaya'yı, cep telefondan aradıklarını ancak ulaşamadıklarını belirten Şahin, Kaya'nın, depremden sonra Ayhan Bermek'i arayarak, durumları ile ilgili bilgi verdiğini, Bermek'in de konuyu kendisine ilettiğini vurguladı. 
     ''Nasıl bir kurtarma operasyonu düşünüyorsunuz '' sorusunu Şahin, ''Buradan tabii herhangi bir kurtarma yapacak halimiz yok. Oradaki, durumu da bilmiyoruz. Çok şiddetli bir deprem olmuş, ölenlerin olduğuna dair şifai bilgiler geldi. Ama bizim futbolcularımızın durumuyla ilgili tam bir bilgi yok'' diye yanıtladı. 
     
     TUYGAN VE ACİL DURUM YÖNETİMİ YETKİLİLERİ İLE GÖRÜŞME 
     Şahin, cep telefonu ile eski Galatasaraylı futbolcu Suat Şahin'i, gazetecilerin önünde bir kez daha aradı, ancak ulaşamadı. 
     Bakan Şahin, daha sonra Tuygan ve Acil Durum Yönetimi yetkilileri ile görüştü ve kendisine Aşık ve Kaya'nın feribotla Maldiv Adaları'nın başkentine döndüklerini, oradan da uçakla Türkiye'ye dönecekleri bilgisinin verildiğini söyledi. 
     Irak'ta rehin alınan armatör Kahraman Sadıkoğlu'nun durumuyla ilgili soru üzerine ise Şahin, Sadıkoğlu'nun kurtarılmasıyla ilgili görüşmelerin sürdüğünü bildirdi. 
     Bu arada, Başbakan Recep Tayyip Erdoğan, yurtdışına çıkışlarda alınan ''70 milyon liralık harcın kaldırılmasına'' ilişkin bir soruya karşılık ''Bu konu ile ilgili açıklamamı, genel kurula indiği anda yapacağım'' dedi. 
     Erdoğan, açıklamalarının ardından Kızılcahamam'dan Ankara'ya hareket etti. 
     
</TEXT>
</DOC>
