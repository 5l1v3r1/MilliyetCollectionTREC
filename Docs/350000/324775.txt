<DOC>
<DOCNO> 324775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko51.html </URL>
<DATE> 2005/03/18/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Soyak, Novartis'in bina ve arsasını satın aldı... 
</HEADLINE>
<TEXT>

     Soyak Holding'in konut ve işyeri konularında faaliyet gösteren şirketlerinden Soyak Yapı İnşaat ve Ticaret A.Ş, ilaç şirketlerinden Novartis'in İstanbul'daki genel merkez binasını ve arsasını 17 milyon dolara satın aldı. 
     Soyak Holding'ten yapılan açıklamada, Soyak'ın, Novartis'in bir süredir genel merkez olarak kullandığı Levent Büyükdere Caddesi'ndeki binalarının yerine, yeni bir iş merkezi yapmaya hazırlandığı ifade edildi. 
     Açıklamada, İstanbul siluetine değer katacak bu proje için dünyanın önde gelen mimarlarından alınan tekliflerin değerlendirilmesinde son aşamaya gelindiği belirtilerek, iş merkezinin yapımına 2006 yılının Ocak ayında başlanacağı, inşaatın ise 2007 yılının sonunda tamamlanmasının öngörüldüğü bildirildi. 
     Soyak Holding'e bağlı şirketlerin genel merkezinin yeni yapılacak iş merkezinde olacağı ifade edilen açıklamada, iş merkezinde muhtelif büyüklüklerde ofis kiralamanın da mümkün olacağı kaydedildi. 
     Açıklamada, Soyak'ın büyük kent projelerinin yanı sıra bundan sonra şehir merkezlerinde de konut ve işyeri projeleri geliştireceği dile getirildi. 
     
</TEXT>
</DOC>
