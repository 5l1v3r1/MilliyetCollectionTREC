<DOC>
<DOCNO> 327505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/yasam/yas02.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk tiyatrosu serumla yaşatılıyor ' 
</HEADLINE>
<TEXT>


27 Mart Dünya Tiyatrolar Günü, çeşitli etkinliklerle kutlanıyor 

YASEMİN BAY 

Dünya Tiyatrolar Günü dolayısıyla ITI - UNESCO Türkiye Merkezi adına yayımlanan bildiriyi bu yıl Gencay Gürün kaleme aldı. Gürün, bildiride "Günümüzde Türk tiyatrosu serumla yaşatılan bir hasta durumunda" dedi. Uluslararası Tiyatro Enstitüsü tarafından yayımlanan uluslararası bilidiriyi ise, Theatre du Soleil'in kurucularından Ariane Mnouckine hazırladı. Mnouckine, "Help İmdat" başlıklı bildirisinde "Tiyatro, kurtar beni " diye seslendi. 

Etkinlikler 
Devlet Tiyatroları, Dünya Tiyatrolar Günü'nde Türkiye genelindeki 13 ilde bulunan sahnelerinde, oyunlarını ücretsiz olarak sahneleyecek. Prosedür gereği davetiyeler daha önce dağıtıldığından biletler tükendi, fakat DT yetkilileri, seyircilere mümkün olduğunca yardımcı olacaklarını söyledi. 
Özel tiyatroların birçoğu normal programına devam ediyor. Ancak, İstanbul'da Aksanat Prodüksiyon Tiyatrosu ve Oda Tiyatrosu, perdelerini ücretsiz olarak açacak. İzmir'de de kimi oyunlar ücretsiz, kimileri de düşük fiyatla sahnelenecek. 


</TEXT>
</DOC>
