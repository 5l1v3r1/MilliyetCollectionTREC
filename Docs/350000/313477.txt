<DOC>
<DOCNO> 313477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko38.html </URL>
<DATE> 2005/02/08/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
JTI yetkilileri TEKEL için Maliye'de... 
</HEADLINE>
<TEXT>

     Maliye Bakanı Kemal Unakıtan, TEKEL'in sigara bölümü ile ilgilenen Japan Tobacco International JTİ yöneticileri ile biraraya geldi. 
     Maliye Bakanı'nın Gelirler Genel Müdürlüğü'ndeki makamında gerçekleşen görüşmeye, Özelleştirme İdaresi Başkanı Metin Kilci de katılırken, JTI heyetinde Başkan Yardımcıları Hiroshi Kimura, Frits Vranken, Bölge Başkanı Thomas A. McCoy ile Türkiye Genel Müdürü Bilgehan Anlaş yer aldı. 
     JTI, daha önce TEKEL'in sigara bölümünün özelleştirmesi ihalesinde 1 milyar 150 milyon dolar ile en yüksek teklifi vermiş, ancak teklif yetersiz bulunarak ihale iptal edilmişti. 
     18 Şubat tarihinde son teklif verme süresi dolacak olan TEKEL ihalesinde, JTI'nın tekrar teklif vermesi bekleniyor. 
     Bu arada Bakanlar Kurulu'nun, tütün ve alkollü içkilere uygulanan maktu ÖTV tutarlarında yaptığı artış sigara üreticilerinin tepkisini çekmişti. 
     ÖTV artışı alkollü içki satış fiyatlarına yansıtılırken, sigara üreticileri ise şu ana kadar fiyatlarda herhangi bir ayarlamaya gitmedi. 
     Bugünkü görüşmede, JTI yetkililerinin özelleştirmenin yanı sıra sigaradaki vergi düzenlemelerini de gündeme getirmesi bekleniyor. 
     
</TEXT>
</DOC>
