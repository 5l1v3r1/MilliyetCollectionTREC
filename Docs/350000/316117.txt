<DOC>
<DOCNO> 316117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy26.html </URL>
<DATE> 2005/02/17/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
ABD, "Kuzey Irak'a yığınak" haberini yalanladı 
</HEADLINE>
<TEXT>

     ABD'nin Ankara Büyükelçiliği, ''kuzey Irak'taki Amerikan askeri faaliyetlerinin Türkiye'ye yönelik olarak yapıldığına dair her iddianın gerçek dışı olduğunu'' bildirdi. 
     ''Türkiye'nin Kerkük'ün Kürtlerin kontrolüne geçmesi durumunda bu kente müdahalesi olasılığına karşı, ABD'nin Irak'ın kuzeyine yığınak yaptığına'' dair Guardian gazetesinde çıkan haberin ardından, Amerikan Büyükelçiliği bugün yazılı bir açıklama yaptı. 
     ABD ile Türkiye'nin, Irak konusunda ortak çıkarlar ve kaygıları paylaşan bir diyalog içinde bulunduğu vurgulanan açıklamada, şunlar kaydedildi 
     ''İngiliz The Guardian gazetesinde bu hafta başında yayınlanan ve Amerikan askeri güçlerinin kuzey Irak'taki pozisyonlarını etnik bir çatışma ya da bir Türk müdahalesi olasılığına karşı güçlendirmekte olduğunu iddia eden haber, Türk basını tarafından da alıntılanmıştır. Irak'taki Amerikan askeri güçlerinin konuşlandırılması, görev ihtiyaçları göz önüne alınarak yapılmaktadır. Bu nedenle kuzey Irak'taki Amerikan askeri faaliyetlerinin Türkiye'ye yönelik olarak yapıldığına dair her iddia gerçek dışıdır.'' Büyükelçilik, açıklamasında, Türkiye'nin Irak'taki koalisyon güçlerine verdiği destek ve işbirliğinden memnun duyulduğunu kaydetti. 
     ''Kuzey Irak'taki ABD güçlerinin misyonunun, isyancıların eylemlerini önleyerek, istikrarı sağlama konusunda Irak'a yardımcı olmak olduğu ve son zamanlarda en büyük isyancı eylemlerinin Musul civarında tespit edildiği'' belirtilen açıklamada, ''Türk ordusunun kuzey Irak'a müdahale edeceği konusunda spekülasyon yaratılması sorumsuzca bir davranıştır'' denildi. 
     Açıklamada, Irak'ın komşularından herhangi biri tarafından yapılacak askeri bir harekatın istikrarı sarsacağı ve daha geniş kapsamlı anlaşmazlıklara yol açacağı kaydedilerek, ''Türkiye bunun bilincindedir ve bizim Türkiye'den böyle bir eylem beklememiz için herhangi bir neden yoktur'' ifadesi kullanıldı. 
     
</TEXT>
</DOC>
