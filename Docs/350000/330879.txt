<DOC>
<DOCNO> 330879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonyas08.html </URL>
<DATE> 2005/04/06/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Britney, "Ümitsiz ev kadını" olmadı... 
</HEADLINE>
<TEXT>

     Ekranların ödüllü dizisi ''Ümitsiz Ev Kadınları-Desperate Housewives''ın bir bölümünde konuk oyuncu olabilmek için aylardır yapımcıların kapısını aşındıran Britney Spears hüsrana uğradı. Yapımcılar, ünlü şarkıcıyı diğer oyuncuların önüne geçebileceği düşüncesiyle geri çevirdi. 
     Internetteki ''contact music'' sitesinin haberine göre, başrolünü Eva Longaria, Teri Hatcher, Felicity Huffman ve Marcia Cross'un paylaştığı dizinin bir bölümünde konuk oyuncu olarak görev almak isteyen Spears'ın bu isteği olumlu bulunmadı. 
     Dizinin fanatiği olan ve aylarca dil döken güzel şarkıcının isteğini geri çeviren yapımcılar, buna gerekçe olarak ''ünlü isimlerin dizinin oyuncularının önüne geçmesini arzu etmemelerini'' gösterdiler. 
     Dizide Mike Delfino karakterini canlandıran James Denton da Spears'ın bu çabalarına kendilerinin de tanık olduğunu dile getirerek, ''Britney Spears aylardan beri elemanları aracılığıyla dizide rol almak istediğini iletiyor. Ama bana güvenin bu asla olmayacak. Çünkü Hollywood'daki herkes dizimizde konuk oyuncu olmak istiyor'' dedi. 
     Üçü evli dört kadının gündelik yaşamını konu alan ilgi çekici dizi, Türk ekranlarında da seyirciyle beraberliğini sürdürüyor. 
     
</TEXT>
</DOC>
