<DOC>
<DOCNO> 303394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonsiy11.html </URL>
<DATE> 2005/01/04/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Baykal ''rüşvet'' iddiasını tekrarladı Zenginlik CHP'de beş para etmez 
</HEADLINE>
<TEXT>

     CHP'de kurultay çağrısı ile başlayan "kardeş kavgası" 24 saatte sertleşti. Bugün Baykal ve Sarıgül karşılıklı açıklamalarla birbirlerine yüklendi. 
     CHP Genel Başkanı Deniz Baykal, ''Türkiye'de yaşanan çürümenin CHP'ye de sıçradığını'' ifade ederek, ''Patlatacağız bu cerahati, başka çare yok. Her bünyede olabilir bu cerahat. Kurultay bu cerahati patlatacak ve patlatılan yarayı onaracağız'' dedi. 
     Mustafa Sarıgül ise "Genel Merkezimizin ne sahte savları, ne de genel merkezin baronları benim bu çalışmamı asla ve asla durduramayacaktır. Baykal kendisi çöktü, kendisi gibi düşünmeyen kendi seçtiği kurulları karalama kampanyasına girdi" diye konuştu. 
     
     BAYKAL GRUPTA MEYDAN OKUDU 

     Baykal, partisinin grup toplantısında, dün yaptığı kurultay çağrısına ilişkin değerlendirmelerde bulundu. 
     Türkiye'de yaşanan ''çürümüşlük ve bozulmanın'' toplumun hemen hemen her kademesine yansıdığını ve bundan CHP'nin de nasibini aldığını belirten Baykal, şunları söyledi 
     ''CHP'nin haysiyet divanında rüşvet diye bir şey olması söz konusu olabilir miydi ama oldu. Bu konuyu, CHP'nin yüce kurultayı halledecek. 
     Bu cerahati patlatacağız. Ne yapalım maalesef bizde de çıktı o cerahat... Patlatacağız o cerahati ve onaracağız. Bu yolu birileri geçim yolu haline getirmiş olabilir. Ama herkes bilsin CHP buna alet olmaz. 
     Parayla pulla akıl almaz zengin olabilirsiniz. Ama o zenginliğiniz CHP karşısında beş para bile etmez. Devlet, emniyet, yargı, medya...O güzelim medyaya bile sızabilirsiniz ama CHP'ye sızamazsınız.'' Baykal, Türkiye'yi çürüten ''rüşvet ve yolsuzluk virüsünün'' CHP'ye de bulaştığını ve bunu söylemekten çok acı duyduğunu belirterek, ''CHP, rüşvet alanlara da rüşvet verenlere de pabuç bırakmayacaktır'' dedi. 
     Şişli Belediye Başkanı Mustafa Sarıgül hakkındaki dosyanın görüşülmesinden önce iki Yüksek Disiplin Kurulu YDK üyesinin, bir başka üyeye rüşvet önerdiğini ve bunun dünkü toplantıda da gündeme geldiğini ifade eden Baykal, ''CHP'de bugüne kadar hiçbir kurul kararı parayla satın alınmamıştır, bundan sonra da alınamayacaktır'' diye konuştu. 
     Baykal, partisinin TBMM Grubu'nda iç ve dış siyasi gelişmelere ilişkin değerlendirmelerinin ardından kısa bir süre susarak, ''Evet'' diye sözlerine devam etmek isteyince salonda gülüşmeler ardından da alkışlar yükseldi. ''Anlayışınıza teşekkür ederim'' diyerek sözlerini sürdüren Baykal, Türkiye'de uzun süreden beri yaşanan yozlaşmanın ve çürümenin toplumun bütün kesimlerini etkisi altına aldığını, bir şeylerin bozulduğunu söyledi. 
     ''Biliyorsunuz Hamlet de böyle başlar. 'Kötü giden bir şeyler var' anlayışı, her değerlendirmenin çıkışında vardır'' diyen Baykal, sözlerini şöyle sürdürdü 
     ''Bugün çürüme siyasette, ticarette, yargıda, orduda var. Gazete manşetlerine bakıyorsunuz iki, üç başlıkta rüşvetten söz ediliyor. Türkiye bu hale geldi. Ülkenin bu manzarası karşısında çıkış yolunu siyasette bulacağız. Nasıl Mustafa Kemal en umutsuz ortamdan Türkiye'yi çekip çıkardıysa, Türkiye'deki bu genel çürümenin, nemelazımcılığın artık aşılması gerekiyor.'' Deniz Baykal, 1999 yılında Korkmaz Yiğit'in açıklamalarını izlediği zaman bir şok yaşadığını, ''Biz buna alet olamayız'' diyerek gerekeni yaptıklarını ve bu tavırları karşısında ''İstikrarı bozmayın, size mi kaldı, rahat mı battı '' diye tepkiler aldıklarını söyledi. Baykal, şöyle devam etti 
     ''Türkiye'yi bu mantık batırmadı mı Türkiye'yi 300 milyar dolar borca batıran, boynu eğik konsolos kapılarında vize bekler duruma getiren bu zillete bizi götüren, bu teslimiyet değil mi Kendi kendimize koyduğumuz sansürler, korkular, çekingenlikler değil mi hep bizi bu noktaya getiren Bizi böyle pıstırmadılar mı, böyle sindirmediler mi, teslim almadılar mı 
     Bunu, değiştirmek lazım. CHP'nin bir misyonu varsa bu misyon budur. Biz, Türkiye'nin bu görünen görünmeyen virüslerini etkisiz kılacağız.'' 

     
</TEXT>
</DOC>
