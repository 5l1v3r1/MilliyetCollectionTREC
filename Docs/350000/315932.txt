<DOC>
<DOCNO> 315932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/guncel/axgun01.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbanın da pullusu, tüllüsü, ziynetlisi var 
</HEADLINE>
<TEXT>


Modayı takip eden tesettürlü kadınlar, moda olan desenleri tercih ediyor, saç yapar gibi türbanlarına şekil veriyor. Pullu, 'fantezi' türban kullananlar, mücevherle türbanı süsleyenler var 

Türban, tesettür ve moda 
Yard. Doç. Dr. Özlem Sandıkçı 
Prof. Dr. Güliz Ger 

Moda, başörtüsü seçimini nasıl etkiliyor 
- Sokaklarda görülen şık beyaz pantolonlu, kavuniçi ince keten gömlekli, başındaki kavuniçi - beyaz desenli başörtüsünü önden ve arkadan gömlek yakasının içine sokmuş, uzun ince topuklu, sandaletli kadınlar beğeni, eleştiri ya da hayret uyandırıyor. Dikkatle alışveriş yapan bu kadınlar, eğer bu sezon soyut desenler "moda" ise asla "allı güllü" başörtüleri kullanmayacaklarını söylüyorlar. 

Gayret sarf ediliyor 
Başörtüsünü erkek egemen toplumun kadın üzerindeki baskısının bir simgesi, dini inançların bir ifadesi ya da politik bir simge olarak görmek mümkün. Ancak, başörtüsünün ve bağlama şeklinin seçimine sarf edilen gayret başka boyutların da varlığına işaret etmektedir. Başörtüsü, İslami kurallara uyma ile güzel ve modern olma çabası arasındaki çatışmalı ilişkiyi üzerinde toplamaktadır. 

Leopar desenlisi de var 
Başörtüsünü yaygın bağlama tarzları neler 
- Moda belli bağlama tarzlarını, kumaşları, renkleri ve desenleri dönem dönem yaygınlaştırmaktadır. Bir sene büyük çiçekli desenler moda iken, ertesi sene Burberry ekoseleri, leopar desenleri, soyut şekiller moda olmaktadır. Son 10 - 15 yılda başörtüsü üreten fabrikaların ve ithalatın artışı, defileler, 4 - 6 ayda bir yenilenen başörtüsü koleksiyonları, çeşitliliği ve değişimi artırdı. 
Ankara ve İstanbul'da yaşayan, orta ve üst-orta ekonomik sınıftan, yaşları 20 ila 55 arasında değişen, kendi istekleri ile yaşamlarının farklı zamanlarında kapanmış şehirli kadınlarla giyim kuşam davranışları ve tercihleri hakkında derinlemesine mülakatlar yaptık. Görüştüğümüz kadınlar arasında modayı takip edenler olduğu gibi moda kavramına karşı olanlar da bulunmakta. 
Modaya karşı olanlar "tesettürün modası olmaz" dese bile, tarzlar değişmeye ve çeşitlenmeye devam etmektedir Şal tipi, ucu püsküllü, uzun dikdörtgen fularlar Asmalı Konak olarak tabir ediliyor , tüller, batikler, şifonlar, krepler ve kadife - tül karışımı örtüler tesettürlü kadınların beğenisine sunulmaktadır. 

Asimetrik daha 'havalı' 
Son yıllarda daha "modern" ve spor addedilen fularlar ve küçük kare eşarplar yaygınlaşmış, "havalı" kabul edilen simetrik olmayan bağlama şekilleri ortaya çıkmıştır. Geceleri zengin kadınların başını süsleyen, farklı şeffaf tüllerden oluşan ya da parlak, pullu, yaldızlı kumaşlardan yapılmış, mücevherlerle bezeli broşlarla tutturulan "fantezi" tarzlar belirmiştir. Konuştuğumuz kadınlar "renk ve desen kişisel zevke bağlı" dese de, moda renkler ve desenler daha çok satmakta bağlama biçimleri konusunda da modaya uyulduğu görülmektedir. 

Başörtüsü alışverişinin nasıl yapıldığına ilişkin gözlemler neler 
- Kıyafet ve başörtüsünün renk uyumu, iyi giyinmek isteyen tesettürlü kadınlar için ciddi bir mesele. Bazen istedikleri başörtüsünü bulabilmek için saatlerce dolaşmaktadırlar. 

Yüze göre eşarp 
Satış elemanları müşterilerin kendilerine sık sık "Yüzüme hangi başörtünüz daha iyi gider " sorusunu yönelttiklerini söylüyorlar. Yüzü ince uzun olanlara kare başörtüsü, dolgun ve büyük olanlara yüzü ince gösteren dikdörtgen uzun fularlar, teni beyaz olanlara koyu renkler, esmerlere açık renkler öneriliyor. Başörtüsü bağlama tarzları, hangi markaların tercih edildiği, hatta başörtüsünün marka görünecek şekilde mi, yoksa görünmeyecek şekilde mi bağlandığı, kadınlar arasında konuşma konusu olmakta. 

Saç yapar gibi şekil veriyorlar 

ESTETİK kaygılar sadece renk, kumaş ve "düzgün" görünüm elde etmek için kullanılan aksesuvarların seçimini etkilemiyor farklı bağlama şekilleri de çaba gerektiriyor. Özel olarak tasarlanan, bir kısmı düz renkli, bir kısmı desenli örtüler, örneğin desenli kısmın boyunda, düz renkli kısmın baş üstünde görüneceği şekilde bağlanmakta. Bu güzelleşme çabası açık kadınların saç bakımını, saç rengi, şampuan seçiminini hatırlatıyor. Saç gibi örtü de yüze dikkat çekmektedir. Saçı örtmek amaçlı başörtüsünün saça benzer bir şekilde kullanımı oldukça ilginç bir çelişki yaratmaktadır. 

Sümbül Hanım'ın eşarpları rekor kırdı 

Başörtüsü modasında etkili olan dikkat çekici unsurlar var mı 
- Popüler kültür ve politik ortam da başörtüsü modasını etkiliyor. Televizyonun etkisine en iyi örnek "Asmalı Konak" isimli diziden sonra piyasaya çıkan "Asmalı Konak" veya "Sümbül Hanım" olarak tabir edilen ve 2003 yılında mağazalardan en çok talep edilen eşarplar. Politik olarak aktif olan tesettürlü kadınlar bazıları için moda öncüleri olurken, genel politik ortam da modayı etkilemekte Kamu alanlarındaki başörtüsü yasağı, yaka içine sokulan küçük başörtüsü gibi daha az göze batan, daha modern addedilen stillere yol açmış görünüyor. 
Bu "modern" bağlama stilinin yaygınlaşmasının ardında açık kesime itici görünmemek arzusu yatıyor. 

Aşağılanmamak için 
Konuştuğumuz kadınların çoğu açık kadınlar tarafından aşağılanmamak, alay edilmemek, çirkin ve gerici damgası yememek için çekici bir görünüm sunmanın önemli olduğunu düşünüyor. Tüm bu unsurlar estetiğe verilen önemi artırmaktadır. 
Örtülerdeki renk, kumaş çeşitliliği ile moda olanın pazarlanması, bireyselliği ve statü farkını ortaya koyarak bazılarının beğendiği, bazılarının yerdiği görünümler ortaya çıkarmaktadır. Hem güzel olup hem de dikkat çekmemek çok gayret isteyen karmaşık bir iştir. 

YARIN 
Tesettür mağazaları hakkında ne düşünüyorlar 
Başörtüsü markaysa nasıl bağlanır 
En pahalı markalar hangileri 
Marka ürün tüketmenin "İslami" gerekçesi ne 
Güzellik çabası hangi "dini" nedene dayandırılıyor 


</TEXT>
</DOC>
