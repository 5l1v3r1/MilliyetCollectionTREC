<DOC>
<DOCNO> 340330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/guncel/agun.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Harçlığım feda olsun 
</HEADLINE>
<TEXT>


Aydınlı Melis, Doğu ve Güneydoğu'daki yaşıtları da okuyabilsin diye harçlıklarından biriktirdiği 59 YTL'yi kampanyamıza yolladı. Hem de bizzat üzerini yazdığı zarfla... 

YALÇIN ATA Aydın DHA 

Yazı İşleri toplantısı başlamak üzereyken bir mektup aldık Aydın'dan. Ön kısımda "Doğan Medya Center, 'Baba Beni Okula Gönder' 34202 Bağcılar İstanbul", arkasında gönderen kişinin adı ve adresi yazıyordu. Zarfı açtık. A4 k ğıdına sarılmış bir miktar para dışında ne not, ne yazı vardı. Belli ki hayalindeki bir oyuncağa kavuşmak için biriktirilmişti para. Tam 59 milyon lira vardı. Bir çocuğun kumbarasından çıkmış olmalıydı, çünkü bir 20 milyon, iki 10 milyon, üç adet 5 milyon, üç tane 1'er milyon, iki de 500 bin lira vardı... Paralar buruşmuş, yıpranmıştı. 
Kampanyanın başladığı günden beri verilen her destek duygulandırmıştı bizi, ama bu seferki başkaydı. Belli ki okula giderken verilen harçlıklarla o günkü simit yenilmemiş, bayramda elini öptüğü büyüğünden aldığı para harcanmamıştı. Kendine harcamaya kıyamadığı para belli ki, okuyamayan arkadaşları okuyabilsin diye gönderilmişti. Parayı gönderen kişi olmaya gerek yoktu bunları hissedebilmek için. Belki de bu yüzden toplantı masasında kimse önce yorum yapamadı. Herkes aynı şeyleri hissediyormuşçasına birbirine bakıyordu. Biz Milliyet olarak, çocuk olduğundan emin olduğumuz yardımsever okurumuzu tanımak istedik. Tanımak ve Türkiye'ye tanıtmak. 

Zor ikna edildi 
Adrese gittiğimizde de yanılmadığımızı anladık. Parayı gönderen kişi Aydın Süleyman Demirel Anadolu Lisesi 2. sınıf öğrencisi Melis Güner'di 16 . Ancak o, bağışın gizli kalması gerektiğine inandığı için görüşmeyi kabul etmiyordu. İkna için yardım istediğimiz Aydın Kız Meslek Lisesi anasınıfı öğretmeni anne Servet Güner ve Hürriyet İlköğretim Okulu Müdür Yardımcısı baba İsmail Hakkı Güner'in araya girmesiyle güçbela kabul etti Melis konuşmayı. 
Hik yesini Melis'in kendi ağzından dinleyelim "15 yıldır eve Milliyet alıyoruz. Ece Temelkuran'ın bu kampanya için yazdığı yazılardan çok etkilendim. Bu nedenle de kampanyaya destek olmak istedim. Ben Aydın'da çok rahat bir hayat sürüyorum, ama doğudaki kızların da aynı şekilde okula gitmesini istiyorum. Bir süredir okul harçlıklarımı biriktiriyordum. Bu parayı gönderecektim ama havale çıkarırsam paranın eksileceğini düşündüm. Bu yüzden postalamaya karar verdim. Harçlığım feda olsun." 

Örnek oldun 
Teşekkürler Melis. Paran yerine ulaştı. Yaşıtın kızların kurtulması için Türkiye'nin dört bir yanından yardım yağıyor kampanyamıza. Sen harçlıklarınla hem bağış yaptın, hem de herkesi bir kez daha düşünmeye sevk ettin. 


</TEXT>
</DOC>
