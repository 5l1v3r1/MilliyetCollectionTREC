<DOC>
<DOCNO> 322979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur24.html </URL>
<DATE> 2005/03/11/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Akdeniz Üniversitesi'nin SSK'lıları kabul etmemesine tepki yağıyor 
</HEADLINE>
<TEXT>

     Akdeniz Böbrek Hastalıkları ve Organ Nakli Sosyal Yardımlaşma Derneği Başkanı Mehmet Şahan, Akdeniz Üniversitesi Hastanesi'nin 15 Mart'tan itibaren SSK'lı hastaları kabul etmeyeceğini açıklamasına tepki gösterdi. Şahan, ''İki kurum arasındaki problem hastaları etkiliyor. Hiçbir mazeret sağlığımızdan önemli olamaz'' dedi. 
     Akdeniz Üniversitesi Hastanesi bahçesindeki dernek binasında basın toplantısı düzenleyen Şahan, Akdeniz Üniversitesi Hastanesi'nin 15 Mart'tan itibaren SSK'lı hastaları kabul etmeyeceğini duyurduğunu hatırlattı. Üniversite Hastanesi'nin SSK'nın borçları nedeniyle hasta kabulünü durdurduğuna dikkati çeken Şahan, böbrek ve diyaliz hastaları ile organ nakli yapılan hastaların bundan zarar göreceğini söyledi. 
     Antalya'da 70 civarında SSK'lı hastanın organ nakli için beklediğini ve iki kurum arasında yaşanan problem nedeniyle ölümle yüz yüze geldiğini belirten Şahan, açıklamalarını şöyle sürdürdü 
     ''Bu sorunların yanı sıra Akdeniz Üniversitesi Hastanesi'nde organ nakli olmuş ve sürekli tedavi olması gereken yüzlerce hastamız da mağdur olacak. 15 Mart bizler için karanlık bir gün. Nakil olmak için umuda yolculuğa çıkıp Hakkari, Batman, Van'dan Antalya'ya gelen onlarca hasta da mağdur durumda. Hiçbir mazeret, sağlığımızdan önemli olamaz. İki kurum arasındaki sorunu neden biz hastalar çekmek zorundayız Antalya Valisi'nden yardım bekliyoruz. Yetkililerimiz buna bir çözüm bulsun. Antalya milletvekillerimizden hiç biri bu soruna bir çözüm geliştiremedi. Bizler ölümle yüz yüze kalan insanlarız. Bunun için bir an önce tedbir alınmalı.'' Şahan, sorunun yakın bir süre içerisinde çözümlenmemesi durumunda hastaların açlık grevi, oturma eylemi ve son çare olarak Ankara'ya yürüme eylemi gerçekleştireceklerini kaydetti. 
     ''Uygun böbreğin bulunduğunu ancak SSK ile sorun yaşanması nedeniyle ameliyat olamama durumuyla karşı karşıya kaldığını'' anlatan Şükrü Toprak 56 , yetkililerden bir an önce sorunu çözmelerini istedi. 
     Hemodiyaliz hastası Nazlı Akdoğan 44 da SSK ile yaşanan problem nedeniyle Akdeniz Üniversitesi'nde sürekli olması gereken tedavinin yapılamayacağını söyledi. Akdoğan, ''Hayatta kalabilmem için mutlaka burada tedavi olmak gerekiyor'' dedi. 
     Dernek üyeleri ve hastalar daha sonra dernek bahçesinde, ''Yaşam Hakkı İstiyorum'', ''Takılan böbrek geri alınır mı'' yazılı pankart açtılar. 
     
</TEXT>
</DOC>
