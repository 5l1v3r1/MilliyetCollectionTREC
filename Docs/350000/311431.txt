<DOC>
<DOCNO> 311431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur07.html </URL>
<DATE> 2005/02/01/ </DATE>
<TIME> 02.22 </TIME>
<AUTHOR>  </AUTHOR>
<HEADLINE>
İnanılmaz kaza 
</HEADLINE>
<TEXT>

     Enis YILDIRIM DHA 

      TRABZON'da, içinde elektrik hatlarının da bulunduğu rögarda temizlik yapan belediye işçisi yaşındaki Kemal Topal, kafasını rögar deliğinden çıkarınca yoldan geçmekte olan bir otomobilin çarpması sonucu ağır yaralandı. 
     Olay, Orta Mahalle, İstiklal Caddesi'nde dün saat 13.30 sıralarında meydana geldi. Akçaabat Belediyesi'nde temizlik işçisi olarak çalışan Kemal Topal, elektrik hatlarının da içinde bulunduğu rögara girdi. Yağmur suları nedeniyle rögara dolan kumları temizleyen Topal, işini bitirince kafasını rögardan dışarı çıkardı. Bu sırada yoldan geçmekte olan Orhan Güner yönetimindeki 61 ER 680 plakalı özel otomobil, Kemal Topal'ın kafasına çarptı. Çevreden yetişenler tarafından rögardan çıkartılıp Akçaabat Devlet Hastanesi'ne kaldırılan Topal, daha sonra Karadeniz Teknik Üniversitesi Tıp Fakültesi Farabi Hastanesi'ne sevk edildi. Yoğun Bakım Ünitesi'nde tedavisi süren Topal'ın hayati tehlikesinin devam ettiği açıklandı. 
     Belediye ekiplerinin, kazanın meydana geldiği İstiklal Caddesi'nin giriş ve çıkışını trafiğe kapattıkları ancak caddeye bağlantılı bir tali yolu kapatmadıkları ve otomobilin de bu yoldan caddeye girdiği belirlendi. 
     Kazanın ardından otomobil sürücüsü Orhan Güner, Akçaabat İlçe Emniyet Müdürlüğü ekiplerince gözaltına alındı. Olayla ilgili soruşturma sürüyor. 
     
</TEXT>
</DOC>
