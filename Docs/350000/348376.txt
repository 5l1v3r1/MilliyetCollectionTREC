<DOC>
<DOCNO> 348376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonyas17.html </URL>
<DATE> 2005/06/02/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Bob Geldof'un konser ve yürüyüş planı ortalığı karıştırdı 
</HEADLINE>
<TEXT>

     Ünlü pop şarkıcısı Bob Geldof'un temmuz ayı başında İskoçya'da düzenlenecek G-8 zirvesinden önce, dünyanın beş ayrı kentinde eş zamanlı olarak ''Live-8'' konserleri ve Edinburg'da yürüyüş düzenleme planı, İngiltere'de güvenlik konusunda endişelere ve tartışmalara yol açtı. 
     Geldof'un Edinburg'a bir milyon kişiyi çağırdığına dikkati çeken İngiliz basını, polis şefleri ve hükümetin kentte önemli bir güvenlik zaafiyeti doğmasından endişe ettiklerini yazdı. 
     Edinburg'un yerel yöneticileri de, Geldof'un bir milyon kişiyi toplama planını kendilerine danışmadan yaptığını, kentin bu kalabalıkta bir yürüyüşü kaldıramayacağını söylediler. 
     Bu arada, Afrika'daki yoksulluk ve açlığı protesto etmek ve bölgeye yardım yapılmasını sağlamak amacıyla konser organizasyonunda başı çeken Geldof'a, Afrikalı sanatçılardan eleştiri geldi. 
     Pek çok Afrikalı sanatçının yapımcı ve menejerliğini üstlenen Wrasse Plak şirketinden Ian Ashbridge, Geldof'un bütün organizasyonda öne çıkmasında rahatsızlık duyduklarını, ünlü sanatçının Batı'yı eleştirirken, sanatçı seçimlerini ''Batılı gözüyle'' yapmasını kabullenemediklerini söyledi. 
     Konser ve yürüyüşle ilgili tartışmaların bir başka boyutunu da mali yön oluşturdu. Bazı gazeteler, yapılan organizasyonun büyüklüğü nedeniyle vergilendirmeden sonra yardım için çok küçük bir miktarın kalacağını öne sürdü. The Times gazetesi, ''Gelir ancak masrafları karşılayacak, fakirliği gidermek ise bir başka bahara kalacak'' diye yazdı. 
     
</TEXT>
</DOC>
