<DOC>
<DOCNO> 318660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur48.html </URL>
<DATE> 2005/02/25/ </DATE>
<TIME> 20.02 </TIME>
<AUTHOR>  </AUTHOR>
<HEADLINE>
Avrupalı bilim adamlarına göre Mars'ta hayat var 
</HEADLINE>
<TEXT>

     Avrupa Uzay Ajansı ESA bilim adamlarına göre, Mars gezegeninde geçmişte hayat vardı ve büyük olasılıkla bugün de var. 
     ESA Mars projesinden Agustin Chicarro, bir hafta süren ve ajansın bu gezegenin yörüngesine gönderdiği uydudan alınan bilgilerin değerlendirildiği bilimsel konferansın ardından yaptığı açıklamada, ''Mars, Güneş Sistemi'nde Dünya'ya en çok benzeyen gezegen. Yeni örnekler toplanması için bu gezegene yeni bir uzay aracı göndermek istiyoruz'' dedi. 
     Mars'ın ekvator bölgesinde 5 milyon yıl önce oluşmuş bir buz denizi belirlediklerini söyleyen Chicarro, ''kutup bölgesinde de volkanik faaliyetlerin devam ettiğine inanıyoruz'' diye konuştu. 
     Uydudan gelen bilgilerin, Mars'ta ozon tabakasının olmadığını gösterdiğini kaydeden bir diğer bilim adamı Jean-Loup Bertaux, ''Bu tabakanın olmaması nedeniyle güneş fırtınaları ve morötesi ışınlar gezegenin yüzeyini kasıp kavuruyor'' dedi. 
     Bertaux'a göre, Mars'taki ozon tabakasını, atmosferinde biriken su buharı çökertti. Bilim adamına göre, dünyadaki küresel ısınmanın bir sonucu olarak atmosferin en üst tabakasındaki su buharı da giderek artıyor ve bu da tıpkı Mars'taki gibi, ozon tabakasını tahrip edici bir sonuca yol açıyor. 
     Konferans sonunda açıklama yapan bilim adamlarından Vittorio Formisano'ya göre de Mars'ta hayat olmasının en önemli ipucu, bu gezegende bulunan metan gazı ve formaldehit. 
     Formisano, ''Gezegende o kadar çok metan var ki, bunun kökeninin organik olduğunu düşünüyoruz. Bu kadar çok metanın tek kaynağı, muhtemelen yaşam olmalı'' dedi. 
     Konferansa katılan, NASA'dan Everett Gibson da Mars'ta hayat olma olasılığının yüzde 25'i bulduğunu belirterek, ''bu nasıl bir yaşam biçimi olabilir '' sorusuna ise ''Bakteriyel'' karşılığını verdi. 
     
</TEXT>
</DOC>
