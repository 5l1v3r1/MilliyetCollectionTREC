<DOC>
<DOCNO> 330622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/spor/ygokce.html </URL>
<DATE> 2005/04/06/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Adalet kapıyı çalınca 
</HEADLINE>
<TEXT>


Moda heveslerle adını Süper koyduğumuz Türkiye Ligi'nin dedikodu, şaibe, şike ve teşvik primi ile polemiklerin ötesinde de yadsınamaz gerçekleri var. 
O gerçeklerin en başında TV yayın haklarının adaletsiz ve gaddarca paylaşımı, çözülmesi gerekli acil bir sorun olarak ortada duruyor. 
Üç Büyükler, havuz öncesi yaptıkları ikili anlaşmalarla - kanalları da birbirine kırdırarak - TV maç yayınlarından parsayı götürdüler. Sonradan Şenes Erzik'in çabaları ve UEFA'nın yayın talimatları doğrultusunda havuz organizasyonu oluşturuldu. Türkiye Ligi, takımlar ve maçların tümüyle değerli bir ürün olarak pazara sunuldu, resmi bir yayıncı eliyle TV'den yayınlanmaya başladı. 
Başlangıçta kabul edilen kriterler artık eskimeye, aşınmaya ve yıpranmaya başladı. Trabzonspor'la birlikte şampiyonluk kazanmış kulüplerin ayrıcalıklı durumu, ligin toplam kalitesini, rekabet dengesini, futbolun gelişmesini önleyen önemli bir sorun haline geldi. Hiç hesapta olmayan TV yayınlarıyla yepyeni bir kalemden ummadıkları biçimde gelir elde etmeye başlayan öteki kulüplerden itirazlar isyana dönüştü. Halil Özer'in, Samsunspor Başkanı İsmail Uyanık'la yaptığı söyleşi, bunun en önemli göstergesidir. 

Erzik'i dinleyin 
Eğri oturup doğru konuşalım... Naklen yayın gelirinin yarısını dört kulübün, kalan yarısını da öteki kulüplerin almasına dayalı havuz sistemi, artık hiç kimsenin savunamayacağı bir ayrıcalık örneği olarak terkedilmelidir. Yiğiter Uluğ'un, CNN'deki Santra programında konuk ettiği UEFA Asbaşkanı Şenes Erzik'in de söylediği gibi, havuz sisteminde tarihsel kimlikler bir kenara konmalı, sportif başarı kriterleri öncelik almalıdır. Türkiye'deki havuzun mimarı bunu söylüyorsa, eski sistemde direnmenin hiçbir yararı yoktur. 
Yayın haklarından gelen parayı belli dilimlere ayırarak paylaştırmak, adaletli çözümün ilk adımı olabilir. Lige katılan tüm takımlara eşit olarak verilecek isim hakları, şampiyonlar için ayrılmış bir yüzdenin, kazanılmış şampiyonluk sayılarına göre paylaştırılması, beş yıllık dönemlerde takımların elde ettiği puana göre ayrı bir ödeme, o sezon oynanan her maçta takımların kazanacakları puan karşılığı alacakları ücret bu dilimlemeye esas alınabilir. Kulüplerin reytingi için de bir pay ayrılmalı, ama bu durum asla sportif kriterlerin önüne geçmemelidir. Dijital platformda her maçın naklen yayınlanması, her kulübün izlendiği oranda gelir elde etmesi olanağı da hayata geçirilmelidir. 

Akıllı hamle 
Fenerbahçe Başkanı Aziz Yıldırım, geçen hafta sonunda akıllı bir hamle yaparak Anadolu kulüplerinin yanında yer aldığını belirterek, yayın gelirinin puana göre paylaştırılmasını önerdi. Fenerbahçe, Türkiye Futbol Federasyonu'nun hazırladığı farklı taslaklara göre yayın gelirinden en fazla 5 milyon dolar kaybedecek... Bugünkü başarı düzeyi, Fenerium satışları, taraftarının ilgisi, reklam ve pazarlama alanındaki başarıları, sponsorları ile kaybını fazlasıyla telafi edebilecektir. Öteki büyüklerin kayıplarını telafi etmeleri o kadar kolay olmayacak. Neresinden bakarsanız bakın, ezeli rakiplerini sinirlendirse de akla ve vicdana uygun bir hamle bu 
Öte yandan TFF'nin yayın gelirlerinden aldığı yüzde onluk pay da tartışılmalı... 
Bu payın azaltılmasından daha önemli olan, futbolun gelişmesine harcanıp harcanmadığıdır. Gereksiz şaibe söylemleriyle tez savunmak hiç de sportmence gelmiyor bana 

Hagi ve Vural 

Biri cep telefonunu kaybetmiş, ya da öyle sanıyor... Paniğe kapılmış, otobüsün çevresindeki yüzlerce Galatasaray taraftarına hırsızsınız diye bağırıyor... 
Yüz kızartacak bir görgüsüzlük örneği... Sonradan paltosunun cebinde bulup bulmaması hiç de önemli değil. Sana I love you Hagi diye bağıran insanlara vereceğin karşılık hiç de bu olmamalıydı... 
Ayaklarına sağlık, futboluna hepimiz hayrandık. Ant- renörlüğün için henüz beklemedeyiz. 
Ama şu tavrınla çok da adam olduğunu söyleyemeyiz Bay Hagi 
Kırmızı kart gören iki futbolcusunu milyonların gözü önünde döven Ankaragücü Teknik Direktörü Yılmaz Vural, bir tarihte bana sormuş, ısrarla yanıt istemişti 
- Abi söyle Milli Takım hocalığı için benim neyim eksik 
O gün yanıt vermediğim, gülüp geçtiğim bu soruya bugün de yanıt vermiyorum... 

Padişahım çok yaşa 

TFF Başkanı Levent Bıçakcı, dört büyüklerin demeç savaşlarına son vermek amacıyla pazartesi günü bir barış yemeği düzenledi... 
Galatasaray Başkanı Özhan Canaydın, Beşiktaş Başkanı Yıldırım Demirören ve Trabzonspor Başkanı Atay Aktuğ, tam saatinde toplantıya katıldılar. Ama karşılarında muhatapları yoktu. Fenerbahçe Başkanı Aziz Yıldırım, Bayan Basketbol Takımı'nın maçı için İtalya'da olduğunu bildirerek yemeğe katılmamıştı. Kulübü, ikinci Başkan Nihat Özdemir temsil ediyordu. 
Sonradan öğrendik ki Yıldırım, o sabah özel bir uçakla İtalya'dan dönmüş, istese pekala yemeğe yetişebilirmiş. 
Bu davranışın şifresini çözmek o kadar zor değil. 
Hepimiz tarih okuduk... 
Osmanlı, Avrupalı krallarla karşı karşıya geldiği zaman hep gücünü koyardı ortaya... Güçlü olduğu dönemlerde, Kral'ın Padişah'la değil, ancak Osmanlı'nın veziri ile muhatap olabileceğini dikte ettirirdi. 
Biz yine bildiğimizi söyleyelim. 
Bu yemeğe icabet biçimi Fenerbahçe gibi büyük bir kulübe hiç yakışmadı 



</TEXT>
</DOC>
