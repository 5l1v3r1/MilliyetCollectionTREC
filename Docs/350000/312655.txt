<DOC>
<DOCNO> 312655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/soneko05.html </URL>
<DATE> 2005/02/05/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Şener Mortgage sistemi 2005 sonunda devreye girecek 
</HEADLINE>
<TEXT>

     
     Erdem SÜREK- Burak GEZEN- Hakan UÇAR ÇANAKKALE, DHA 

     

DEVLET Bakanı ve Başkan Yardımcısı Abdüllatif Şener, çeşitli açılış ve ziyaretlerde bulunmak üzere Çanakkale'ye geldi. Mortgage sisteminin yaşama geçirilmesi için bazı yasalarda düzenleme ve değişiklikler yapılması gerektiğini söyleyen Şener, sistemi 2005 yılı sonunda devreye sokmayı planladıklarını anımsattı. 
     Başbakan Yardımcısı Abdüllatif Şener, Çanakkale Valiliği önünde törenle karşılandı. Şener, polis tören mangasını selamlayarak Valiliğe girerken önüne Valilik girişinden merdivenlerde uzanan kırmızı halı serildi. Böylece Bakanın buzlu zeminde kaymaması için önlem alındı. Halı serili zeminin çevresine tuz atılarak ikinci bir önlem alındı. 
     Polis mangasının hemen arkasında töreni izleyen bir kadın, Başbakan yardımcısı Şener'i görebilmek için kalabalığa doğru yaklaşmak istedi. Bu sırada kar yağışından dolayı kayganlaşan zeminde kayıp düştü. Atılıp kadına yardımcı olmak isteyen koruma polisinin de başına aynı şey geldi, polis memuru da düşmekten kurtulamadı. 
     
     SİGARALI POZUMU ÇEKMEYİN 

     Abdüllatif Şener, Çanakkale'ye Ticaret ve Sanayi Odası'nın düzenlediği vergi rekortmenleri ödül törenine ve Onsekiz Mart Üniversitesi'nin Terzioğlu Kampüsü'ndeki Su Ürünleri Fakültesi'ne ait binanın açılışı için geldi. Şener, Valilik ziyaretinde kendisini izleyen televizyon muhabirlerine RTÜK uyarısında bulundu. 
     Şener, kente ilişkin brifing veren Vali Süleyman Kamçı'nın sözünü keserek, "Sigaralı pozumu çekmeyin. Çünkü RTÜK kurallarına göre zaten yayınlanması yasaktır. Beni sevenler çoktur. Tiryakilerin sayısını artırabilirsiniz'' dedi. Şener, Valilik ziyaretinde gazetecilerin sorularını da yanıtladı. 
     Şener, yanlışlıklarla cezaevinden tahliye edilen Haluk Kırcı'nın Türkiye'ye iadesine ilişkin soruya, "Konuyla ilgili olarak İçişleri Bakanı ve Adalet Bakanı gerekli açıklamaları yapmıştır. Kırcı zaten uzunca bir süredir takip ediliyordu. Yol boyu haberleri takip edemediğimizden, ayrıntılar hakkında bilgi sahibi olmadığımdan değerlendirme yapmayayım'' karşılığını verdi. 
     Mortgage ipoteğe dayalı konut finansmanı sistemi hakkında açıklamalarda bulunan Şener, "Bu sistemle ilgili konut edinme hakkındaki çalışmalar devam ediyor. Bu sistemin yürürlüğe girebilmesi için yasal bazı İcra İflas Kanunu ve Tüketici Kanunu gibi kanunlarda düzenlemelere ihtiyaç var. Bu çalışmalar tamamlandıktan sonra metin Bakanlar Kurulu'na ve daha sonra kanun tasarısı olarak TBMM'ye intikal ettirilecektir. Bu kanun yasalaşmadan ve kanun sonrası idari düzenlemeler yapılmadan, sistem yürürlüğe giremez. Ama zaman zaman bazı panolarda, gazetelerde sanki bu sistem üzerine dayalı bir kredilendirme sistemi mekanizması kurulmuş gibi duyurular yapılmaktadır. Bunların Mortgage sistemi ile hiç bir ilgili bağlantısı yoktur'' dedi. 
     Abdüllatif Şener, Valilik ziyaretinin ardından AKP İl Başkanlığı'na giderek partililerle görüştü. Şener, daha sonra da SSK Hastanesi'nde tedavi gören besteci Teoman Alpay'ı ziyaret etti. 
     Şeker hastalığına bağlı olarak sağ ayağı kangren olan ve 25 Ocak'ta ameliyatla kesilen ünlü besteciyi hasta yatağında ziyaret eden Şener, "geçmiş olsun'' dileğinde bulundu. Şener, "İzmirli bestekar Avni Anıl'ı evinde ziyaret ettik. Çanakkale'ye gideceğimi söyledim. Mutlaka hastaneye uğrayıp Teoman Alpay'ı ziyaret edin ve benim de geçmiş olsun dileklerimi iletin' dedi. Biz de Avni Anıl'ın geçmiş olsun dileklerini iletmek istedik. Size çok selamları var'' dedi. Bir süre Teoman Alpay ile sohbet eden ve sağlık durumu hakkında bilgi alan Şener, ziyaret sonrası yaptığı açıklamada, "Teoman Alpay çok ünlü bir bestekardır. Yıllara damgasını vurmuş Samanyolu gibi daha bir çok şarkıyı bestelemiştir. Çanakkale aynı zamanda bestekarları ve sanatçılarıyla da ünlü bir kenttir'' diye konuştu. 

     
</TEXT>
</DOC>
