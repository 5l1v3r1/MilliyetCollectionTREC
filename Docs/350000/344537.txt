<DOC>
<DOCNO> 344537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sondun09.html </URL>
<DATE> 2005/05/21/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Tacar Soykırım ülkelere değil, sadece şahıslara yönelik kullanılabilir 
</HEADLINE>
<TEXT>

     UNESCO görevlisi emekli Büyükelçi Pulat Tacar, "soykırım"ın hukuki bir deyim olduğunu ve ülkelere değil, sadece şahıslara yönelik olarak kullanılabileceğini söyledi. 
     Büyükelçi Tacar, Türk Dernekleri Girişimi tarafından Almanya’nın başkenti Berlin’de düzenlenen "Ermeni Sorununun Hukuksal, Siyasal ve Etik Yanları" konulu konferanstaki konuşmasında, "Soykırım, hukuki bir deyimdir ve ülkelere değil, sadece şahıslara yönelik kullanılabilir" dedi. 
     Oluşmuş önyargıları ve kanıları değiştirmenin çok zor olduğuna işaret eden Tacar, bunun çok ciddi bir sorun olduğunu ve çözümünün kuşaklar boyu sürebileceğini belirtti. 
     Sözde Ermeni soykırımı konusunun Fransız meclisinden sonra Alman federal meclisinde de gündeme getirildiğini hatırlatan Tacar, "Bu tür girişimler karşısında sağlıklı bir direnç göstermemiz lazım. 
     Haksızlıklar insanı zıvanadan çıkartabilir, ancak itidalli davranmalı ve haklarımızı yasal çerçevelerde korumaya çalışmalıyız" şeklinde konuştu. 
     "Madalyonun iki yüzü vardır. Her iki yanına da bakılmalı" diyen Tacar, Türkiye’nin doğusunda geçmişte ayaklanmaların olduğunu, Osmanlı devletinin, Van’da 30 bin kişinin Taşnaklar tarafından katledilmesinden sonra tehcir kararı aldığını anlattı. 
     Bölgede gasp ve öldürme olaylarının yaşandığını ifade eden Tacar, "Ancak bunlar karşılıklı olmuştur. O dönemden kalma belgeler vardır. 
     Alman meclisine getirilen karar tasarısı da bu belgelere dayandırılmaktadır. Ancak ortada başka belgeler de vardır ve bunlar ortaya çıkartılmıyor" dedi. 
     Olayların ahlaki ve etik yanına da değinen Tacar, "Biz hiç bir toplu katliama alkış tutacak değiliz. Ölümlerden dolayı mutlu olduğumuzu düşünenler bile var. Bize, sizden belge istiyoruz diyorlar. 
     Gösterince de başka şeyler istiyorlar. Burada başka bir siyasi irade mevcut" diye konuştu. 
     Tacar, Türk ve Ermeni halkları arasındaki bir araştırmaya da değinerek, "Bu araştırma, halkların birbirlerini hiç tanımadıklarını ve özellikle Ermeni halkının Türklerden nefret ettiğini ortaya koydu. 
     Halbuki ben Erivan’a yaptığım bir ziyaret sırasında insanların bizimle yakınlaşmak istediklerini hissettim. Başbakanımız da Ermeni Müzesi’nin açılışını yaptı. Bence bunlar önemli adımlardır" dedi. 
     Büyükelçi Tacar, bazı Avrupa ülkelerinin Türkiye’nin AB üyeliğine neden karşı çıktıkları şeklindeki bir soruyu da, "Maalesef birçok Avrupalı Türkiye’yi çeşitli nedenlerden dolayı bir Avrupa ülkesi olarak görmüyor" diye yanıtladı. 
     Türkevi’nde düzenlenen toplantıya, Türkiye’nin Berlin Büyükelçisi Mehmet Ali İrtemçelik, Berlin Başkonsolosu Aydın Durusoy ve Konsolos Bileda Kaçar ile çok sayıda Türk dernek temsilcisi ve işadamı katıldı. 
     
</TEXT>
</DOC>
