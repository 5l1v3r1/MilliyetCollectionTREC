<DOC>
<DOCNO> 325358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sontur33.html </URL>
<DATE> 2005/03/20/ </DATE>
<TIME> 20.04 </TIME>
<AUTHOR>  </AUTHOR>
<HEADLINE>
Türk Bayrağının yakılmak istemesine Şener'in cevabı 
</HEADLINE>
<TEXT>

     Devlet Bakanı ve Başbakan Yardımcısı Abdullatif Şener, Mersin'de Nevruz kutlamaları sırasında bir grup tarafından Türk Bayrağı'nın yakılmak istenmesiyle ilgili olarak, ''Her vatandaşın huzur ortamına dikkat etmesi lazım'' dedi. 
     Şener, Mersin Valisi Atilla Osmançelebioğlu'nu makamında ziyaret ederek, kentin sorunlarıyla ilgili bilgi aldı. 
     Daha sonra AK Parti Mersin İlçe Teşkilatı'nı ziyaret eden ve basına kapalı teşkilat toplantısına katılan Şener, toplantının ardından basın mensuplarının sorularını yanıtladı. 
     Bir gazetecinin Mersin'deki Nevruz kutlamaları sırasında Türk Bayrağı'nın yakılmak istenmesiyle ilgili bir soru üzerine Şener, ''Her vatandaşın huzur ortamına dikkat etmesi lazım. Bu ülkede yaşanacak huzurun herkese faydası vardır. Huzursuzluk ise herkesi rahatsız eder. Zaman zaman bu hassasiyete uymayan davranışlar içinde bulunanlar ise yasaların çizdiği sınırlar içinde gerekli cezalara çarptırılır'' dedi. 
     Yeni TCK ile ilgili bir başka soru üzerine de Şener, yeni TCK ile ilgili değerlendirmelerin haklı olabileceğini belirtti. 
     Şener, şunları kaydetti 
     ''Ancak, şunu da bilmek lazım ki bu yasa mecliste uzun süre kaldı. Yasayı hazırlarken binin üzerinde kurum ve kuruluşun görüşü alındı. Bu yasama sürecinde de şimdiki itirazların hiçbirisi yapılmamıştı. Halbuki, bu yasa çıkarken basında 'özgürlükçü yasa' diye nitelemelerde bulunulmuştu. Demek ki yasalaşma süresince herkesin meclisten geçen kanunların ne getirip ne götürdüğüne dikkat etmesi gerekir. Ancak, tüm bunlara rağmen bazı eksiklikleri düzeltilmesi konusunda bunlara da dikkat etmek gerektiği düşüncesinde olduğumu belirtmek isterim. Ama şu anda hükümetin gündeminde uygulamanın ertelenmesi gibi bir konu yok.'' Vali Osmançelebioğlu da turizm alanında altyapı eksiklikleri dolayısıyla yatırımcıların bölgeye ilgi göstermediğini, bu konuda desteğe ihtiyaç olduğunu ifade etti. 
     Osmançelebioğlu, Mersin Üniversitesi'nin alacağı 71 milyon dolarlık dış krediyle ilgili girişimlerde bulunulmasını beklediklerini sözlerine ekledi. 
     
</TEXT>
</DOC>
