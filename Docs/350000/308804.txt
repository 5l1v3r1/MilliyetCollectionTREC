<DOC>
<DOCNO> 308804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/yazar/uras.html </URL>
<DATE> 2005/01/24/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İstanbul Londra'dan ucuz 
</HEADLINE>
<TEXT>

LONDRA 

Eski yıllarda hanımlarımız Londra'ya kürk almaya, markalı giysi almaya giderdi. Erkekler elbise diktirmek için "İngiliz kumaşı" alırdı. Çocuklarımız İngiliz okullarında okurdu. Entelektüellerimiz İngiliz müzikallerini izlerdi... 
Kısa sürede çok şey değişti. Şimdilerde hanımlarımız, erkeklerimiz, kürkü, markalı giysileri Türkiye'de her mağazadan satın alma imkanına sahip. Çocuklarımız ABD'deki okulları tercih ediyor. Hükümet tiyatrolara yardımı kestiği için müzikallerin eski parlak dönemi sona erdi. 
Çok önemli bir değişim daha var. Yakın zamana kadar hastalarımız şifa aramak için Londra'ya koşar, hanımlarımız yüzlerinin kırışıklıklarını gidermek, genç görünmek için İngiliz hekimlerinin kapısında bekleşirdi. Şimdilerde İngiliz sağlık sisteminin çökmesinden yakınan İngilizler Türkiye'ye tedaviye geliyor. Hanımlarımız genç görünmek için Türk uzmanlardan yardım alıyor. 
İngiltere'nin cazibesini yok eden iki gelişme daha var. 1 İngiliz malı imajının yok olması. 2 İngiliz lirasının aşırı değer kazanması. Eskiden biz Türkler için İngiliz malı "kalite simgesi"ydi. "Asılacaksan İngiliz ipiyle asılacaksın" diyerek İngiliz mallarına hayranlığımızı ifade ederdik. 

İngiliz malı yok oldu 
Günümüzde "İngiliz malı" diye bir şey kalmadı. Küreselleşme sonucu "markalar" piyasaya hakim oldu. Şimdi tüketici "marka" satın alıyor. Markalı ürünün nerede üretildiği kimseyi ilgilendirmiyor. Aynı markayı taşıyan bazı mallar Çin'de, diğerleri Türkiye'de üretebiliyor. 
Marka aynı. Ürün aynı... Ha İngiltere'den satın almışsınız, ha Türkiye'den satın almışsınız. İngiltere'de satılan malların aynısı Türkiye'deki mağazalarda da mevcut. Üstelik bizde daha ucuz... 
Nasıl olur diye soracaksınız. 1 Türk lirası değerli. 2 Gümrükler sıfırlandı. 3 İngiliz lirası çok değerli. 4 İngilizler aynı malın üzerine daha çok genel gider ve kar payı bindiriyor. İngiltere Avrupa Birliği'nin para sistemine girmedi. Euroyu kabul etmedi. Bu arada İngiliz lirası değerlendi. Şimdilerde 1 İngiliz lirası 1.87 dolar veya 1.44 euro... 
Belli bir markanın başka ülkelerde hatta Türkiye'de 1 dolara satılan belli bir ürünü İngiltere'de 1 İngiliz lirası. Açık anlatımıyla hemen hemen iki misli. Bizde Gümrük Birliği nedeniyle yabancı markalı ürünlerin gümrüksüz girmesi ve de Türk lirasının değer kazanması sonucu ünlü yabancı markaların ürünleri hemen hemen İngiltere'deki fiyatlarından daha ucuza satılabiliyor. 

İngilizler memnun 
Şimdi soracaksınız... "İyi de... İngilizler ne yapıyor Nasıl yaşıyor " İngilizler dolar ile Türk lirası ile maaş alarak İngiliz lirası harcamıyor ki... Gelirleri İngiliz lirası, harcamaları İngiliz lirası... Biz Türkiye'de oturarak dış dünyada yaşayanlara genelde acırız... "Zavallı İngilizler... Ekonomileri zor durumda... Zavallı İngilizler... İşsizlik bellerini büküyor" deriz. İngiliz ekonomisi hiç de kötü durumda değil. İşsizlik oranı Avrupa Birliği'ndeki en düşük işsizlik oranı. Sosyal güvenlik hizmetleri ve sağlık hizmetleriyle demiryollarındaki sorunları dışında hayatlarından memnunlar. Şehirler pırıl pırıl. Metrolar, otobüsler tıkır tıkır... İnsanların giyimi, yaşamı varlık ve mutluluklarını yapılan binalar, metro istasyonları sadece zenginliğin değil, mimari zevkin parlaklığını yansıtıyor. 
Buralarda böyle de... Biz de neden öyle .. Bunu kendi kendimize sormak ve de yanlışımızı, eksiğimizi düzeltmek zorundayız... Maalesef diğer Avrupa ülkelerinde olduğu gibi İngiltere'de de "radikal İslam" korkusu ve Türk düşmanlığı demeyelim de Türklerden mümkün olduğunca "uzak durma" isteği giderek yayılıyor. Öncelikle ciddiye almamız gereken "radikal İslam" ile Türklerin aynı "kefe"ye konması tehlikesi... 



</TEXT>
</DOC>
