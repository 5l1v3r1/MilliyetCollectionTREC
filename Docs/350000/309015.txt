<DOC>
<DOCNO> 309015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonyas21.html </URL>
<DATE> 2005/01/24/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Uzmanlardan uyarı Bayramdan sonra diyet yapın 
</HEADLINE>
<TEXT>

     Kurban Bayramı süresince yoğun olarak tüketilen kırmızı etin, vücut metabolizmasını yorduğu, bu nedenle sindirim sisteminin rahatlaması için bir süre sebze-meyve ya da beyaz et ağırlıklı beslenmeye yönelinmesi gerektiği bildirildi. 
     Çukurova Üniversitesi ÇÜ Tıp Fakültesi Metabolizma-Endokrinoloji Bilim Dalı Öğretim Üyesi Doç. Dr. Murat Sert, AA muhabirine yaptığı açıklamada, Kurban Bayramı'nda fazla kırmızı et tüketenlerin, vücut metabolizmasını mutlaka dinlendirmesi gerektiğini belirtti. 
     Sert, şunları söyledi 
     ''Toplumumuzda, bayramda kesilen kurbanların buzdolaplarında aylarca saklanması gibi yaygın bir alışkanlık var. Bu nedenle buzluklar boşalıncaya kadar kırmızı et tüketimi bayramdan sonra da sürüyor. Oysa, ne kadar soğuk ortamda olursa olsun buzlukta bekletilen etler en geç bir hafta içinde tüketilmelidir. 
     Etin tüketilmek için buzluktan çıkarıldığında ise dış ortamda değil, buzdolabının içinde açılması beklenmelidir. Aksi takdirde bakteri ürer ve bu sağlık açısından son derece sakıncalı olur.'' Sert, yoğun et tüketimi sonrası diyete gidilmesini, et tüketiminden vazgeçilememesi durumunda, kırmızı et yerine balık, piliç ve hindi eti tercih edilmesini önererek, şunları kaydetti 
     ''Fazla et tüketimi kolesterolü yüksek olanlar, kalp ve karaciğer hastalarının yanı sıra hiçbir sağlık problemi olmasa bile 55 yaş üzerindekilerin sağlığını da riske atmaktadır. Özellikle hamilelerin et tüketimi konusunda dikkatli olmaları gerekir. İyi pişmemiş kırmızı et hamile kadınlarda bebeklerinin sağlığında oldukça ciddi problemler yaratabilen ve tıp dilinde toksoplazma denilen bir mikrobun oluşmasına neden olur. Bu nedenle hamileler baharatlı, çiğ ya da az pişmiş et ve çiğköfte yememeli, sakatattan da tamamen uzak durmalı.'' 
     
</TEXT>
</DOC>
