<DOC>
<DOCNO> 338190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonspo24.html </URL>
<DATE> 2005/04/29/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Fenerbahçe galibiyete koşullandı 
</HEADLINE>
<TEXT>

     Birinci Süper Futbol Ligi'nde son haftalarında şampiyonluk şansını zora sokmak istemeyen lider Fenerbahçe, yarınki zorlu Trabzonspor maçı öncesi galibiyete koşullandı. 
     Sarı-lacivertliler yarın Fenerbahçe Şükrü Saracoğlu Stadı'nda konuk edeceği Trabzonspor ile yapacağı önemli lig mücadelesini kayıpsız geçmek istiyor. 
     Bu sezon ligde kendi sahasında bir tek Beşiktaş maçında puan yitiren sarı-lacivertliler, bordo-mavili ekip karşısında kazaya uğramak istemiyor. 
     
     ÜMİT CEZALI, SERVET SAKAT 
     Futbol Federasyonu Profesyonel Futbol Disiplin Kurulu'nun PFDK 4 maçla cezalandırdığı kaptan Ümit Özat, zorlu maçta takımdaki yerini almayacak. 
     Sakatlığı nedeniyle Almanya'da tedavi olan Servet'in de forma giyemeyeceği karşılaşmada, geçen haftaki Büyükşehir Belediyesi Ankaraspor maçında sakatlanan Deniz'in görev alabileceği öğrenildi. 
     Türkiye Kupası yarı finalinde Denizlispor maçında gördüğü kırmızı kart nedeniyle geçen hafta cezalı olan Luciano, yarın takımdaki yerini alabilecek. 
     
     MUHTEMEL 11 
     Teknik direktör Christoph Daum'un, Trabzonspor karşısında sahaya sürmesi beklenen muhtemel 11 şöyle 
     Rüştü, Serkan, Önder, Luciano, Deniz, Selçuk, Aurelio, Anelka, Alex, Tuncay, Nobre. 
     Fenerbahçe Şükrü Saracoğlu Stadı'nda saat 19.00'da başlayacak ve Digitürk Lig TV'den naklen yayınlanacak karşılaşmayı hakem Cem Papila yönetecek. 
     
</TEXT>
</DOC>
