<DOC>
<DOCNO> 309181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/soneko16.html </URL>
<DATE> 2005/01/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Çin ekonomisi yüzde 9.5 büyüdü... 
</HEADLINE>
<TEXT>

     Kamil Erdoğdu AA 

Çin ekonomisinin 2004 yılında yüzde 9.5 büyüdüğü açıklandı. 
     Devlet İstatistik Bürosu Başkanı Li Deshui, düzenlenen basın toplantısında, 2004 yılına ilişkin verileri açıkladı. 
     Li, gayri safi yurtiçi hasılanın 1 trilyon 6 milyar ABD dolarını bulduğunu belirtirken, tarımdaki katma değerin yüzde 6.3, sanayideki katma değerin yüzde 11.1, hizmet sektöründeki katma değerin de yüzde 8.3 arttığını kaydetti. 
     Çin'in tahıl üretimi 469.5 milyon tonu bulurken, sabit yatırımlar bir önceki yıla göre yüzde 25.8 arttı. 
     İstatistiklere göre, 2004'te şehirlerde yaşayan Çinlilerin kişi başına düşen harcanabilir geliri bir önceki yıla göre yüzde 7.7. artarak bin 140 dolar, kırsal kesimde yaşayanlarınki ise yüzde 6.8 artarak 355 doları buldu. Tüketici fiyatları bazında enflasyon, 2004'te yüzde 3.9 düzeyinde gerçekleşti. Böylelikle tüfe enflasyonu önceki yıla göre 2.7 puan artış gösterdi. 
     Bu arada Çin'in geçen yıl gerçekleştirdiği dış ticaret hacmi, 1 trilyon 154 milyar 700 milyon ABD doları olarak açıklandı. 
     Çin'in toplam dış ticareti yüzde 35.4 artarken, bunun 593.4 milyar dolarını ihracat, 561.4 milyar dolarını da ithalat oluşturdu. 
     Çin'in ticaret fazlası, önceki yıla göre 6.5 milyar dolar daha artarken, ihracatta yüzde 35.4, ithalatta da yüzde 36 artış görüldü. 
     Çin'in 2004 yılında çektiği fiili doğrudan yabancı sermaye yüzde 13.3 artarak, 60.6 milyar dolara ulaştı. 
     Çin'in geçen yılın sonundaki döviz rezervi de 609.9 milyar doları bularak, bir önceki yıla göre 206.7 milyar dolar arttı. 
     
</TEXT>
</DOC>
