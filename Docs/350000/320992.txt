<DOC>
<DOCNO> 320992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sondun12.html </URL>
<DATE> 2005/03/05/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Almanya'da Türk hırsızlık çetesi ortaya çıkarıldı... 
</HEADLINE>
<TEXT>

     Almanya'nın Nürnberg kentinde, bir Türk hırsızlık çetesi ortaya çıkarıldı. 
     Nürnberg polisi, Berlinli 25 kişiden oluşan çetenin 24 üyesinin Türk olduğunu ve ülke çapında 72 büfeyi soyduğunun tespit edildiğini bildirdi. 
     Soygunlarda yaklaşık 400 bin avro değerinde sigara çalındığını belirten polis, ikisinin tutuklama emriyle arandığı 24 kişinin Türk vatandaşı olduğunu, diğer kişinin milliyetininse henüz bilinmediğini kaydetti. 
     Polis, çete üyelerinin soygun sırasında kiralık araç kullandığını, bugüne kadar kiralanan 40 araç için yaklaşık 11 bin avro ödendiğini açıkladı. 
     Soyguncuların geçen yılın mart ve aralık ayları arasında kiralık araçlarla yaklaşık 100 bin kilometre yol yaptığı, bu arada Bavyera, Baden-Württemberg, Aşağı Saksonya, Kuzey Ren Vestfalya, Brandenburg, Schleswig-Holstein ve Berlin eyaletlerinde büfe soyduğu belirtildi. 
     Soyguncuların bir görgü tanığının verdiği ifadeler doğrultusunda yakalandıklarını ifade eden polis, bu kişinin bir büfenin çevresinde dolanan çete üyelerinden şüphelenerek araçlarının plaka numarasını aldığını, büfenin soyulmasından sonra da numarayı polise verdiğini kaydetti. 
     Bunun üzerine polisin aracı otoyolda durdurarak soyguncuları, daha sonra da Berlin'de yaşayan diğer çete üyelerini yakaladığı bildirildi. 
     
</TEXT>
</DOC>
