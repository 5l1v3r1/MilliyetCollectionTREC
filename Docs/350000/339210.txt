<DOC>
<DOCNO> 339210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko35.html </URL>
<DATE> 2005/05/03/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
OECD Bakanlar Konseyi, Paris'te başladı... 
</HEADLINE>
<TEXT>

     Rahmi Gündüz AA 

Maliye Bakanı Kemal Unakıtan, yabancı yatırımcıların Türkiye’ye olan güveninin giderek arttığını söyledi. 
     Ekonomik İşbirliği ve Kalkınma Teşkilatı OECD Bakanlar Konseyi toplantısına girmeden önce gazetecilerin sorularını yanıtlayan Unakıtan, son yıllarda uygulanan başarılı ekonomik politikanın yabancı yatırımın Türkiye’ye olan ilgisini de önemli ölçüde artırdığını belirtti. 
     Yabancı yatırımcıların özelleştirme faaliyetlerine katılarak veya doğrudan yatırım yaparak Türkiye’ye yöneldiklerini ifade eden Unakıtan, önümüzdeki dönemde yabancı sermayede önemli artışlar beklediklerini vurguladı. 
     Kemal Derviş’in BM Kalkınma Programı Başkanlığı’na seçilmesine ilişkin bir soruyu yanıtlayan Unakıtan, "Kemal Bey’in başarısı Türkiye için bir gurur kaynağıdır" dedi. 
     Önceki gün telefonla Kemal Derviş’i arayarak, tebrik ettiğini anlatan Unakıtan, "Kemal Bey, hem başarılı hem de mütevazi bir insan. 
     Başarısında yani BM Kalkınma Programı Başkanlığı’na seçilmesinde Türkiye’nin de son dönemlerdeki ekonomik başarısının etkili olduğunu bana söyledi" diye konuştu. 
     Unakıtan, Carrefoursa’nın Gima’yı satın alması konusundaki bir soruyu da, "Artık bundan sonra hep bu tür haberler alacaksınız" şeklinde yanıtladı. 
     
     ENERJİ BAKANI GÜLER 
     Enerji ve Tabii Kaynaklar Bakanı Hilmi Güler ise toplantı öncesi yaptığı açıklamada, enerji bakanlarının toplantıda alternatif enerji kaynaklarını tartışacaklarını ve petrol fiyatlarının yükseldiği bir dönemde alternatif enerji projelerini gözden geçireceklerini bildirdi. 
     
     OECD BAKANLAR KONSEYİ 
     "Küreselleşmenin sağlanması" ana teması altında düzenlenen OECD Bakanlar Konseyi toplantılarına Türkiye’den Unakıtan’ın dışında, Enerji ve Tabii Kaynaklar Bakanı Hilmi Güler ve bu akşam Paris’e gelmesi beklenen Devlet Bakanı Kürşad Tüzmen katılacak. 
     Hilmi Güler, OECD Bakanlar Konseyi bünyesinde düzenlenen Uluslararası Enerji Ajansı Bakanları Toplantısı’na iştirak edecek. Bu toplantıda, hükümetlerin enerji sektöründe çevre ve güvenlik konularına duyarlı, ekonomik açıdan verimliliği gözeten yatırım koşullarını nasıl geliştirebilecekleri gözden geçirilecek. 
     OECD Maliye Bakanları ve Enerji Bakanları, bugün ayrıca çalışma yemeğinde bir araya gelecekler. 
     
     OECD’DE GÜNDEM KÜRESELLEŞME 
     Küreselleşme konusunun öncelikle ele alınacağı 2 günlük Bakanlar Konseyi toplantısında, "Küreselleşmenin Ekonomik Etkileri", "Küreselleşme ve Yapısal Uyum" gibi konular tartışılacak. 
     Devlet Bakanı Kürşad Tüzmen’in katılacağı oturumlarda ise Dünya Ticaret Örgütü’nde devam eden DOHA Kalkınma Raundu çerçevesindeki müzakereler gündeme gelecek. 
     
</TEXT>
</DOC>
