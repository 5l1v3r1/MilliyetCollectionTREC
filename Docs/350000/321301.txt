<DOC>
<DOCNO> 321301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sontur08.html </URL>
<DATE> 2005/03/06/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bombacının hedefi İncirlik Üssü'ydü 
</HEADLINE>
<TEXT>

     Fatih KARAÇALI DHA 

      ADANA'nın Yüreğir İlçesi İncirlik Beldesi'nde, Amerikalıların da gittiği diskoya bombalı çanta bıraktığı iddia edilen yasadışı Marksist Leninist Kominist Partisi MLKP örgütü üyesi 25 yaşındaki Nuran Doğan tutuklandı. Doğan'ın, aralarında İncirlik Üssü'nün de bulunduğu Amerikan ve İngilizlerin bulunduğu yerlere yönelik sansasyonel eylem hazırlığında olduğu ortaya çıktı. 
     Adana İl Jandarma Komutanlığı İstihbarat Şube Müdürlüğü ekipleri, Tunceli nüfusuna kayıtlı, geçen yıl Adana'da Atılım Gazetesi Temsilciliği yapan Nuray Doğan'ın, örgüt üyeleriyle birlikte İstanbul'daki ABD'li ve İngilizlerin bulunduğu hedeflere bombalı saldırı hazırlığında olduğu istihbaratını aldı. 
     İncirlik Üssü'nün bulunduğu İncirlik Beldesi'nde Amerikalıların da gittiği bir bar yakınında C- 4 tipi patlayıcı, potasyum nitrat, fünye bulan jandarma ekipleri, soruşturma sonucunda Nuray Doğan'ı yakaladı. Görgü tanıkları tarafından da teşhis edilen MLKP üyesi Doğan'la birlikte, adı açıklanmayan aynı örgüte üye bir kişi de aranıyor. 
     Sorgulamasında suçunu kabul etmeyen Nuray Doğan'ın, güvenlik güçlerinin elde ettiği kaynaklara göre, Amerikan ve İngilizlerin bulunduğu, faaliyet gösterdiği yerlere, İncirlik Üssü'ne eylem hazırlığında olduğu belirlendi. Hakkında yasal işlem yapılarak adliyeye sevk edilen Nuray Doğan, çıkarıldığı nöbetçi Ağır Ceza Mahkemesi'nce Bomba yapmak ve patlayıcı madde kullanmak' suçlarından tutuklandı. 
     
     BOMBA DOLU ÇANTA 
     Adana'da 1 Şubat'ta saat 23.00 sıralarında, İncirlik Üssü'ndeki Amerikalı askerlerin de sıklıkla gittiği İncirlik Beldesi'ndeki Disko Nesim Bar'ın yakınında iki çanta bulunmuştu. 
     Disko görevlilerinin şüphelenip, jandarmaya haber vermesi üzerine yapılan araştırmada, içinde bomba düzeneği olduğu sanılan çanta fünyeyle kontrollü patlatıldı. Çantalardan 400 gram C-4, potasyum nitrat, tüfek fişekleri ile bomba yapımında kullanılan düzenekler ele geçti. Görgü tanıkları çantaları biri kadın iki kişinin bıraktığını söylemişti. 
     
</TEXT>
</DOC>
