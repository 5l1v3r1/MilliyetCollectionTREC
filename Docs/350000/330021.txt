<DOC>
<DOCNO> 330021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/spor/yture.html </URL>
<DATE> 2005/04/04/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Tatlı evim 
</HEADLINE>
<TEXT>



Misafir umduğunu değil, bulduğunu yer derler çok doğru... Napoli'ye kupayı almak için gelen ve finale kalarak büyük bir başarıya imza atan Fenerbahçe, "ev sahibi" olmanın avantajını çok iyi kullanan Napoli'ye kaybetti. 
Sarı - Lacivertliler, 25 dakika boyunca çok iyi mücadele edip skoru kontrolde tuttular. Ama ne olduysa bu dakikadan sonra oldu. Sahada, vurdulu kırdılı filmleri aratmayacak inanılmaz bir mücadele vardı. Ancak burada, "vurup kırmada" işin dozunu kaçıran Napolili bayanlar değil, buna ses çıkarmayan hakemler oyuna damgasını vurdu. Evsahibi olmanın avantajını "fazlasıyla" kullanan ve kontrolü ele geçiren Napoli, sert savunmasını, dozajı giderek arttırarak yapmaya devam etti. Bu baskı karşısında gardı giderek düşen, sertliğe cevap veremeyen Sarı - Lacivertliler'in de son çeyrekte fark on sayıya çıktıktan sonra yapacak fazla birşeyi kalmamıştı. Dışarıdan potaya dahi bakamayan Fenerbahçe, içeriye indirdiği her topu da baskı karşısında rakibe kaptırdı, moralini de, maçı da kaybetti. 


</TEXT>
</DOC>
