<DOC>
<DOCNO> 315828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonspo24.html </URL>
<DATE> 2005/02/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Çalımbay Bütün oyuncularımdan memnunum özellikle Sergen'den... 
</HEADLINE>
<TEXT>

     Beşiktaş Teknik Direktörü Rıza Çalımbay, bundan sonra yapacakları tüm maçları kazanmak istediklerini, Gaziantepspor karşısında da tek hedeflerinin galibiyet olduğunu söyledi. 
     Çalımbay, BJK Nevzat Demir Tesisleri'nde düzenlediği basın toplantısında, her maçlarının kendileri için final olduğunu vurgulayarak, ''Artık deplasman veya evimizde oynanacak maçlar diye ayırım yapmıyoruz. Her maçımıza kazanmak için çıkacağız'' dedi. 
     Gaziantepspor ile yapacakları maçın, en zor karşılaşmalarından birisi olacağını belirten Çalımbay, şöyle konuştu 
     ''Gaziantepspor iyi takım ve tehlikeli oyuncuları var. Buna göre tedbirlerimizi alacağız. Gaziantepspor'u iyi tanıyorum. Kendi sahalarında iyi oynuyorlar. Çok dikkat etmeliyiz. Bu bizim için dönüm maçı. Bütün futbolcularım bunun bilincindeler. Kesinlikle galibiyete gidiyoruz.'' 
     
     ''KADRODA OLMAYANLAR DA HAZIR OLMALI'' 

     Gaziantepspor maçında kart cezalıları Ronaldo ve Tümer ile sakat olan Pancu'nun yokluğunda zorlanıp zorlanmayacaklarının sorulması üzerine Çalımbay, ''Bu futbolcularımızın oynayamayacak olması üzücü. Ama yerlerine oynayacak arkadaşlarımıza da güveniyorum ve yokluklarını aratmayacaklarına inanıyorum'' diye konuştu. 
     En büyük amaçlarından birinin ilk 11'deki oyuncular kadar, diğer futbolcularını da hazır duruma getirmek olduğunu kaydeden Çalımbay, '' Onlar da şimdi hazır durumda. 18 kişilik kadro dışındakiler de benim için önemli. Denizlispor maçında esas kilit nokta, sonradan giren arkadaşlarımız oldu. Sergen, Ahmet Yıldırım ve Mustafa iyi oynadı. Sergen pas verdi ve Ahmet Yıldırım golü attı. Ben kadroya girmeyen oyuncularımıza da önem veriyor ve hazır olmaları için elimden geleni yapıyorum'' şeklinde konuştu. 
     
     ''KARTLAR İÇİN TEDBİR ALACAĞIZ'' 

     Rıza Çalımbay, futbolcularının çok kart görmesiyle ilgili bir soruyu da şöyle yanıtladı 
     ''Bundan sonra tedbirlerimizi alacağız. Artık futbolcularımız ucuz kartlarla takımı yalnız bırakmayacak. Ben Denizlispor maçında futbolcularımın isteyerek kart gördüklerini düşünmüyorum. Tümer hırsı nedeniyle, Ronaldo ise bir refleksle o kartları gördü. Gerekli uyarıda bulunduk. Bundan sonra biz ve yönetim sert şekilde tedbir alacağız.'' 
     
     ''HAKEMLERE SAYGIMIZ VAR'' 

     Hakemlere de değinen Çalımbay, bu konuda ve son zamanlarda taraftarların hakemlere yönelik tepkisiyle ilgili şunları söyledi 
     ''Türk hakemlerine çok büyük saygımız var. Bütün hakemlerin sonuna kadar arkasındayız. Hakemlik herkesin yapacağı bir olay değil. Bir anda karar vermen lazım. Hatalar olur. Ancak şurada bir gerçek var ki Beşiktaş'a karşı hatalar çok oldu. Bunları isteyerek yaptıklarına inanmıyorum. Bizim camia olarak hakemlere karşı agresif bir tavrımız yok. Ancak taraftara da hak vermek lazım. Hatalar üst üste gelince ister istemez tepki gösteriyorlar. Bundan sonra sakin olacağız. Bundan sonra hakemler de çok dikkat edecektir. Taraftarı bu hale getiren, daha önce yapılan hatalardır. Normalde biz camia olarak haklıyız. Ancak tepki gösterirken de, haklıyken, haksız duruma düşürülmeye çalışılıyoruz. Hakem camiasına karşı bir şeyimiz yok. Olayı gerginleştirmeye de gerek yok. Lig bu hakemlerle bitecek.'' 

     
</TEXT>
</DOC>
