<DOC>
<DOCNO> 333052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur10.html </URL>
<DATE> 2005/04/13/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Eşeğini aramak için çıktığı Uludağ'a çıktı, ölmeden kurtarıldı 
</HEADLINE>
<TEXT>

     BURSA DHA 

      BURSA'da yaklaşık bir hafta önce "Eşeğimi aramaya gidiyorum'' diyerek evden ayrılan ve eve dönmeyince yakınlarının kayıp başvurusunda bulunduğu 69 yaşındaki Ramazan Kılıç, teleferiğin bakımını yapan işçiler tarafından Uludağ Çobankaya Mevkii'nde bacağı kırık ve bitkin halde bulundu. İşçilerin haber vermesi üzerine harekete geçen jandarma ve kurtarma ekipleri, yaşlı adamı sedye ile teleferiğe koyup hastaneye kaldırdı. 
     Merkez Osmangazi İlçesi'ne bağlı Küçükbalıklı Mahallesi 2. Kale Sokak'ta oturan Ramazan Kılıç, geçen hafta pazartesi günü "Eşeğimi aramaya gidiyorum'' diyerek evden ayrıldı. Akli dengesi yerinde olmadığı için çocukları tarafından yazılan adı ve evin telefonun bulunduğu rotu sürekli cebinde taşıyan Kılıç akşam eve dönmeyince, çocukları savcılığa başvurdu. 
     Hayatından endişe edilen Ramazan Kılıç, kaybolduktan bir hafta sonra dün saat 21.20'de teleferik hatlarının bakımını yapan işçiler tarafından, Uludağ'ın eteklerindeki Çobankaya Mevkii üçüncü durakta, direk dibinde yatarken görüldü. İşçilerin haber vermesi üzerine harekete geçen Yıldırım İlçe Jandarma ekipleri, 911 arama kurtarma timinden yardım istedi. Teleferikle yola çıkan ekipler, Ramazan Kılıç'ın bulunduğu yere ulaştı. Konuşamayan ve bitkin halde görülen Kılıç'ın cebinden çıkan kağıtta yazılı telefon numarasından yakınlarıyla iletişim kuruldu. Sedye ile teleferiğe çekilerek dağdan indirilen Ramazan Kılıç, 112 Acil Servis ambulansı ile Bursa Devlet Hastanesi'ne kaldırıldı. 
     Hastanede tedavi altına alınan ve ayağının kırıldığı belirlenen Kılıç'ın, hayati tehlikesinin devam ettiği belirtildi. 
     
</TEXT>
</DOC>
