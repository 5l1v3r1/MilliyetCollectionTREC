<DOC>
<DOCNO> 343539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/spor/spo11.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'a ağır fatura 
</HEADLINE>
<TEXT>



Profesyonel Futbol Disiplin Kurulu daha önce Trabzonspor maçında seyircisinin çıkardığı olaylar nedeniyle 70 bin YTL para cezasına çarptırdığı Diyarbakırspor'a bu kez ağır fatura çıkardı. Disiplin Kurulu, Trabzonspor karşılaşmasının ardından sahasında oynadığı Fenerbahçe maçında meydana gelen olaylar nedeniyle Yeşil - Kırmızılı kulübe üç maç seyircisiz oynama cezası verdi. Diyarbakırspor'a ayrıca 10 bin YTL para cezası kesildi. 
PFDK, Kayserispor maçındaki "hakeme yönelik fiili hareketi" nedeniyle Gaziantepsporlu El Taib'e 5 müsabakadan men ederken, Trabzonspor'a 10 bin, Galatasaray'a 7 bin 500, Ankaragücü ve Sakaryaspor'a da 2 bin 500 YTL ceza verdi. 
Bu arada Ordusporlu Hüseyin 4, Murat 3, Çankırı Beledeyisporlu Engin 4, Ulaş 3, Elazığsporlu Murat, Bursasporlu Orhan 2 maç ceza aldı. Kasımpaşa ve Erzincan'ın sahası ise birer maç kapatıldı. 



</TEXT>
</DOC>
