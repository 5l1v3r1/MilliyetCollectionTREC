<DOC>
<DOCNO> 340774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/magazin/amag.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağtürk'ün minik bale savaşçıları 
</HEADLINE>
<TEXT>


Balet Tan Sağtürk, yetiştirmek için 'geleceğe daha kuvvetli sarılacak birileri'ni arıyordu. Bunu bir çocuk esirgeme kurumu yuvasında buldu... 

PINAR AKTAŞ İstanbul 

Burcu, Aysun, Abbas, Mehmet ve diğerleri... Sosyal Hizmetler Çocuk Esirgeme Kurumu Üsküdar Hasan Tan Çocuk Yuvası'nda kalan 10 çocuktular. Bir gün balet Tan Sağtürk geldi ve onlar bale eğitimi için seçildi. Şimdi onlar, fotoğraflara poz verirken bile parmaklarının ucunda duran birer balerin-balet adayı. 

Oyunlarla seçildiler 
Sağtürk ile bale eğitmeni Sibel Parmakerli, 3 ay önce yuvanın kapısını çaldı. Çocuklara ilk önce amaç söylenmedi. Yuvadaki 60 çocuğun alkış ile ritm duyguları, deve cüce oyunuyla da sırtlarının esnekliği test edildi. İkili, çocukları çağırıp bu işe hazır olup olmadıklarını da sordu. İstemeyenler yerine 2. derecede seçilenler alındı. Özellikle erkek çocuklar, 'Erkekler futbol oynar', 'Okulda arkadaşlarımız dalga geçiyor' dedi. 
Sağtürk ile Parmakerli, kısa bir sohbetin ardından özel yetenekli, çalışkan, vücut anatomisi baleye yatkın, yaşları 8-12 arası, 5 kız, 5 erkek belirledi. Şimdi 2.5 aydır bale öğrenen 10 çocuk, haziranın 2. haftasında da bir gösteri yapacak. 

'Hayır işlemiyorum, kendime yandaş arıyorum' 

Tan Sağtürk çalışması hakkında şunları söylüyor "Azla yetinenler, iş ve ideallerine daha çok sarılıyorlar. Bu çocukların da bir işe hayatlarını adayacağını biliyorum. Bana yandaş lazım, bale uğrunda savaşacak insan lazım. Tek başıma kalmamam gerekiyor. Bu sadece 'Bir hayır işleyelim, vicdanımızı rahatlatalım' diye yapılmış bir olay değil. " 


</TEXT>
</DOC>
