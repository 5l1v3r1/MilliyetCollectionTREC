<DOC>
<DOCNO> 305497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonspo20.html </URL>
<DATE> 2005/01/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Konyaspor, Arjantinli Perzan ve Bareto ile anlaştı... 
</HEADLINE>
<TEXT>

     Ligin ikinci yarısına Antalya Belek'te kamp yaparak hazırlanan Konyaspor, antrenmanlarda denediği Arjantinli futbolcular Perzan ve Bareto ile ön protokol imzaladı. 
     Futbol Şube Sorumlusu Mehmet Bezirci, 22 yaşındaki defans oyuncusu Joseph Hugo Perzan'ın 25 kez Arjantin Ümit Milli Takımı'nda forma giydiğini, 26 yaşındaki forvet oyuncusu Miguel Bareto'nun ise son 6 sezondur Arjantin Birinci Ligi'nde oynadığını belirterek, bu futbolcuların Teknik Direktör Saffet Susiç tarafından beğenildiğini ve ikisiyle de ön protokol imzalandığını söyledi. 
     Bezirci, Perzan ve Bareto ile 17 Ocak Pazartesi günü 2,5'ar yıllık resmi sözleşme imzalayacaklarını açıkladı. 
     Bu arada, denenmek üzere getirilen Brezilyalı libero Fabio Bilinka antrenmana dahi çıkarılmadan gönderildi. 
     
     RONALDO'NUN TRANSFERİ 
     Mehmet Bezirci, Beşiktaşlı Ronaldo ile görüşmelerin sürdüğünü, bu futbolcuyu öncelikle sezon sonuna kadar kiralık olarak renklerine bağlamak istediklerini ve bu transferin bugün ya da yarın netleşeceğini söyledi. 
     Bezirci, İngiltere Premier Ligi'nden teklifler alan Muhammed Sarr ile de ilgilenmeyi sürdürdüklerini sözlerine ekledi. 
     Öte yandan yeşil-beyazlılar, bu sabah Konya Gençlerbirliği ile yaptığı hazırlık maçını 2-0 kazandı. Konyaspor'un gollerini Ceyhun ve Muhammed Hanefi attı. Konyaspor, bu akşam saat 18.00'de de Rusya Birinci Ligi'nden Terek ile hazırlık maçı yapacak. 
     
</TEXT>
</DOC>
