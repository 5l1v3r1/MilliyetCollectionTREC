<DOC>
<DOCNO> 317424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/spor/aspo.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'in gözü karardı 
</HEADLINE>
<TEXT>


Kayserispor karşısındaki farklı galibiyetle yeniden kendini bulan Sarı-Lacivertliler, Real Zaragoza maçı için zafer yemini etti. İspanya'dan turla dönülmesi amacıyla kulüpte seferberlik ilan edildi 

YUSUF KOBAL 


Tura kilitlendiler 
ŞÜKRÜ Saracoğlu Stadı'nda Kayserispor'u adeta gole boğarak, taraftarını mest eden Fenerbahçe'de, Real Zaragoza karşılaşması için adeta olağanüstü hal ilan edildi. Perşembe günü UEFA Kupası'nda yaşanan yıkımın izleri farklı Kayserispor galibiyetiyle silinirken, Sarı - Lacivertliler şimdi tur biletini cebe indirmek için kenetlendi. Futbolcular, İspanya'da hedefi yakalayacaklarını belirtip, tur yemini ettiler. 

Özgüven dorukta 
FENERBAHÇELİ oyuncular, "Hem başkanımız, hem de taraftarımıza kendimizi affettirmek için tur atlayacağız" diyerek galibiyet sözü verdiler. Teknik Direktör Daum da, tur için en büyük avantajlarınının, Kayseri maçında Selçuk'a sahip çıkarak, takım içindeki güçlü arkadaşlık bağını bir kez daha ortaya çıkaran futbolcuların inancı olarak gösteriyor. Oyuncuları zorlu maça kusursuz şekilde hazırlamaya çalışıyor. 

Yıldırım destek 
ALMAN hoca, futbolcuların yüksek özgüveninin ardından daha önce "küçük bir şans" olarak gördüğü tura artık mucize olarak bakmıyor. Daum, İspanya'da baskıdan uzakta rahat şekilde oynamalarını da avantaj olarak görüyor. Yardımcısı Immel ile odasına kapanıp, maçın teknik şablonunu çıkarmaya çalışan Daum, Başkan Aziz Yıldırım'ın her fırsatta yanlarında oluşunun takımı ateşleyeceği görüşünü taşıyor. 

ANELKA süre istedi 

HENÜZ takıma tam olarak uyum sağlayamayan Fransız golcü, eski performansına ulaşması için kendisine biraz zaman tanınmasını istedi. Nicholas Anelka, Fenerbahçe'nin büyük potansiyele sahip olduğunu belirtip, "Burada arkadaşlık süper. Her futbolcu takım için oynuyor. Tuncay'ın attığı golden sonra tribüne götürüp, elimi kaldırması beni çok duygulandırdı. Bu takımın büyük işler yapacağına daha çok inandım. Birkaç hafta sonra eski gücüme kavuşacağıma inanıyorum" dedi. 


</TEXT>
</DOC>
