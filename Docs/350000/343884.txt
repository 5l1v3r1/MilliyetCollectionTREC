<DOC>
<DOCNO> 343884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/spor/spo03.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Biraz fazla oldu 
</HEADLINE>
<TEXT>


Galatasaray'ın eski Teknik Direktörü Mircea Lucescu, Sarı-Kırmızılı takımın savunmadaki kritik ismi Song'u gündemine aldı. Rumen hocanın, Kamerunlu yıldıza yeni sezon için teklif yaptığı öğrenildi 

ERHAN TELLİ 


Önce Galatasaray, ardından da Beşiktaş'ı çalıştırdıktan sonra Ukrayna'nın Shakhtar Donetsk takımının başına geçen Lucescu, Türkiye'den bir türlü kopamadı. 
Shakhtar'a gittiği ilk sezonda Galatasaray'dan Batista'yı transfer eden Rumen teknik adam, şimdi de gözünü Song'a çevirdi. Lucescu'nun isteği doğrultusunda Ukrayna kulübü yönetiminin Song ve menajeriyle bağlantıya geçtiği bildirildi. Shakhtar Kulübü'nün, tecrübeli futbolcuya Galatasaray'dan aldığı paranın iki katı, yani yıllık 1.5 milyon Euro'luk bir teklif yaptığı iddia edildi. Song'un da bu öneriye sıcak baktığı bildirildi. Lucescu - Song görüşmelerinden Teknik Direktör Hagi'nin de haberdar olduğu iddia edildi. 
Kamerunlu futbolcunun Galatasaray ile yaptığı anlaşmada "Bonservis ücretini getiren kulübe gidebilir" maddesinin yer aldığı öğrenildi. 
Ancak Galatasaray cephesi, Song'u kesinlikle bırakmayı düşünmüyor. Sarı - Kırmızılılar, sezon sonunda Kamerunlu oyuncu ile yeniden masaya oturup, devam eden sözleşmesini uzatmanın hesaplarını yapıyor. 
Shakhtar Donetsk Kulübü'nün sezon sonunda İstanbul'a çıkarma yapıp, hem futbolcu, hem de Galatasaray ile pazarlık yapması bekleniyor. Ancak Ukraynalılar'ın Galatasaray'ı ikna etmesi zor gözüküyor. 

Kapıdan döndü 

Galatasaray yönetimi, soyunma odalarına kamera yerleştirilmesi isteğine Lig TV'den ret yanıtı aldıktan sonra, ikinci kozunu UEFA Başkanı Johansson ile oynamak istedi. İsveçli futbol adamını, Sarı - Kırmızılı kulübe fahri üye olması nedeniyle, Fenerbahçe derbisine davet etmek isteyen yönetim son anda geri adım attı. Sarı - Kırmızılı yöneticilerin önce, tansiyonu düşürmek için Johansson'un maçı izlemesinin iyi olacağını düşündükleri, ancak sonra tepki de görebileceğini hesaba katarak plandan vazgeçtikleri bildirildi. 

'Lütfen sakin beyler' 

Hagi'nin yaptığı kısa toplantıdan sonra futbolcular hırslandı. Bülent Korkmaz ile Hasan Kabze tartıştı 


Fenerbahçe maçının hazırlıklarını dün yaptığı tek antrenmanla sürdüren Galatasaray'da, Bülent Korkmaz ile Hasan Kabze arasında tartışma yaşandı. Genç futbolcunun çift kale maç sırasında kendisini itip, sonra da itiraz etmesine sinirlenen Bülent, "Terbiyesizlik yapma" diye bağırdı. Hasan Kabze ise bu tepkiye, "Ne alakası var" yanıtını verdi. Teknik Direktör Hagi, oyuncularından sakin olmalarını istedi ve çalışma devam etti. 
Rumen teknik adamın, antrenman öncesinde saha içinde yaptığı toplantı futbolcuları oldukça hırslandırdı. Sarı - Kırmızılılar, kıran kırana sert bir antrenman yaptı. Çalışmaya sakatlığı süren Hasan Şaş ile Ergün katılmadı. 
Galatasaray, Kadıköy'de oynanacak Fenerbahçe derbisinin hazırlıklarını bugünden itibaren basına kapalı yapacağı antrenmanla devam edecek. 

Fenerbahçe'ye bileniyor 

Sarı-Kırmızılı takımın golcüsü Hakan Şükür, ezeli rakipleriyle oynayacakları derbiye herkesten daha fazla çalışarak hazırlanıyor. Tecrübeli oyuncu, dünkü idmanın ardından tek başına gol provaları yaptı 


Gençlerbirliği maçında beklenen performansından uzak kalması nedeniyle Hagi tarafından oyundan alınan Hakan Şükür, Fenerbahçe derbisinde sezonun en iyi futbollarından birini oynamaya hazırlanıyor. Teknik Direktör Hagi ile tartıştığı için keyifsiz olan golcü futbolcu, Kadıköy'deki maçın hazırlıklarını tüm takımdan daha fazla çalışarak yapıyor. 
Sabah yapılan antrenmanının ardından arkadaşlarının soyunma odalarına dönmesine rağmen Hakan Şükür sahada kaldı ve gol vuruşu çalışmalarına ağırlık verdi. Sabri'nin yaptığı ortaları tek tek kaleye şutlayan golcü futbolcunun hırsı Hagi'nin de yüzünü güldürdü. 

'Özel olacak' 
Hakan Şükür bu çalışmanın ardından kondisyoner Giovanni yönetiminde koşular yaptı. Yıldız futbolcunun yakınlarına, "Çok gereksiz bir tatsızlık yaşadık. Fenerbahçe maçında kupadaki gibi gol ve goller atarak kendimi göstermek istiyorum. Bu maç benim için çok özel olacak" dediği öğrenildi. 
Bu arada Hakan'ın, Hagi ile yaşadığı tatsızlığa son vermesine rağmen antrenman sırasındaki sessizliği gözden kaçmadı. 

Hasan Şaş yine yok 

Yıldız futbolcu, Fenerbahçe derbisinde de takımdaki yerini alamayacak 


Galatasaray'da Hasan Şaş'ın sakatlığının sürmesi teknik kadroyu sıkıntıya sokuyor. Fenerbahçe ile oynanan Türkiye Kupası maçında sağ dizine darbe alan ve çekilen MR sonucunda bu bölgede ödem tespit edilen yıldız futbolcunun, ağrılarının henüz geçmediği bildirildi. Tedavisi büyük bir hızla süren Hasan Şaş'ın, Kadıköy'de de forma giymesinin zor olduğu açıklandı. Bu arada Gençlerbirliği maçında dizine darbe alan Ergün'ün de durumunun belirsiz olduğu bildirildi. Tecrübeli futbolcunun da dizinde ödem oluştuğu açıklandı. 

Canaydın kararsız 

Galatasaray Başkanı Özhan Canaydın'ın, Fenerbahçe ile Kadıköy'de oynayacakları kritik derbiye gidip gitmeme konusunda kararsız olduğu öğrenildi. Canaydın'ın, son yaşanan olaylar nedeniyle Sarı - Lacivertli taraftarların küfürlü tepkisinden çekindiği bildirildi. Galatasaray Başkanı, tansiyona göre son kararını maç günü verecek. Bu arada Sarı - Kırmızılı yönetim, derbi maçına kadar günün büyük bölümünü Florya Tesisleri'nde geçirme kararı aldı. Canaydın ve ekibi, teknik kadro ve futbolculara moral verebilmek için tesislerde sürekli hazır bulunmuyor, her sorunu çözüyor. 

YÖNETİM KARARI 
Kutlama iptal 

Galatasaraylı taraftarların, kulübün kuruluş tarihini anımsattığı için 19.05 bugün Florya'da yapmayı planladığı kutlama yönetim tarafından iptal edildi. Sarı - Kırmızılılar, Fenerbahçe derbisi öncesinde takımın olumsuz yönde etkilenmemesi için bu tür organizasyonların yapılmaması gerektiğini hatırlattı. Yönetimin isteği doğrultusunda hareket eden Teknik Direktör Hagi bu akşam yapılacak olan antrenmanı basına kapatma kararı aldı. 

MİLLİ TAKIM 
Gençler mesaide 

Teknik Direktör Hagi'nin gözdeleri arasına giren ve son üç maçta da ilk on birde forma şansı bulan Uğur Uçar'ın yanı sıra Zafer Şakar da, 20 Yaş Altı Milli Takım kampına gitti. Hagi'nin, Fenerbahçe maçı öncesinde Uğur için özel bir çalışma programı hazırlayacağı öğrenildi. Rumen çalıştırıcı, genç yıldızın Kadıköy'deki taraftar baskısını kaldırıp, kaldıramayacağı konusunda kararsız. Hagi, ilk on biri maç öncesindeki son idmanda netleştirecek. 


</TEXT>
</DOC>
