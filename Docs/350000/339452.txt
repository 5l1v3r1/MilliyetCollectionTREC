<DOC>
<DOCNO> 339452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/yazar/civaoglu.html </URL>
<DATE> 2005/05/04/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Sular çekilince 
</HEADLINE>
<TEXT>


Bülent Arınç'ın eksenini oluşturduğu "Anayasa değiştirmek Anayasa Mahkemesi'ni kaldırmak" tartışmaları... 
Kendisinden öte asıl Başbakan Recep Tayyip Erdoğan'a zarar verebilir. Şöyle ki 
Arınç, bu tartışmayı açmasaydı da kendisi için fark etmezdi. Zaten söylemleri ile kendisi için bir imaj çizmişti. Son günlerde, o imajın çizgileri üzerinden belki bir kez daha geçilmiştir. Çizgilerin mürekkep izleri daha da koyulaşmıştır. O kadar. 
Buna karşılık Erdoğan için bu tartışma çok daha önemli sayılabilir. 
Çünkü, artık açık seçik biliniyor ki R. T. Erdoğan, 2007 yılında yapılacak cumhurbaşkanlığı seçimlerine adaydır. 
Bu da doğal. 
Daha önce, Turgut Özal ve Demirel, TBMM'de en fazla milletvekili olan partilerin lideri ve başbakanıydılar. 
Çankaya Köşkü boşaldığında cumhurbaşkanı oldular. 
Ecevit de bir önceki parlamentoda en fazla milletvekili olan DSP lideri ve başbakandı, o da cumhurbaşkanı seçilebilirdi ama yüksek eğitim diploması olmadığı için mümkün değildi. Onun adayı olan Anayasa Mahkemesi Başkanı Ahmet Necdet Sezer, cumhurbaşkanı seçildi. 
Şimdi, görünen o ki... R. T. Erdoğan da parlamenter demokrasi geleneği gereği, daha önce Özal ve Demirel'in bıraktıkları ayak izlerinden Çankaya'ya yürümek hazırlığında... 
"Erdoğan buna gönülsüz" diye düşünenler varsa, merak etmesinler, o günler geldiğinde, tüm Türkiye illerinden, ilçelerinden AKP heyetleri Ankara'ya geleceklerdir. "Bizim liderimiz kimden çekiniyor, kim bizim liderimizin Türkiye Cumhurbaşkanı olmasını engelleyebilir Bizden bu onuru bizzat liderimiz Erdoğan bile esirgeyemez. Tabanımıza bu büyük şereften mahrumiyeti asla anlatamayız" diye bir baskı korosu oluşacaktır. 
Sonra... 
Beklenen tarihi grup toplantısı... 
Erdoğan kürsüye gelecek, "beraber yürünen yolların, beraber ıslanılan yağmurların duygu yüklü sözcüklerini" sıralayacak ve "arkadaşlarından, yurttaşlarından gelen sevgi seli önünde direnemeyeceğinin" mesajını verdikten sonra açıklayacaktır 
"Bu durumda kararımı verdim. Cumhurbaşkanlığına adaylığımı koyacağım. Hayırlara vesile olsun." 
Alkışlar, gözyaşları, kucaklaşmalar... 
Biz bu filmi gördük. 
Özal'la da, Demirel'le de... 
"Erdoğan'ın yolunu iyi saatte olsunlar keser. Çankaya'ya çıkarmazlar" diyenleri de duyar gibiyim. 
Peki... 
O zaman adını koyalım. Bu "Anayasal özgürlükçü demokratik parlamenter sistem" olmaz, birilerinin eşref saatine ayarlı, "Anayasa dekorlu icazetli parlamenter sistem" olur. 
Ancak... 
Erdoğan'ın yoluna kuşku gölgeleri dışarıdan değil, içeriden döşüyor. 
Son Anayasa ve Anayasa Mahkemesi tartışmasındaki söylemleriyle TBMM Başkanı Arınç bunun bir örneği. 
"AKP'nin zaman zaman frenleri patladığında, Çankaya'da Sezer bir kaza olmasını engelledi. Çankaya da AKP'ye geçerse neler olabileceğinin işaretlerini TBMM Başkanı Arınç veriyor" kuşkularını üretti. 
Ona yöneltilen sorulardan sadece biri bile düşündürücü 
"TBMM çoğunluk oylarıyla bütün yönetim yetkileri cumhurbaşkanına verilebilir mi " VATAN 13 Nisan 2005. sayfa 1 
İşte yeni cumhurbaşkanını seçecek Meclis'in AKP çoğunluğu bağlamında tartışma bu... 
Dışarıdan "iyi saatte olsun" aramaya ihtiyaçları yok... 
................ 
Bir başka kuşku konusu daha şu 
Erdoğan Çankaya'ya çıkarsa, geride başbakan ve parti başkanlığına iki aday var. Bunlardan kamuoyu nabız atışlarıyla açık fark yaparak önde olanı, elbette Abdullah Gül. Ama... Arınç'ın da AKP tabanında, grupta güçlü olduğu konuşulmakta. 
Zaman zaman böyle ortalığı karıştıracak ve AKP içinde prim yapabilecek söylemleri de "kendini unutturmamak odaklı" diye yorumlanmakta. 
AKP doruğu için bu seçenekler nedeniyle, Arınç'ın toz duman kaldıran "TBMM çoğunluğu, Anayasa Mahkemesi'ni de kaldırabilir" söyleminden çok Erdoğan'dan sonra belki de Türkiye'yi başbakan olarak yönetecek zihniyet sorgulaması yapılıyor. 
................... 
Başbakan Erdoğan "sığ sular" yakınmasında haklı... Ama sığ su coğrafyası uzağında değil 



</TEXT>
</DOC>
