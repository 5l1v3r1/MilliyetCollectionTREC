<DOC>
<DOCNO> 327141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur31.html </URL>
<DATE> 2005/03/25/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Okulda üzerine kale direği düşen öğrenci öldü 
</HEADLINE>
<TEXT>

     Antakya'da, bir ilköğretim okulunda, bahçede üzerine tırmandığı kale direği üzerine düşen öğrenci, ağır yaralı olarak kaldırıldığı hastanede öldü. 
     Alınan bilgiye göre, Beyhan Gencay İlköğretim Okulu'nda, 4. sınıf öğrencisi Halil Tanır 10 , bahçedeki kale direğine tırmanıp sallandı. Bu sırada, henüz betonla sabitlenmediği öğrenilen direk devrildi. Düştüğünde başına direk çarpan küçük çocuk, ağır yaralı olarak Devlet Hastanesi'ne kaldırıldı. İlk müdahalenin ardından Adana'ya sevk edilen Halil Tanır, yolda öldü. 
     Ailesi tarafından teslim alınan Halil Tanır'ın cesedi, Şeyhoğlu Camisi'ndeki namaz sonrası Asri Mezarlık'ta toprağa verildi. 
     Baba Mehmet, anne Nuray ve ağabeyi Ali Tanır, yakınları tarafından teselli edilmeye çalışıldı. Cenaze törenine katılan küçük çocuğun okul arkadaşlarının gözyaşlarını tutamadıkları gözlendi. 
     Milli Eğitim Müdürü Nazmi Bozoğlan, olayla ilgili inceleme başlatacağını, ''görünmez bir kaza'' yaşandığını ve çok üzgün olduğunu, okul müdürleriyle toplantı yaparak bu tür konularda duyarlı olmaları konusunda uyaracağını kaydetti. 
     
</TEXT>
</DOC>
