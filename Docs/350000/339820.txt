<DOC>
<DOCNO> 339820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sondun28.html </URL>
<DATE> 2005/05/05/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Zerkavi, Ramadi'de bir hastanede görüldü iddiası... 
</HEADLINE>
<TEXT>

     Ürdünlü terörist lideri Ebu Musab Zerkavi’nin, Irak’ta bir hastanede görüldüğü öne sürüldü. 
     Washington Post gazetesi, El Kaide örgütünün Irak’taki eylemlerinden sorumlu tutulan Zerkavi’nin, hasta ya da yaralı olduğu için 27 ve 28 Nisan günlerinde Ramadi Hastanesi’nde tedavi gördüğü yolundaki duyumların, Amerikan ordusunca araştırılmakta olduğunu yazdı. 
     Askeri kaynaklara dayanan gazeteye göre, Zerkavi’nin kendi grubu da, geçen hafta dağıttığı bildirilerde, liderlerinin Ramadi Hastanesi’nde bulunduğu sırada Amerikan askerlerinin hastaneye baskın yaptıklarını, ancak yakalayamadıklarını yazdı. 
     Amerikalıların Irak’ta en çok aradıkları adam Zerkavi, 20 Şubat’ta da Amerikan askerlerinin eline düşmekten kıl payı kurtulmuştu. 
     Washington Post gazetesi, o operasyonda askerlerin, Zerkavi’nin sağlık durumuna ilişkin bilgi içeren bir bilgisayar ele geçirdiklerini kaydetti. 
     
     IRAK’TA ZİMMETE PARA GEÇİRME İDDİALARI 
     Bu arada, Los Angeles Times gazetesi, Amerikan hükümetinin Irak’ın yeniden inşa projeleri için dağıtılan yaklaşık 100 milyon doların zimmete geçirildiği iddiaları üzerine soruşturma başlattığını yazdı. 
     Gazetenin haberine göre, federal savcılar, yolsuzlukla ilgili soruşturma çerçevesinde Hille kentindeki Amerikan irtibat bürosunda önemli sorunlar tespit ettiler. 
     Bazı Iraklı yetkililer ile Amerikalı ve başka ülkelerden yüklenicilerin zan altında bulunduğu belirtilirken, Irak’ın yeniden inşasında yolsuzluk iddialarıyla ilgili ilk kez soruşturma başlatıldığına dikkat çekiliyor. 
     
</TEXT>
</DOC>
