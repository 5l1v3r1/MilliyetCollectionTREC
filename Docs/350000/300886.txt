<DOC>
<DOCNO> 300886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonsiy03.html </URL>
<DATE> 2004/12/25/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan ulusa seslendi "Dayatmaları kabul etmeyiz" 
</HEADLINE>
<TEXT>

     Başbakan Recep Tayyip Erdoğan, 'Ulusa Sesleniş' konuşmasında, Türk halkının Türkiye'ye olan sevgi ve bağlılığı ile geçmişten bugüne taşınan medeniyet değerlerine güveninin her zamankinden daha büyük olduğunu vurguladı. 
     Erdoğan konuşmasında, ''son iki yıl içinde, dünya üzerindeki pek az topluluğa nasip olacak bir mücadele vererek, ülkemizi el birliği ile darlıklardan genişliklere, zorluklardan kolaylıklara, karanlıklardan aydınlıklara taşıdık'' dedi. 
     Başbakan, "yıllar yılı, hemen hemen her konuda çözümsüzlüğü çözüm sayan bir anlayışla içine kapanan, özgüvenini kaybetmiş Türkiye, büyük bir enerjiyle yeniden ayağa kalkmış, dünyaya açılmış, izlediği aktif diplomasiyle büyük bir ülke olmanın gereklerini yeniden yerine getirmeye başlamıştır. En önemlisi, Türkiye, özgüvenini yeniden kazanmıştır" dedi. 
     
     "Hedefimiz tam üyelik" 
     Başbakan Erdoğan konuşmasında, Türkiye'nin hedefinin Avrupa Birliği'ne tartışmasız tam üyelik olduğunu söyledi. 
     Türkiye için kurdukları hayalleri adım adım gerçeğe dönüştüren güzel gelişmeler yaşandığını kaydeden Erdoğan, ''AB Konseyi, Türkiye'yi tam üyeliğe taşıyacak müzakere yolunun kapısını açarak tarihi bir adım atmıştır. Hedef tam üyeliktir. Tartışmasız tam üyelik" dedi. 
     Türkiye'nin, 41 yıllık AB macerasında bugün, mutlu sona en yakın olduğu noktaya geldiğini belirten Erdoğan, "inanıyorum ki gelecekte bu tarih, sadece Türkiye için değil, Avrupa Birliği için de bir milat olarak anılacaktır" diye konuştu. 
     
     "AB uzun bir hikaye" 
     Türkiye'nin AB macerasının, 41 yıl önce yasal olarak başlayan uzun bir hikayesi olduğunu belirten Erdoğan, zaman zaman yaşanan gerilimlerle duraksayan bu ilişkinin, daha sonra atılan karşılıklı iyi niyet adımlarıyla yeniden başlatıldığını, ancak yıllar yılı üyelik konusunda istenen ilerlemenin bir türlü yakalanamadığını dile getirdi. 
     Hükümet olarak iki yıl önce göreve geldiklerinde, Türkiye'yi dünyaya açma ve çağdaş dünya ile bütünleştirme yolunda en büyük adım olarak gördükleri AB hedefini öncelikli görevlerinden biri saydıklarını vurgulayan Başbakan, Kopenhag kriterlerini hayata geçirme perspektifiyle güçlü bir siyasi irade ve kararlılık ortaya koyarak, üyelik yolunda gerekli çalışmaları ardı ardına gerçekleştirdiklerini ifade etti. 
     "AB yolumuz uzun ve çetin" Erdoğan, Türkiye'nin Avrupa Birliği yolunun uzun ve çetin olduğunu belirterek, ''bizi zorlu ve meşakkatli bir yolculuk bekliyor'' dedi. 
     Farklı kimlikler, kültürler ve inançlar arasındaki gerilimin giderek tırmandığı bir dünyada Avrupa Birliği zemininde gerçekleşen buluşmanın son derece önemli olduğunu vurgulayan Erdoğan, müzakere sürecinde ve sonrasında karşılıklı olarak elde edilmesi umulan ekonomik, siyasi, sosyal ve kültürel imkanlar da olacağını söyledi. 
     Erdoğan, ''17 aralıkta tarihe atılan imzalarla ülkemiz için önemli bir takvimin ilk yapraklarını çevirmeye başlamış bulunuyoruz. Türkiye için her şeyi yeni baştan düşünmeyi gerekli kılacak yeni bir dönemin başladığını bugünden söyleyebiliriz. Bizi zorlu ve meşakkatli bir yolculuk bekliyor" dedi. 
     
     "AB yolunda duygusallığa ve popülizme asla yer yok" 
     Başbakan Erdoğan, Avrupa Birliği sürecinde duygusallığa ve popülizme asla yer olmadığını belirterek, ''her fırsatta baş tacımız olduğunu ifade ettiğimiz bu yüce millete, gerekçesi ne olursa olsun emrivakileri, dayatmaları, zorlamaları reva göremeyiz ve görmeyeceğiz'' dedi. 
     Müzakere sürecinde masaya gelen her talebin Türkiye ile AB arasında tartışılacağını ve belli bir uzlaşma noktası bulunmaya çalışılacağını kaydeden Erdoğan, bazı konularda bu uzlaşma noktasının yakalanmasının beklentilerden daha uzun zamanlar gerektirebileceğini ifade etti. 
     Başbakan, "gerek bizim kamuoyumuzun, gerekse AB üyesi ülkelerin kendi kamuoylarının, müstesna bir ülke olarak Türkiye'nin tam üyelik fikrine hazırlanması, alışması gerekmektedir. Bunun için de, gerek içeride, gerekse dışarıda yoğun bir tanıtım ve bilgilendirme hamlesi başlatmamız şarttır" diye konuştu. 
     
     "Türkiye bir demokrasi ülkesidir" 
     Bu süreçte ülkenin gerçek sahibinin yüce Türk Milleti olduğunun asla akıldan çıkarılmayacağını vurgulayan Başbakan Erdoğan, "Türkiye bir demokrasi ve hukuk ülkesidir. AB tarafından masaya getirilen bütün talepler, eksiksiz bir demokraside, çağdaş bir hukuk devletinde nasıl değerlendirilirse o şekilde değerlendirilecektir'' dedi. 
     Erdoğan, ''Türkiye, sadece ülkemiz açısından değil, insanlık açısından da hayati bir nitelik arz eden bu tarih kavşağını alnının akıyla dönecektir'' dedi. 
     17 aralıkla başlayan dönemin Türkiye'ye önemli kazanımlar sağlayacağını söyleyen Erdoğan, ''her alanda büyük bir potansiyele sahip olan ülkemiz, dünyayla entegre bir yapıya kavuşacak zengin ekonomik, sosyal ve kültürel işbirliği imkanları tesis edilecektir'' dedi. 
     
     "AB'nin azımsanamayacak kazancı olacak" 
     Türkiye'nin tam üyeliğine hazırlanan Avrupa Birliği'nin de bu ilişkiden azımsanamayacak kazancı olacağını kaydeden Erdoğan, Türk insanının büyük potansiyeline ve Türkiye'nin gelişme enerjisine çok güvendiğini dile getirdi. 
     Başbakan Erdoğan konuşmasının son bölümünde iki yıl boyunca AB yolunda desteklerini hükümetten esirgemediğini belirttiği Cumhurbaşkanı Ahmet Necdet Sezer'e, milletvekillerine, siyasi partilere, Silahlı Kuvvetler'e, Dışişleri Bakanlığı başta olmak üzere tüm kurum ve kuruluşların mensuplarına, basın mensuplarına ve vatandaşlara teşekkür ederek, şükranlarını sundu. 
     
</TEXT>
</DOC>
