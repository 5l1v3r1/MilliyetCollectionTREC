<DOC>
<DOCNO> 300648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur01.html </URL>
<DATE> 2004/12/24/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Oğlunu ameliyat ettirebilmek için fuhuş yaptı 
</HEADLINE>
<TEXT>

     Enis YILDIRIM DHA 

      TRABZON'da, polisin düzenlediği operasyonda, fuhuş yapan çok sayıda yabancı uyruklu kadın yakalandı. Kadınlardan Azeri uyruklu 33 yaşındaki Samira Hüseyinova, kalbi delik oğlunu ameliyat ettirebilmek için fuhuş yaptığını söyledi. 
     Trabzon Emniyet Müdürlüğü Ahlak Masası ekiplerinin, Çömlekçi ve Değirmendere semtlerindeki kafe ve otellere yaptıkları baskınlarda fuhuş yaptıkları belirlenen yabancı uyruklu kadınlar gözaltına alındı. Operasyonlar sonunda, bir ay içinde yaklaşık 60 yabancı uyruklu kadının sınır dışı edildiği bildirildi. 
     Kadınlardan Azerbaycanlı Samira Hüseyinova, kalbi delik oğlunu ameliyat ettirebilmek için paraya ihtiyacı olduğunu, bu nedenle fuhuş yapmak zorunda kaldığını söyledi. Azerbaycan'da gazetecilik yaptığını ve ayda 10 dolar kazandığını söyleyen Hüseyinova'nın polise verdiği ifadede, "Kalbi delik olan oğlumu ameliyat ettirmek için paraya ihtiyacım vardı. Trabzon'a gelerek burada bir süre Rus pazarında çalıştım. Fakat burada fazla para kazanamadım. Arkadaşlarım ise her gün otele dolar ile geliyordu. Çocuğumu düşünerek, bu yola girdim'' dediği öğrenildi. Yakalanan kadınlar sınır dışı edildi. 
     
</TEXT>
</DOC>
