<DOC>
<DOCNO> 315330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun08.html </URL>
<DATE> 2005/02/15/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Hariri'nin öldürülmesi geniş yankı buldu... Gazeteler ne yazdı 
</HEADLINE>
<TEXT>

     Lübnan'ın eski başbakanı, ülkenin siyasi ve ekonomik bakımdan yeniden yapılanmasının ''babası'' olarak nitelendirilen Refik Hariri'nin ölümü, Lübnan basınında geniş yer buldu. 
     Essefir gazetesi, ''Heriri şehit oldu, Lübnan siyasal kargaşa ortamına girdi'' manşetini kullanırken, ''Tek bir patlamayla Lübnan'ın başı vuruldu. Şimdi, bütün rüzgarlara açık başsız bir ülke gibi ve Doğu'daki kılavuz rolü yitti'' 'ifadesine yer verdi. 
     Fransızca yayınlanan L'Orient le Jour gazetesi de ''Umudu öldürmek istiyorlar'' başlığını kullandı ve Lübnanlıların ''yokuşu çıkabilmek için'' Hariri'ye güvendiğini yazdı. Gazete, Dürzi lider Velid Canbolat'ın Lübnan halkını ''Katiller rejimine karşı çıkmaya'' davet eden çağrısına da yer verdi. 
     ''Cehennem yeniden Beyrut'u kuşattı'' başlığını kullanan muhalefetin yayın organı Ennahar, Lübnanlıları bu zor zamanları atlatmaya ve ''Hariri'nin fedakarlığına, yönetimi yeni ve özgür seçimlerle iktidardan kovarak yeniden hayat vermeye'' çağırdı. 
     Fransızca yayınlanan bir başka gazete olan Daily Star da Lübnan'ın yeniden iç savaşın korkunç günlerine dönme riski taşıdığını belirtirken, Hariri'ye ait El Müstakbel gazetesi, eski başbakanın şehit düştüğünü yazdı. 
     El Müstakbel, birinci sayfasında, muhalefetin bu cinayetten Suriye ve Lübnan'daki iktidarı sorumlu tuttuğunu ifade etti. 
     
     SURİYE BASINI 

     Lübnan'ın eski başbakanı Refik Hariri'nin dün başkent Beyrut'ta suikasta kurban gitmesi Suriye basınında da yer aldı. 
     Suikastın Lübnan'ın ulusal birliğini hedef aldığını yazan hükümetin gazetesi Teşrin, İsrail'i, Lübnan'da anarşi tohumları ekmeye çalışmakla suçladı. 
     Haberde, ''Lübnanlılarla diğer Araplar, Hariri'nin hayatına mal olan bu iğrenç suçla şaşkına uğramıştır. Lübnan'ın ulusal birliğini yıkma girişimidir, bu ülkeye anarşi tohumu ekme ve iç savaş ortamına sürükleyerek ülkeyi bölme girişimidir'' ifadesine yer verildi. 
     İsrail'in, Mayıs 2000'de Lübnan'ın güneyindeki işgaline son vermesinden bu yana Lübnan'daki Arap rolüne karşı düşmanca bir tavır takındığı ifade edilen haberde, ''İsrail, Lübnan'da anarşinin önlenmesi için yapılanları baltalamak ve ülkenin güneyindeki suyu ve zenginliklerini çalmak için uğraşmaya devam ediyor'' suçlamasında bulunuldu. 
     El Tavra gazetesi genel yayın yönetmeni Fayez Sayegh de Hariri'nin öldürülmesinin Lübnan'ın ulusal birliğini ve iç barışını hedef aldığını yazdı ve ''Bu cinayet, Lübnan üzerinden bölgeyi hedef alan bir komplodan daha fazlasını ortaya koyuyor. Lübnan ve Suriye, bu olay yüzünden tam kalbinden vurulmuştur. Suriye, Hariri'yi hep oğullarından biri olarak, önemli bir Lübnanlı yetkili olarak görmüştür'' ifadesine yer verdi. 
     Lübnan'daki muhalefet, Hariri'nin ölümünden, Suriye yanlısı Lübnan hükümeti ile Suriye'yi sorumlu tutuyor. 
     
</TEXT>
</DOC>
