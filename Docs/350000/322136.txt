<DOC>
<DOCNO> 322136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun32.html </URL>
<DATE> 2005/03/09/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Talat Rumların listesini görelim 
</HEADLINE>
<TEXT>

     KKTC Başbakanı Mehmet Ali Talat, ''Kıbrıs müzakerelerinin yeniden başlamasının, BM Genel Sekreteri Kofi Annan'ın ikna olmasına bağlı olduğunu'' belirterek, ''Genel Sekreter, Sayın Papadopulos'tan, Annan planında istediği olası değişiklikleri içeren listeyi sunmasını istedi. Sanırım bunu bekliyor'' dedi. 
     Rum yönetimi lideri Tasos Papadopulos'un Annan planındaki endişelerinin ne olduğuna ilişkin listeyi bir an önce hazırlayarak, Genel Sekreter'e sunması gerektiğini yineleyen Başbakan Talat, ''Rum tarafının endişeleriyle ilgili listesini görmemiz lazım'' diye konuştu. 
     Talat, Başbakan Recep Tayyip Erdoğan'ın, Annan ile Madrid'de, Kıbrıs konusunu da görüşme olasılığı olduğunu söyledi. 
     Başbakan Talat, ara bölgedeki Ledra Palas Otel'de bazı Türk ve Rum siyasi partileri arasındaki görüşmenin ardından gazetecilere yaptığı açıklamada, Kıbrıs sorununun çözümünü amaçlayan müzakerelere her zaman hazır olduklarını vurguladı. 
     Talat, bir soruya karşılık, Rum tarafının Annan planındaki endişelerinin ne olduğu konusunun, dün AKEL Genel Sekreteri ve Rum Meclis Başkanı Dimitris Hristofyas'la yaptıkları görüşmede ve bugün Türk-Rum siyasi partileri arasındaki toplantıda ele alınmadığını anlattı. 
     Rum tarafından somut öneriler beklediklerini kaydeden Başbakan Talat, şöyle konuştu 
     ''Rumların endişelerini henüz öğrenmiş değilim. Rum tarafının endişelerini almak için hala daha bekliyorum. BM Genel Sekreteri de bu endişeleri öğrenmeyi bekliyor. Bu konuda basında yer alan haberlere de güvenemem. Rum tarafının endişeler konusundaki listesini görme ihtiyacımız var. Listeyi net bir biçimde görmeliyiz ki bunlarla ilgili çekincelerimiz varsa ortaya koyabilelim. Çünkü Rum tarafının endişeleri varsa bu, benim de bu endişelere ilişkin bazı endişelerim olabileceği anlamına gelir. Bir şekilde iki tarafın endişelerini ve korkularını karşılıklı olarak gidermeliyiz. Kısacası Rum tarafından somut öneriler, somut fikirler bekliyoruz.'' 
     
     ANKARA ZİYARETİ 
     Başbakan Talat, bir soru üzerine, Türk hükümetinin daveti üzerine Ankara'ya yapacakları ziyaretin tarihinin henüz netleşmediğini belirterek, şunları söyledi 
     ''Bu konuda henüz bir karar almadık. Cuma günü gitme olasılığını görüşmüştük, ama Türkiye Başbakanı Recep Tayyip Erdoğan'ın bir toplantı için Madrid'de olacağı nedeniyle erteledik. Ziyaret daha sonra olacak.'' Talat, bir başka soruya karşılık, Erdoğan ile Annan'ın Madrid'de bir araya gelerek, Kıbrıs konusunu görüşme olasılıkları bulunduğunu bildirdi. Talat, ''Aldığım bilgiye göre Erdoğan ile Annan görüşecekler'' dedi. 
     
</TEXT>
</DOC>
