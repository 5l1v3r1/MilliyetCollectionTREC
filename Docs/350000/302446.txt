<DOC>
<DOCNO> 302446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sontur08.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK-Sağlık Bakanlığı hastaneleri ortak kullanımı başladı... 
</HEADLINE>
<TEXT>

     SSK-Sağlık Bakanlığı hastanelerinin ortak kullanımı protokolü, bugünden itibaren 81 ilde uygulanmaya başlandı. 
     Ankara, İzmir, İstanbul, Yalova, Sivas, Rize, Bolu, Düzce, Sakarya, Bingöl ve Kocaeli illerinde uygulanmakta olan ortak kullanım, bugünden itibaren Türkiye geneline yaygınlaştırılıyor. 
     Uygulamanın sorunsuz yürütülebilmesi için gerekli protokol metni ve genelgeler, 70 ildeki tüm sağlık kuruluşlarına gönderildi. 
     Ortak kullanım protokolünde, sevk zorunluluğu kalktı. SSK'lı hastalar, 81 ilde sağlık ocaklarından sevk almak zorunda kalmadan doğrudan devlet hastanelerine başvurabilecek. 
     Protokolde yapılan yeni düzenlemeyle, 65 yaş üzerinde yaşlılık ve malullük aylığı alanlar da ortak kullanımdan yararlanacak. 
     
     SSK'LININ İLAÇ SORUNU ÇÖZÜMLENEMEDİ 
     Bu arada, SSK ve devlet hastanelerinin ortak kullanımına ilişkin uygulamanın üzerinden 5 ay geçmesine rağmen, SSK'lıların ilaç sorunu çözümlenemedi. 
     1 Temmuz 2003'te uygulamaya konulan Ortak Kullanım Protokolü ile SSK'lı hastaların ilaçlarının karşılanabilmesi için devlet hastanelerine SSK eczaneleri açıldı. 
     Ancak, sağlık ocaklarından hizmet alan SSK'lıların ilaçlarını temin etmek için sağlık ocağına yakın eczanelerle sözleşme hala yapılamadı. 
     Çalışma ve Sosyal Güvenlik Bakanlığı, ilaç sektörüyle bu meselenin görüşmelerini yapıyor ve belli bir ortak noktaya gelinerek ayaktan hasta reçetelerinin tamamen eczanelere yönlendirilmesi çalışmaları sürdürülüyor. 
     
</TEXT>
</DOC>
