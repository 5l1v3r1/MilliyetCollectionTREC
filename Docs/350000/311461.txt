<DOC>
<DOCNO> 311461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur37.html </URL>
<DATE> 2005/02/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Lisa davası yarın başlayacak 
</HEADLINE>
<TEXT>

     Antalya'nın Alanya İlçesi'nde 10 Ekim 2004 tarihinde, Almanya'dan annesiyle tatil amacıyla gelen 11 yaşındaki Lisa Eder'in kaçırıldıktan sonra öldürülmesi olayıyla ilgili davaya yarın Alanya 2. Ağır Ceza Mahkemesi'nde başlanacak. 
     AA muhabirinin aldığı bilgiye göre, cinayet zanlısı olarak tutuklanan ve halen Ermenek Cezaevi'nde bulunan sanık Bülent Gülbay, tasarlayarak adam öldürmek suçundan müebbet ağır hapis cezası istemiyle yargılanacak. 
     Lisa Eder'in annesi Pedra Eder'i duruşmada müdahil olarak Antalya Barosu'na kayıtlı Alanya'da faaliyet gösteren avukatlar Zafer Kayakıran, Ayşe Ağaoğlu, Fatma Saz, Hayati Bora ve Mehmet Özgen temsil edecek. 
     Avukat Zafer Kayakıran, Lisa'nın annesi Pedra Eder'in Almanya'da psikolojik tedavi gördüğünü belirterek, anne ve ailenin diğer fertlerinin yarın yapılacak ilk duruşmaya katılmayacaklarını söyledi. 
     Zanlı Bülent Gülbay'ı ise Alanya'daki avukatların kabul etmemesi üzerine, Malatya Barosu'na kayıtlı Hakan Karakoç savunacak. 
     Lisa Eder davasının ilk duruşmasını izlemek üzere, Almanya'dan bazı gazete ve televizyon muhabirinin de Alanya'ya geleceği öğrenildi. 
     
</TEXT>
</DOC>
