<DOC>
<DOCNO> 318647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur35.html </URL>
<DATE> 2005/02/25/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Seti basılan dizinin yapımcısı "Yargısız infaz yapılıyor" 
</HEADLINE>
<TEXT>

     Antakya'da, kenti ''kötü tarafları'' ile tanıttığı gerekçesiyle tepki gören, özel bir televizyon kanalında yayınlanan ''Eylül'' adlı dizinin yapım sorumlusu Cengiz Deveci, ''yargısız infaz'' ile karşı karşıya kaldığını ifade ederek, izleyicilerden yorumda bulunmaları için zaman tanımalarını istedi. 
     Dizisi Yapım Sorumlusu ve Genel Koordinatör Cengiz Deveci, çekimlerin gerçekleştirildiği Antakya'da, Gazeteciler Cemiyeti'nde düzenlediği basın toplantısında, bir grubun sete gelerek ''Kentin kötü yönleri ile tanıtıldığı'' şeklinde tepki göstermesine anlam veremediğini ifade etti. 
     Deveci, dizinin 13 bölüm olarak düşünüldüğünü ve televizyonda iki bölümünün yayınlandığını ifade ederek, tepkinin ''yersiz endişeden kaynaklandığını'' söyledi. 
     Deveci ''Sürükleyici bir polisiye ve etkileyici bir aşk hikayesi''ni Antakya'nın tarihi mekanlarında çekmek istediklerini ve bu nedenle kente geldiklerini belirterek, şunları söyledi 
     ''Görsel unsurları değerlendirmek niyetinde olmasaydık, diziyi İstanbul'da da çekerdik. Antakya'nın özelliği burada. Eski Antakya çok önemli bir yer. İhmal edilmiş, ancak çok önemli eski yapılara sahip. 
     Ancak, yargısız infaz yapılıyor. İyi veya kötü yorum yapabilmek için biraz daha zaman tanınmasını istiyorum.'' 
     
</TEXT>
</DOC>
