<DOC>
<DOCNO> 311662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/soneko20.html </URL>
<DATE> 2005/02/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Otomotiv ihracatı 2005'te tam gaz... 
</HEADLINE>
<TEXT>

     Türk ekonomisinin lokomotifi haline gelen otomotiv sektörünün ihracatı, yılın ilk ayında yüzde 36 oranında artarak 943 milyon 702 bin dolara ulaştı. 
     İhracat, geçen yılın aynı döneminde 695 milyon 98 bin dolar olarak gerçekleşmişti. 
     Uludağ İhracatçı Birlikleri'ne UİB bağlı Uludağ Taşıt Araçları ve Yan Sanayii İhracatçıları Birliği verilerinden derlenen bilgiye göre, geçen yıl 266 milyon 529 bin dolar olan ihracatı Ocak 2005'te yüzde 2.6'lık düşüşle 259 milyon 649 bin dolara gerileyen binek otomobiller, yine de ihracat kalemleri arasında ilk sırada yer aldı. 
     Binek otomobilleri, 258 milyon 438 bin dolar ile otomotiv yan sanayii, 181 milyon 361 bin dolar ile de eşya taşımaya mahsus motorlu taşıtlar izledi. 
     En fazla ihracat artışı, 2004 yılı Ocak ayında 1.6 milyon dolar olan ihracatı 139 milyon 817 bin dolara çıkan gemiler ve suda yüzen taşıtlarda olurken, bunu çekiciler, iki tekerlekli taşıtlar, eşya taşımaya mahsus motorlu taşıtlar, hava ve uzay taşıtları ile otomotiv yan sanayii izledi. 
     Özel amaçlı diğer çekiciler, traktörler, tanklar ve zırhlı savaş taşıtları ile binek otomobillerde ise ihracat geriledi. 
     
     ALMANYA YİNE İLK SIRADA 

     Sektör, yılın ilk ayında 12 serbest bölgenin yanı sıra, 140 ülke ve 12 özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, geçen yıl 108 milyon 8 bin dolar ile ilk sırada yer alan Almanya, bu yıl da 146 milyon 726 bin dolarlık ihracatla yine yerini korudu. Bu ülkeyi İtalya, Hollanda, Fransa, Birleşik Krallık izledi. 
     Sektör, bu dönemde Bahreyn, Yeni Kaledonya, Senegal, Marshall Adaları, Panama, Martinik, Brunei, Jamaika, Zambia, Paraguay, Madagaskar, Orta Afrika Cumhuriyeti, Liberya, Zaire, Doğu Timor, Tacikistan, Burkina Faso, Uruguay, Nijer ile Antalya ve Kocaeli serbest bölgelerine ilk kez ihracat yaptı. 
     Sektörün, Güney Asya'daki deprem ve tsunami felaketinden en çok etkilenen ülkelerin başında gelen Endonezya'ya da Ocak ayında 88 bin 545 dolar tutarında ihracat gerçekleştirdiği, bu rakamın geçen yılın aynı dönemine göre yüzde 28 arttığı gözlendi. 
     
</TEXT>
</DOC>
