<DOC>
<DOCNO> 330828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur13.html </URL>
<DATE> 2005/04/06/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İçki masasında borç tartışması kanlı bitti 
</HEADLINE>
<TEXT>

     Recep İSTEK KAYSERİ, DHA 

      KAYSERİ'nin Hacılar İlçesi'nde içki masasında borç yüzünden çıkan tartışmada av tüfeğiyle vurulan 33 yaşındaki Mustafa Can yaşamını yitirdi. Arkadaşlarını vurduktan sonra tedavi için Sağlık Ocağı'na götürmek isteyen katil zanlıları, öldüğünü anlayınca kapıya bırakıp kaçtı, ancak kısa süre sonra yakalandı. 
     Hacılar İlçesi Beğendik Bağları Kum Ocakları mevkindeki bağ evinde içki alemi yapan 33 yaşındaki Mustafa Can ile 30 yaşındaki Lokman Koçmaz ve 33 yaşındaki Bekir Deveci arasında, alacak- verecek yüzünden tartışma çıktı. İddiaya göre kendisine küfredilmesine sinirlenen Lokman Koçmaz, ruhsatsız av tüfeği ile önce iki el havaya sonra da bir el Mustafa Can'a ateş etti. 
     Yaptığından pişman olan Lokmaz Koçmaz, yanında bulunan Bekir Deveci'yle birlikte yaralı Mustafa Can'ı 35 Y 0910 plakalı otomobille yaklaşık 2 kilometre uzaklıktaki Hacılar Merkez Sağlık Ocağı'na götürmek istedi. Mustafa Can'ın öldüğünü anlayan iki arkadaş, cesedini Sağlık Ocağı'nın önüne bırakıp kaçtı. 
     Polis ekipleri, kaçan Lokman Koçmaz'ı ve Bekir Deveci'yi kısa süre sonra yakaladı. Can'ın cesedi, otopsi için Kayseri Devlet Hastanesi morguna kaldırılırken olayla ilgili soruşturma başlatıldı. 
     
</TEXT>
</DOC>
