<DOC>
<DOCNO> 339979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonyas02.html </URL>
<DATE> 2005/05/05/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
10 yıl sonra aniden hafızasına kavuştu... 
</HEADLINE>
<TEXT>

     Amerikalı itfaiye eri Donald Herbert, 10 yıl önce iş kazası sonucu kaybettiği hafızasına ve konuşma yeteneğine bir anda yeniden kavuştu. 
     1995 yılının aralığında Buffalo kentinde bir evde çıkan yangını 
     söndürmeye çalışırken üzerine çöken çatının altında oksijensiz kalan Herbert, hem görme ve konuşma yeteneğini, hem de hafızasını kaybetti. Karısının açıklamasına göre, Herbert geçen cumartesi aniden konuşmaya başladı. Hafızası da yerine geldi ve ilk sözü "Karımla konuşmak istiyorum..." oldu. Karısı Linda, eşinin sanki üç aydır bu durumda olduğunu düşündüğünü, oysa aradan nerdeyse 10 yıl geçtiğini öğrenince şaşırdığını anlattı. İtfaiyecinin doktoru da, hastasının ilaçlarını üç ay önce değiştirerek yeni sinir uyarıcı ilaçlar verdiğini belirtti. "Aniden uyanması beni fazlasıyla şaşırttı" diyen doktor Jamil Ahmed, "Çok şaşırdım, çünkü hem anlamlı konuşuyor, hem de çevresindeki insanları tanıyor..." dedi. 
     
</TEXT>
</DOC>
