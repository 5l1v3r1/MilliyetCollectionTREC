<DOC>
<DOCNO> 336242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonspo32.html </URL>
<DATE> 2005/04/23/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Gençlerbirliği 0 - Kayserispor 0 ilk yarı 
</HEADLINE>
<TEXT>

     Birinci Süper Futbol Ligi'nde Gençlerbirliği ile Kayserispor arasındaki karşılaşmanın ilk yarısı golsüz eşitlikle tamamlandı. 
     Ligde rahat bir konumda bulunan Gençlerbirliği, düşme korkusunu yakından hisseden Kayserispor karşısında ilk yarıda vasatı aşamadı. 
     Karşılaşma, bir orta alan mücadelesi biçiminde geçerken, evsahibi ekip Youla'ya atılan uzun toplarla gol aradı, ancak bu yarıda istediği posizyonları bulamadı. 
     Konuk ekip Kayserispor ise ilk önce gol yememeyi düşünürken, özellikle Balili ve Mithat'a atılan uzun toplarla gol bulmaya çalıştı. 
     Orta alan elemanlarını hücum bölgesine çıkartamayan sarı-kırmızılar, bu devrede maçın ilk dakikalarında Mehmet Topuz'un kafa vuruşuyla Gençlerbirliği kalesinde tehlike yarattı. 
     2. dakikada Cem'in sol taraftan ortaladığı topa Mehmet Topuz, uzak direkte uçarak kafayı vurdu, ancak meşin yuvarlak yandan auta çıktı. 
     26. dakikada Skoko'nun sağ taraftan yaptığı ortada Youla, topa altıpas içinde uçarak kafayı vurdu. Kaleciden dönen topu Kayserispor savunma oyuncuları uzaklaştırdı. 
     45. dakikada Ergün'ün sol taraftan ortasında, penaltı noktasındaki Mehmet Topuz topa dokunamayınca, meşin yuvarlak auta gitti ve maçın ilk yarısı 0-0'lık skorla sona erdi. 
     
     KÜNYE 

     

Stat 19 Mayıs. Hakemler Cüneyt Çakır, Alpaslan Dedeş, Hakan Atilla Gökbilgin. Gençlerbirliği Ömer, İsmail, Ümit, El Saka, Erkan, Mehmet Nas, Ayman, Skoko, Erhan, Youla, Mustafa Özkan. Kayserispor Metin, Murat, Ali, Brabec, Ergün, Mehmet Topuz, Bülent, Johnson, Cem, Balili, Mithat.      
</TEXT>
</DOC>
