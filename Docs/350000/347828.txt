<DOC>
<DOCNO> 347828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko31.html </URL>
<DATE> 2005/06/01/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Yeşim Tekstil, Nike ve GAP'ın stratejik ortağı oldu... 
</HEADLINE>
<TEXT>

     Nike, Mark Spencer, GAP, Schlafgut ve Zara gibi dünyanın önde gelen markalarına üretim yapan Yeşim Tekstil, GAP ve Nike'ın stratejik ortağı oldu. 
     Yeşim Tekstil Sanayi ve Ticaret A.Ş'den yapılan yazılı açıklamaya göre, uzun yıllardır üretim yaptığı Nike ve GAP ile stratejik işbirliği toplantıları gerçekleştiren Yeşim Tekstil, bu iki dünya markası tarafından örme konusunda Avrupa ve Türkiye'den stratejik ortak olarak seçildi. 
     Son olarak 15-20 Mayıs tarihleri arasında Portland-Oregon'da Nike Genel Müdürlük Kampüsü'nde yapılan Nike'ın stratejik işbirliği toplantısına Yeşim Tekstil'den Genel Müdür Şenol Şankaya ve Nike Bölüm Müdürü Mazhar Kazancıoğlu katıldı. Üçüncü kez yapılan bu stratejik işbirliği toplantısında Nike'ın yeni seçilen CEO'su ve başkanları dahil olmak üzere, 20 üst düzey yöneticisi de hazır bulundu. 
     Nike'ın dünya çapında çalıştığı yüzlerce fabrikadan sadece 8 üreticinin davet edildiği toplantıda, Nike ve ortaklarının gelecek üç yılda oluşturacakları stratejik hedefler ele alındı. 
     Toplantıda, Nike üretim ortaklarının stratejik ortaklık misyonu, ''güven, açık iletişim, paylaşılan vizyon ve değerlere dayalı, dünya standartlarındaki ürün ve proses yeniliğine ve karşılıklı sürdürülebilir ve karlı büyümeye yol açan uzun vadeli ilişki'' olarak belirlendi. 
     Yapılan görüşmelerde, ''yenilik, şeffaflık, iletişim, tedarik zinciri evrimi, kurumsal sorumluluk, topluma bağlılık, sanayi lideri olma ve ortakların birlikte kazandığı karlı büyüme'' ise ortak değerler olarak tespit edildi. 
     GAP ile de 10-12 Ocak'ta Amerika'nın San Francisco şehrinde yapılan stratejik işbirliği toplantılarına katılan Yeşim Tekstil yöneticileri, dünya çapında 50 üretici firma ile birlikte GAP'in ''daha iyi bir gelecek yaratmak, verimli ve daha hızlı çalışmak ve güçlü ortaklıklar inşa etmek için belirlediği hedefleri'' görüştü. Bu toplantı sonucunda da yenilik, fiyat, kalite toplantıya katılan firmalar arasında ortak değerler olarak belirlendi. 
     
     GENEL MÜDÜR ŞANKAYA 
     Yeşim Tekstil Sanayi ve Ticaret A.Ş. Genel Müdürü Şenol Şankaya, firmalar açısından teslim süreleri kısalan rekabetçi bir piyasada, lider konumunu koruyabilmek ve yeni trendlere süratli cevap verebilmek için stratejik ortaklıkların gündeme geldiğini belirtti. 
     Şankaya, şunları kaydatti 
     ''Biz GAP ile 1994'ten, Nike ile de 1999 yılından beri birlikte çalışıyoruz. Her iki firma ile ilişkilerimiz kaliteli ve sosyal uygunluk koşullarına uygun çalışma sistemimiz sayesinde hızla gelişti ve bugün artık bu iki firmayla stratejik işbirliği yapacak konuma geldik. Bundan sonra her iki firma ile yaptığımız stratejik işbirliği anlaşması gereği yenilik, şeffaflık, iletişim, tedarik zinciri evrimi, kurumsal sorumluluk, topluma bağlılık, sanayi lideri olma ve ortakların birlikte kazandığı karlı büyüme gibi değerleri baz alarak üretim yapacağız. 
     Yeşim Tekstil olarak bugün bulunduğumuz bu nokta, tüm tekstil sektörü için önemli ve örnek alınacak bir adımdır. Özellikle Uzak Doğu ve Çin ile rekabet edebilme şartlarının konuşulduğu şu günlerde, firmamız hem üretim bazında hem de sosyal uygunluk ve global ortaklıklar bazında kendini yenileyip geliştirerek rekabet gücünü artırmaya çalışmaktadır. Çünkü, tekstil sektörünün bu zor rekabet koşullarında ayakta kalabilmek için global trendleri takip etmek ve sürekli kendini yenilemek artık kaçınılmaz olmuştur.'' 
     
</TEXT>
</DOC>
