<DOC>
<DOCNO> 345516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/guncel/gun01.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rumeli konseri'nin geliri kampanyaya 
</HEADLINE>
<TEXT>


Kayahan, 7 Haziran'da Rumeli Hisarı'nda vereceği konserin gelirini "Baba Beni Okula Gönder" kampanyasına vereceğini açıkladı 

MAGAZİN SERVİSİ 

Milliyet'in başlattığı "Baba Beni Okula Gönder" kampanyasına destek verenler arasına pop müziğin ustası Kayahan da katıldı. Doğan Music Company DMC etiketiyle piyasaya çıkan son albümü "Kelebeğin Şansı"ndan sonra korsana karşı ilginç bir savaş başlatan Kayahan, 7 Haziran akşamı Rumeli Hisarı'nda hayranlarının karşısına çıkacak. Kayahan'ın hayranlarıyla hasret gidereceği konserde, "Büyük ustadan korsana tokat, yasala ödül" sloganıyla başlattığı kampanyanın da çekilişi yapılacak. 
Kayahan'ın korsanı değil, yasal albümleri satın alanları ödüllendirmek için Milli Piyango'dan izin alarak başlattığı kampanyaya katılanlar arasında yapılacak çekilişle talihliler ödüllerine kavuşacak. 

Korsana savaş açtı 
Kayahan'ın albümünü satın alıp bandrol numarasını kısa mesaj yoluyla göndererek kampanyaya katılanlar arasında yapılacak çekilişle bir talihli 85 bin YTL değerinde Volvo S60T marka otomobilin sahibi olacak. Kampanyaya katılanlardan bir çift ise Gömeç'teki Sevgi Köyü'nde 1 hafta tatil kazanacak. 
Kayahan, TRT2 ve TRT İnt'ten naklen yayımlanacak konserin bilet satışlarından elde edilecek geliri Milliyet'in başlattığı kendisinin de gönülden desteklediği "Baba Beni Okula Gönder" kampanyasına bağışlayacağını açıkladı. 

Burdurlu öğrencilerden tiyatro desteği 

MUSTAFA ARSLAN Burdur DHA 
Süleyman Demirel Üniversitesi'ne bağlı Burdur Eğitim Fakültesi öğrencileri, "Baba Beni Okula Gönder" kampanyası için sahneye çıktı. Proje Sorumlusu Yrd. Doç. Dr. Kamuran Semra Eren, bilet satışından 1000 YTL civarında gelir beklediklerini söyledi. Eren, "Kızlarımız okula gidemezse geleceğin cahil anneleri olacak. Onların eğitimi için dikilen bu sevgi ağacına kayıtsız kalamazdık" dedi. 

Mısır satıp fal baktılar öğrencilere yolladılar 

SEFA KARAHASAN Lefkoşa 
KKTC Lefke Avrupa Üniversitesi LAÜ öğrencileri okulun şenliğinde kazandıkları paraları "Baba Beni Okula Gönder" kampanyasına gönderdi. LAÜ'lü öğrenciler, kampanyaya destek için kurdukları çadırda pasta, mısır, çerez satarak, dövme yapıp fal bakarak 372.75 YTL kazandı. Organizasyona önderlik yapan Adanalı Emrah Kocabuğa, kazandıkları parayı Milliyet Lefkoşa Temsilciliği'ne iletti. Kocabuğa, parayı teslim ederken duygularını şöyle ifade etti "Bizler özel üniversitelerde okuyoruz. Bu şansı bulmayı bırakın okul yüzü göremeyen genç kardeşlerimiz var. Onlara Milliyet aracılığıyla bu küçük desteği yapmak bizi çok mutlu etti." 

Süt Günü'nde ayran dağıtıldı 

ALİ FAİK ATAY DHA 
Karabük'te, Dünya Süt Günü etkinlikleri kapsamında öğrencilere ayran dağıtıldı. Karabük İl Tarım Müdürlüğü'nce başlatılan "Süt için, süt içirin" kampanyası kapsamında Öğlebeli Şehit Nazif Topsakal İlköğretim Okulu'nda süt bekleyen öğrencilere ayran dağıtıldı. Kentte pastörize kutu süt imal eden firma bulunmadığı, ayranların da firmalardan ücretsiz temin edildiği öğrenildi. 260 öğrenci, ellerine ayran verilince şaşkınlıklarını gizleyemedi. 

</TEXT>
</DOC>
