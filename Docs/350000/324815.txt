<DOC>
<DOCNO> 324815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonspo06.html </URL>
<DATE> 2005/03/18/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Galatasaray taraftarları Arif'in gönlünü alacak 
</HEADLINE>
<TEXT>

     İstanbulspor maçında protestolara hedef olan Arif'le barış yapmayı planlayan tribünler, Ankaraspor maçında kendisinin gönlünü alacaklar. 
     
     Hasan ikna edilmişti 

     İstanbulspor maçının son bölümleri Galatasaray’ın iki deneyimli yıldızı Arif Erdem ve Hasan Şaş için çok kötü geçmişti. Ayaklarına her top gelişinde ıslıklanmış, bazı grupların protestolarına hedef olmuşlardı. Yaşanan olumsuzluklara ilk tepkiyi teknik direktör Gheorghe Hagi göstermiş, iki yıldızına da sahip çıkmıştı. Ayrılma fikrini kafasına koyan Hasan Şaş’a da yönetim ve takım arkadaşları kol kanat gerip, yıldız oyuncunun fikrini değiştirmişti. 
     
     Pankart hazırlanıyor 

     Arif Erdem için de Sarı-Kırmızılı taraftarların hazırlık içerisinde olduğu öğrenildi. Ankaraspor’la pazar akşamı Ali Sami Yen’de oynanacak maçta deneyimli golcüye moral vermeyi planlayan taraftarların, maç öncesi Arif’i tribüne çağırarak destek tezahüratları yapacağı bildirildi. Erdem’e çiçek vermeyi planlayan taraftarların ayrıca bu futbolcu için özel pankartlar hazırladığı ve kapalı tribüne bu pankartların asılacağı ifade edildi. 

     
</TEXT>
</DOC>
