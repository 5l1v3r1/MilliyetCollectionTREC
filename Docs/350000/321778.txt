<DOC>
<DOCNO> 321778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun35.html </URL>
<DATE> 2005/03/08/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Kış biter bitmez saldırılar artacak 
</HEADLINE>
<TEXT>

     Afganistan'daki eski Taliban rejiminin aranan lideri Molla Ömer, ağır kıştan çıkar çıkmaz yabancı güçler ve hükümete karşı saldırıları artıracaklarını bildirdi. 
     Molla Ömer, Amerikalı Tümgeneral Eric T. Olson'un ''Taliban saldırılarının önemli ölçüde azaldığı ve Molla Ömer'in artık Taliban savaşçılarına söz geçiremediği'' yolundaki ifadesinden sonra bir sözcü tarafından nadir açıklamalarından birini yayımladı. 
     Taliban lideri, ''bu açıklamanın, ABD'nin Taliban'ın moralini bozmak için yürüttüğü psikolojik savaşın bir parçası olduğunu'' belirtti. 
     Molla Ömer, sözcü Abdüllatif Hekimi tarafından Kabil'deki Reuters muhabirine okunan açıklamasında, ''Kışın sonunda saldırılarımızın arttığını göreceksiniz'' diyerek, sadece Afganistan'daki değil tüm dünyadaki Müslümanlardan destek gördüğünü ifade etti. 
     Öte yandan Hekimi, bir başka Reuters muhabirini arayarak, Kabil'de, kırsal bölgelerin kalkınmasından sorumlu bakanlığın İngiliz danışmanının öldürülmesinden Taliban'ın sorumlu olduğunu bildirdi. 
     
</TEXT>
</DOC>
