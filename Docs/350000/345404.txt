<DOC>
<DOCNO> 345404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonspo24.html </URL>
<DATE> 2005/05/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Kayseri Erciyesspor, yoluna Mustafa Uğur ile devam edecek... 
</HEADLINE>
<TEXT>

     Birinci Süper Futbol Ligi’ne yükselen Kayseri Erciyesspor, yoluna Teknik Direktör Mustafa Uğur ile devam edecek. 
     Uğur, kulüp tesislerinde İkinci Başkan Erol Bedir ile 1 yıllık sözleşme imzaladı. 
     Bedir, imza töreninde yaptığı açıklamada, geçen sezon büyük emek vererek takımlarını Süper Lig’e taşıyan Uğur’un aynı başarısını Süper Lig’de de sürdüreceği inancıyla sözleşme imzaladıklarını kaydetti. 
     Yönetim, teknik kadro ve futbolcuların uyum içinde çalıştığını, Uğur ile 2 dakika gibi kısa bir görüşmeden sonra anlaştıklarını ifade eden Bedir, aralarında ücret görüşmediklerini kaydetti. 
     Bedir bir soru üzerine 11 Haziran’da genel kurul yapacaklarını belirtti. 
     Süper Lig hazırlıklarına bir an önce başlamak ve göreve gelecek yeni yönetimin önünü açmak için genel kurul yapmak istediklerini anlatan Bedir, şöyle konuştu 
     "Kayseri’nin her iki takımı da onursal başkanımız olan Büyükşehir Belediye Başkanı Mehmet Özhaseki’nin öncülüğünde Belediye’nin desteğiyle ayakta duruyor. Süper Lig’de bu şekilde başarılı olunamayacağını düşünüyoruz. Her iki takımın şehrin ileri gelenleri tarafından değerlendirilmesi lazım. Bunun önünü açmak istiyoruz. 
     Kayseri Erciyesspor kimliğinin daha kalın harflerle yazılması için göreve gelen yeni yönetime her türlü desteğe vermeye hazırız." Bedir, gazetecilerin kulüp başkanlığı için Kayseri Şeker Fabrikası Yönetim Kurulu Başkanı Vedat Ali Özışık’ın isminin geçtiğini hatırlatmaları üzerine, Özışık’ın Kayseri Erciyesspor’a büyük destek sağladığını, ancak yönetime gelip gelmemesi konusunda kendisinin birşey söylemesinin doğru olmayacağını kaydetti. 
     Aynı şehrin iki takımının aynı renkler ve amblemi kullanmasının bazı olumsuzluklara yol açtığını da bildiren Bedir, genel kurul toplantısında takımın sarı-kırmızı olan renklerini mavi-beyaz veya siyah mavi olarak değiştirilmesini teklif edeceklerini, takımın amblemini de değiştireceklerini sözlerine ekledi. 
     Teknik Direktör Mustafa Uğur da, yeniden göreve getirilmesinin mutluluğunu yaşadığını, ligin hemen bitiminde kendisiyle sözleşme imzalanması ile yönetimin istikrar sinyali verdiğini belirtti. 
     Aynı istikrar ve başarıyı Süper Lig’de de sürdürmek için çalıştıklarını kaydeden Uğur, yapılmasını isteği transferler için hazırlayacağı raporu yönetime sunacağını, takıma faydalı olan tüm futbolcuların kadroda kalacağını, ayrıca 10-12 futbolcu daha transfer etmeyi düşündüklerini söyledi. 
     
</TEXT>
</DOC>
