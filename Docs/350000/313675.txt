<DOC>
<DOCNO> 313675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/spor/spo04.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Müftüoğlu'na destek 
</HEADLINE>
<TEXT>


Trabzonspor Basın Sözcüsü İbrahim Şahin, Beşiktaş'ın hatalı karar nedeniyle mağdur olduğunu, ancak tecrübeli hakemin kaybedilmemesi gerektiğini söyledi 


'Sakın bırakmasın' 
BORDO - Mavili kulübün Basın Sözcüsü İbrahim Şahin, Beşiktaş-Gençlerbirliği maçına damgasını vuran hakem Kuddusi Müftüoğlu'na sahip çıktı. Yanlış düdük nedeniyle Beşiktaş'ın mağdur duruma düştüğünü kabul eden Şahin, "Ancak Kuddusi Müftüoğlu gibi bir hakem kaybedilmemeli. Hakemliğini bırakmasını istemiyoruz. Cezası verilsin, ama sahalardan kopmasın" dedi. 

'Duyumlar alıyoruz' 
İBRAHİM Şahin, bazı kesimlerin ligin kaderiyle oynamaya çalıştığını da ima etti. Trabzonspor Basın SözcüSü şunları söyledi "Ligde üst sıralarda bir kopmanın olmaması için bazı çabaların olduğunu duyuyoruz. Reyting korkusuyla hareket edilmeye çalışıldığı ifade ediliyor. Biz her şeyin sahada bitmesini istiyoruz. Böyle suni bir havanın sahalara yansımaması gerekiyor." 

Kar sevinci 

Milliler döndü 
TRABZONSPOR Teknik Direktörü Şenol Güneş, İstanbul'daki kar yağışı nedeniyle Tunus Milli maçının ertelenmesine sevindi. Futbolcularının yorgunluğundan şikayetçi olan Güneş, dün yapılması planlanan antrenmanı da iptal etti. Yeni transfer Szymkowiak ise Polonya Milli Takımı'nın kampına yetişemeyeceği için affını istedi ve Trabzon'da kalmayı tercih etti. 

Testten geçti 
SZYMKOWİAK, takım izinli olmasına karşın dün Mehmet Ali Yılmaz Tesisleri'ne gelerek Özgür ile birlikte testten geçti. Polonyalı futbolcu, "Takıma uyum sağlayabilmek için herkesten daha fazla çalışmam gerekiyor. Uyum dönemini ne kadar çabuk atlatırsam, o kadar takıma faydam oldu. Trabzon'da iyi bir ortam buldum. Her şey mükemmel ilerliyor" yorumunu yaptı. 

Güneş'ten tam puan 

BORDO - Mavili takımın teknik patronu Şenol Güneş, yeni transfer Szymkowiak'a övgüler yağdırdı. Güneş, Polonyalı oyuncunun çok hırslı olduğunu belirterek, "Oyunu yönlendirme becerisi var. Yetenekli, lider özellikli. Oyun zekası da yüksek. Trabzonspor'un en önemli eksiği olan pas alışverişlerini Szymkowiak aracılığıyla daha iyi yapacağız" diye konuştu. 
ŞENOL Güneş, Malatyaspor maçının kendileri için önemli bir viraj olduğunu dile getirdi. Tecrübeli teknik adam, "Zor bir maç olacak. Kupada onları elemiş olmamız, bir şey değiştirmez. Ligin havası başka. Kupada tur atlamak için belli oranda açık futbolu tercih ettiler. Ama ligde puan almak için daha kapalı oynayacaklar" ifadelerini kullandı. 


</TEXT>
</DOC>
