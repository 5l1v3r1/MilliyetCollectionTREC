<DOC>
<DOCNO> 330604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/spor/spo03.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan Ribery 
</HEADLINE>
<TEXT>


Sarı-Kırmızlı takımın Fransız yıldızı, Saint Michel Lisesi'ndeki panelde taraftarlara sıcak mesajlar gönderdi. Ribery, "Galatasaray dışında hiçbir Türk takımında oynamam" dedi 

Erol Demİrkol 


Galatasaray formasıyla kısa sürede taraftarların gönlünde taht kuran Franck Ribery, dün Saint Michel Lisesi'nde düzenlenen panelde öğrencilerle buluştu. Yıldız oyuncu, soru yağmuru karşısında zor anlar yaşarken, Galatasaraylılar'ın yüzünü güldürecek açıklamalar yaptı. 
Ribery, "Fenerbahçe veya Beşiktaş'ta oynamak ister misin " sorusuna, "Hayır kesinlikle Fenerbahçe ya da Beşiktaş'ta oynamak istemiyorum. Ben Türkiye'ye sadece Galatasaray'da oynamak için geldim" yanıtı vererek büyük alkış aldı. 

Tercih meselesi 
Fransız futbolcu ülkesinde tanınan tek takımın Galatasaray olduğunu da iddia ederek, "Fenerbahçe ve Beşiktaş da benimle ilgilendi, ama ben Galatasaray'ı tercih ettim. Galatasaray'ı yakından tanıyordum. Geldiğim için de çok mutluyum. Kısa sürede uyum sağladım. Anelka ile sürekli kıyaslandım. Ancak sanırım beni tanımaya başladılar" yorumunu yaptı. 
Panel sırasında Galatasaray'ın yaşadığı maddi konularda gündeme geldi. Ribery, ödeme sıkıntısını her kulübün yaşabileceğini ifade etti. Fransız yıldız, "Bunlar beni ilgilendirmiyor. Ben sahada oynayacağım futboluma bakarım. Diğer konular yöneticilerimizi ilgilendirir. Benim için sorun yok" dedi. 
Bu arada panel sonunda Saint Michel Lisesi öğrencileri, en sevilen futbolcu anketini kazanan Franck Ribery'i plaket ve çiçekle ödüllendirdi. 

Sizin başınıza gelseydi 

Hagi'nin, cep telefonunun çalındığını sanıp, taraftarlara "Hırsız" suçlaması yapmasının yankıları sürüyor. Süper Lig hocaları, böyle bir hırsızlıkla karşılaşmaları durumunda nasıl bir tepki vereceklerini açıkladılar 
Şenol Güneş Biz emeği çalınan insanlar ağzımızı açamazken, o bir telefonu çalındı diye bu kadar bağırmasın. 
Güvenç Kurtar Ben bunu hiç kimseye söylemezdim bile. Çalınmışsa zaten bulunmasının imkanı yoktur. Hagi'nin artık bazı şeyleri öğrenmesi lazım. 
Erol Tok Her ne olursa olsun oradaki taraftarlara saygı göstermesi lazım. Hagi'nin Türkiye'de çok uzun zamanı geçti. 
Şaban Yıldırım Dünyanın her yerinde genel geçerliliği olan değerler vardır ve Hagi'nin davranışı hiçbir yerde hoş karşılanmaz. Bence yanlış bir tavır sergiledi. 
Hikmet Karaman Benim çok telefonum gitti. Bir seferinde basınla konuşuyordum ve cep telefonumun alındığını fark etmeme rağmen dönemedim. 

Tazminat davası 

Kayseri Taraftarlar Derneği eski Başkanı Mehmet İncialan, Hagi'ye "Hırsızlık" suçlaması nedeniyle tazminat davası açacaklarını söyledi. İncialan, Rumen hocanın tepkilerinin hakaret ve haksız yakıştırma içerdiğini belirterek, "Kayseri Cumhuriyet Savcılığı'na başvurarak 5 bin YTL'lik tazminat davası açacağım. Ardından da ceza davası için girişimde bulunacağım. Hagi'ye yasalar önünde hesap soracağız" diye konuştu. 

Cim-Bom dinlendi 

Sarı - Kırmızılılar, Kayseri beraberliğinin ardından Trabzon karşılaşmasının hazırlıklarına dün başladı. Teknik Direktör Hagi, pazartesi günü yapılan izine karşın as futbolcularını düz koşunun ardından dinlendirdi. Çalışmaya sakatlığı devam eden Hakan Ünsal katılmadı. Bu arada idmanı Hagi'nin yanı sıra Fenerbahçeli Van Hooijdonk ve Beşiktaşlı Cordoba'nın da çocuklarının eğitim gördüğü özel okul öğrencileri izledi. 

Sakarya'ya yakın markaj 

Galatasaray, Sakaryasporlu Fatih Ceylan ve Gökhan Kök'ü transfer listesine aldı. Yöneticilerin önümüzdeki günlerde Yeşil-Siyahlılar ile iki futbolcunun transferi için temasa geçmesi bekleniyor. Bu arada Hakan Şükür'ün babası Sermet Şükür'ün de Sakarya ile görüşüp, Galatasaray'ın ilgisini bildirdiği öğrenildi. 

Biletler satışta 

Galatasaray ile Trabzonspor arasında pazar günü oynanacak olan kritik maçın biletleri bugünden itibaren Biletix bayilerinden satışa sunulacak. Fiyatlar şöyle VIP 185 YTL , Numaralı Üst 135 YTL , Kapalı 66 YTL , Yeni Açık Üst 33.5 YTL , Yeni Açık Alt 28 YTL . 


</TEXT>
</DOC>
