<DOC>
<DOCNO> 328227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonspo31.html </URL>
<DATE> 2005/03/29/ </DATE>
<TIME> 19.01 </TIME>
<AUTHOR>  </AUTHOR>
<HEADLINE>
Bursaspor'dan maç saati değişikliğine tepki... 
</HEADLINE>
<TEXT>

     İkinci Lig A Kategorisi'nde mücadele eden Bursaspor Kulübü, 3 Nisan Pazar günkü Bursaspor-Çanakkale Dardanelspor maçının başlama saatinin, Türkiye Futbol Federasyonu kararıyla 19.00'dan 14.30'a alınmasına tepki gösterdi. 
     Bursaspor Yönetim Kurulu'ndan yapılan açıklamada, Türkiye Futbol Federasyonu'nun 23 Mart tarihli müsabaka programında Bursa Atatürk Stadı'nda oynanacak Bursaspor-Çanakkale Dardanelspor maçının başlama saatinin 19.00 olarak belirlendiği bildirildi. 
     28 Mart'ta maç saatinin 14.30 olarak değiştirildiği anımsatılan açıklamada şöyle denildi 
     ''Karşılaşmanın başlama saatindeki değişiklik için Süper Lig'e çıkma şansı bulunan takımların maçlarının aynı saate alındığı gerekçe olarak gösterilmiştir. Bu gerekçenin 2 Nisan Cumartesi günü oynanacak olan Mardinspor-Kayseri Erciyesspor maçı ile 3 Nisan Pazar günü saat 13.00'da oynanacak Elazığspor-Sivasspor maçları nedeniyle geçerli olmadığı çok açıktır. 
     Üstelik bu değişiklikten, Futbol Federasyonu'nun Bursalı temsilci Osman Çağlıkoç ile Genel Sekreter Lütfı Arıboğan'ın bilgileri olmadığını saptamış bulunmaktayız. Ligin bitimine 8 hafta kala ortaya konulan gerekçenin sağlıklı olmadığını dikkate aldığımızda, geçen yıl yaşanan şaibeli olayların gündeme gelebileceği endişesini taşımaktayız. Yönetim Kurulu olarak, Bursaspor'un haklarını sonuna kadar savunacağımızı spor kamuoyuna duyururuz.'' 
     
</TEXT>
</DOC>
