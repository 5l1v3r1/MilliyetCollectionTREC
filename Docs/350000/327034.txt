<DOC>
<DOCNO> 327034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/soneko41.html </URL>
<DATE> 2005/03/25/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
TeliaSonera 3.1 milyar doların adil bir fiyat olduğunu düşünüyoruz 
</HEADLINE>
<TEXT>

     Turkcell'in çoğunluk hisselerini satın almak için Çukurova Grubu ile anlaşma imzalayan TeliaSonera'nın Üst Yöneticisi CEO Anders Igel, yüzde 27 hisse için belirledikleri 3.1 milyar doların son derece adil bir fiyat olduğunu düşündüklerini söyledi. 
     Turkcell'in yabancı ortağı TeliaSonera'nın üst yöneticisi Igel, Turkcell operasyonuyla ilgili AA muhabirinin sorularını yanıtladı. 
     Igel, 3.1 milyar dolarlık yatırımın kendileri açısından çok ciddi ve büyük bir yatırım olduğunu belirterek, ''Turkcell'in çok büyük bir şirket olduğuna inanıyoruz ve biz de bu alanda çok büyük yatırım yaptık'' dedi. 
     Anders Igel, daha önce, Turkcell'in çoğunluk hisselerini alma yönünde açıklamalarının bulunduğunun anımsatılması üzerine, şunları söyledi 
     ''Çukurova Grubu ile görüşmelerimizi sürekli devam ettiriyorduk ama bunun için uygun ortamın ve fırsatların oluşmasını bekliyorduk. Daha sonra ise hisselerimizi artırmak için bir fırsat doğdu ve bu fırsatı değerlendirdik. Bizim açımızdan da olumlu bir gelişme oldu.'' Igel, görüştükleri kişi ve kurumlarla ilgili bir soru üzerine, bütün görüşmeleri yalnızca Çukurova Grubu ile yürüttüklerini, onun dışında bir kamu kuruluşu ile bağlantıları olmadığını aktardı. 
     
     ''HÜKÜMETTEN YETKİLİ KİŞİLERLE GÖRÜŞTÜK'' 
     Igel, ''Tabii ki bazı hükümet organlarıyla ve hükümetten yetkili kişilerle görüştük. En azından bu işlemin gerçekleştirilip gerçekleştirilemeyeceği konusunda onlardan bilgi aldık. Ama herhangi bir onay süreci söz konusu değil. Zaten o nedenle bu işlemin nihayete erebilmesi için bazı mekanizmalardan gelen onayları beklememiz gerekti'' dedi. 
     Igel, satış işlemi gerçekleştiği takdirde paranın Çukurova Grubu'na ya da borçlu olduğu kamu kurumlarına ödenip ödenmeyeceğine ilişkin soruyu da, ''Aslında bu soruları Çukurova Grubu'na bizzat yöneltmeniz gerekiyor. Çünkü bu konuda kendimi muhatap görmüyorum. Bizim anlaşmamızın koşulları hisselerin karşılığında para değiş tokuşuydu. Bizim anlaşmamız şu anda bu şartları öngörüyor'' şeklinde yanıtladı. 
     
     EN ÖNEMLİ KOŞUL, ÇAĞRI MUAFİYETİ TANINMASI 
     Anlaşma yürürlüğe girdiğinde 3.1 milyar doları nakit olarak ödeyeceklerini belirten Igel, çağrı yükümlülüğünden muafiyet gibi koşullarla ilgili olarak da şöyle dedi 
     ''Belirli şeyler aslında son derece önemli. Her şeyden önce resmi bir onay sürecinden geçmesi ve bu onayların alınması gerekiyor. 
     Ama bizim açımızdan en önemli koşul aslında SPK'nın bize çağrıda bulunma konusundaki yükümlülükten muaf tutması. Çünkü biz daha fazla hisse satın almak istemiyoruz Turkcell'den. Turkcell ile yerel bir şirket olarak ortaklığımızı sürdürmek istiyoruz. Hisselerimizi bu düzeyde tutmak istiyoruz. Turkcell'le çok dostane bir anlaşma yaptık. Turkcell'in Türkiye'deki ismi ve şirket olarak konumu son derece net. Ayrıca Borsa'da kote durumunu sürdürmesini istiyoruz.'' Türkiye'deki işlerini geliştirmeyi, Turkcell'in iş potansiyelini de artırmayı düşündüklerini belirten Igel, Turkcell'deki hisselerin oranını artırarak, bölgede de güçlü bir konuma yükseldiklerini vurguladı. 
     Igel, ''Turkcell Türkiye'de çok güçlü bir şirket, konumu gerçekten muazzam. Ayrıca Türkiye'de telekom hizmetler çok hızlı bir şekilde ilerleme kaydediyor. Telekomünikasyon hizmetleri açısından son derece büyük bir pazar var. Biz Türkiye'deki pazarı gözlemlediğimizde Turkcell'den öğrenebileceğimiz çok şey olduğunu, Nordik ve Baltık ülkelerindeki deneyimlerimize çok şey aktarabileceğimizi görüyoruz. Ama aynı şey Turkcell için de geçerli. Turkcell'in bizim deneyimlerimizden edinebileceği çok fazla şey var'' şeklinde konuştu. 
     
     TÜRK TELEKOM 
     TeliaSonera'nın Üst Yöneticisi Anders Igel, Türk Telekom'un özelleştirme süreciyle ilgili bir soru üzerine, Türk Telekom'un özelleştirme ihalesiyle potansiyel olarak ilgilenen bir dizi şirket bulunduğuna ve bunlar arasında Turkcell'in bir iştirakinin de yer aldığına işaret ederek, şunları söyledi 
     ''Bunların oluşturduğu konsorsiyum var. Turkcell de bu konsorsiyuma zaten taraf şu anda. Telekom'un özelleştirilmesiyle ilgili fırsatı sürekli bir şekilde canlı tutuyor. Bugün bu konuda daha fazla ekleyeceğim bir şey yok ama özelleştirme sürecinde konsorsiyumda taraf olmaya devam edeceğiz.'' Igel, Telsim'le ise ilgilenmediklerini bildirdi. 
     Anders Igel, Türkiye'nin, ekonominin modernizasyonu açısından hem mali hem siyasi istikrar açısından çok doğru bir yolda olduğunu, güçlü bir kalkınma süreci gözlemlediklerini dile getirdi. 
     İsveç'in büyük ortaklardan biri olduğu TeliaSonera'nın üst yöneticisi CEO Igel, kendileri açısında en önemli olanın Turkcell'in çok güçlü, çok iyi ve geleceğinin çok parlak bir şirket olması olduğunu belirterek, şöyle dedi 
     ''İsveç hükümeti bu operasyon sırasında bizi çok destekledi. Çünkü İsveç Türkiye'nin AB üyeliğini de en çok destekleyen, onun arkasında en çok duran hükümetlerden birisi. Ben gelecekte bu olumlu gelişmelerin devam edeceğini ve Türkiye'nin hem ülke olarak hem yeni iş geliştirmek isteyen şirketler için pazar olarak çok cazip ülke haline geleceğini düşünüyorum. Aynı zamanda yatırımlar için de çok büyük fırsat ülkesi olduğunu düşünüyorum.'' 
     
     ADİL BİR FİYAT 
     Igel, Turkcell'de çoğunluğu sağlayacakları yüzde 27 hisse için belirledikleri 3.1 milyar dolar için de, ''Bunun son derece adil bir fiyat olduğunu düşünüyoruz'' dedi. 
     Fiyat belirlerken bütün işlemin geleceğinin göz önüne alındığını, bu fiyat sonunda elde edilecek toplam değerin hesaplandığını belirten Igel, ''Turkcell'in başarısını etkileyebilecek bütün faktörleri dikkate alıyoruz. Hisse payımızı artırmanın bize getirisi götürüsü ne olur, sonunda nasıl bir değer elde ederiz, bunların hepsini değerlendirme ve analiz sürecinden geçiriyoruz. Daha sonra böyle bir rakama ulaşıyoruz'' diye konuştu. 
     Igel, Çukurova Grubu ile imzaladıkları anlaşmanın yürürlüğe girmesi için belirli onayların alınması gerektiğine işaret ederek, ''Bu çok kısacık zaman zarfında belirli insanlarla görüştük. Ben yanlış izlenime kapılmamışsam, hepsi bu anlaşma ve işlem konusunda son derece olumlular. Umuyoruz ve inanıyoruz ki bu onayları en kısa sürede alacağız'' dedi. 
     
</TEXT>
</DOC>
