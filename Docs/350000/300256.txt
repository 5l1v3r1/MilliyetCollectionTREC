<DOC>
<DOCNO> 300256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonsiy15.html </URL>
<DATE> 2004/12/23/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Sarıgül CHP ile halk arasındaki duvarlar yıkılana kadar mücadele ederiz 
</HEADLINE>
<TEXT>

     Şişli Belediye Başkanı Mustafa Sarıgül, ''CHP ile halk arasında yapay duvarlar yıkılana kadar mücadelemiz devam edecek ve bu duvar yıkılacak'' dedi. 
     Kubilay'ın şehit edilişinin 74. yıldönümü nedeniyle düzenlenen törene katılan Mustafa Sarıgül, törenden sonra partililerle Menemen Belediyesi'ne kadar yürüdü. Sarıgül, belediyede, laik, çağdaş cumhuriyete bağlılığını göstermek, ulusal birlik, Atatürk ilke ve inkılaplarını savunmak için Menemen'deki Kubilay'ı anma törenlerine katıldığını söyledi. 
     Törenlere katılması gerekenlerin katılmaması nedeniyle Menemen'e geldiğini belirten Sarıgül, bir gazetecinin yürüyüşte meydana gelen olayları sorması üzerine, yaşananların çok fazla büyütülmemesi gerektiğini ifade etti. 
     Menemen'de laik, demokratik Türkiye Cumhuriyeti'nin önemli bir olayının yaşandığını, binlerce vatandaşın hislerine tercüman olmak için Menemen'e geldiğini belirten Sarıgül, şöyle dedi 
     ''Kahramanlar zor işlerden çıkar. Tarih zor işleri yazar, nasıl Kubilay'ı yazdıysa. Hacıbektaş'ta bulunmayanlar, beş polisin şehit edilmesi törenine katılmayanlar, Kubilay'a da gelmez. Bunun için laik, çağdaş cumhuriyet, ulusal birlik, Atatürk ilke ve prensipleri, düşüncelerine yol almak için buradayız. Ama üzgünüz, Atatürk'ün rahat etmesi için onun kurduğu partiyi iktidar yapmamız lazım.'' Sarıgül, bir soru üzerine, ''CHP ile halk arasında yapay duvarlar yıkılana kadar mücadelemiz devam edecek ve bu duvar yıkılacak'' dedi. 
     Menemen Belediye Başkanı Tahir Şahin ise 6 yıllık belediye başkanlığı süresince her yıl, başta CHP Genel Başkanı Deniz Baykal olmak üzere herkesi anma törenlerine davet ettiğini belirterek, ''Bu yıl Baykal katılmayacağını bildirince Sarıgül'ü davet ettim. Ama Baykal katılacağını söyleseydi yine de Mustafa Sarıgül'ü davet ederdim'' dedi. 
     
</TEXT>
</DOC>
