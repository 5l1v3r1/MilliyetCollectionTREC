<DOC>
<DOCNO> 345194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/ekonomi/eko09.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Nisanda tüketici güveni kötümserliğin eşiğinde 
</HEADLINE>
<TEXT>


EKONOMİ SERVİSİ 

Tüketici güvenini ölçmek için kullanılan Tüketici Güven Endeksi'nin değeri nisanda 100.4'e düşerek ile kötümserliğin eşiğine geldi. Endeks değerinin 100'ün altına inmesinin kötümserliğe işaret ettiği anketin nisanda aldığı değer aynı zamanda Aralık 2003'ten bu yana yapılan anketin en düşük değeri oldu. DİE ve Merkez Bankası'nın ortaklaşa hazırladığı güven endeksinin nisan sonuçlarına göre, tüketiciler arasında karamsarlık son üç aydır artıyor. Endeks değeri nisanda bir önceki aya göre yüzde 1.66 düşüşle 100.4'e kadar geriledi. 
Tüketici güveninde endeksi oluşturan beş alt kolun tümünde düşüş yaşanırken düşüşün en önemli nedenleri ekonomik durum ile iş bulma olanaklarına ilişkin bekleyişler oldu. Nisandaki hızlı düşüşle birlikte endeksin alt kollarından sadece mevcut dönemin dayanıklı tüketim malı alımı için uygun olup olmadığana ilişkin endeks değeri 133.4'le 100'ün üzerinde kaldı. Bugün ve gelecekteki satınalma gücü, iş bulma olanakları ve ekonomik duruma ilişkin bekleyişlerde endeks değeri 100'ün altında gerçekleşti. 


</TEXT>
</DOC>
