<DOC>
<DOCNO> 333805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur54.html </URL>
<DATE> 2005/04/15/ </DATE>
<TIME> 20.54 </TIME>
<AUTHOR>  </AUTHOR>
<HEADLINE>
Alüminyum A.Ş.'nin özelleştirme çalışamları protesto edildi 
</HEADLINE>
<TEXT>

     Konya'nın Seydişehir İlçesi'nde Çelik-İş Sendikası Seydişehir Şubesi'ne üye işçiler, özeleştirme çalışmalarını faks eylemiyle protesto etti. 
     Akşam saatlerinde Alüminyum AŞ Tesisleri önünde toplanan sendika üyesi bir grup işçi, üzerinde özelleştirme karşıtı yazılar bulunan döviz ve pankartlarla, Seydişehir PTT Müdürlüğü'ne kadar yürüdü. 
     Çelik-İş Sendikası Seydişehir Şube Başkanı Muharrem Oğuz, PTT önünde toplanan kalabalığa hitaben yaptığı konuşmada, Hükümet'in uyguladığı özelleştirme politikalarını eleştirdi. 
     Seydişehir Alüminyum Tesisleri'nin sadece Seydişehir ya da Konya değil, tüm Türkiye açısından stratejik öneme sahip olduğunu vurgulayan Oğuz, şunları kaydetti 
     ''Hükümet'ten, yaptığı yanlıştan dönmesi ve fabrikamızı özelleştirme kapsamından çıkarmasını istiyoruz. Halen eski teknolojiyle bile önemli bir üretim potansiyeli olan fabrika, kendi öz imkanlarımızla modernize edilebilir. Türkiye'nin tek alüminyum fabrikası, teknolojisi eski diye satılamaz. Bu durum, milli menfaatlerimiz açısından son derece sakıncalıdır. Hükümet'in sesimize kulak vermesi için tüm üye işçilerimiz sakal bıraktı. Artık evlerimizden işyerimize yaya olarak gidip geliyoruz. Şimdi de Cumhurbaşkanı, TBMM Başkanı, Başbakan ve Maliye Bakanı'na, özelleştirilme çalışmasının durdurulması için binlerce faks göndereceğiz.'' Oğuz ile birlikte bir grup işçi ve ailesi, PTT'den, Cumhurbaşkanlığı, TBMM, Başbakanlık ve Maliye Bakanlığı'na, Alüminyum A.Ş'nin özelleştirme kapsamından çıkarılması için faks çekti. 
     Eylem, çekilen faksların ardından sona erdi. 
     
</TEXT>
</DOC>
