<DOC>
<DOCNO> 336037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonyas09.html </URL>
<DATE> 2005/04/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Yerli turiste ucuz tatil hayal değil... 
</HEADLINE>
<TEXT>

     Akdeniz ve Ege kıyısındaki turistik tesislerdeki tatil olanaklarının pahalı olduğundan yakınan yerli turiste, bu yıl ''Erken rezervasyon sistemiyle'' ucuz tatil imkanı doğdu. 
     İç piyasada faaliyet gösteren seyahat acenteleri, yerli turisti ''Erken rezervasyon''a yönlendirmek amacıyla, özendirici ve ilgi çekici kampanyalar düzenliyor. Seyahat acentelerine erken rezervasyon yaptıran yerli turist bu yıl, yabancı turistlere sağlanan ''fiyatta indirim'' ve ''taksitlendirme'' gibi olanaklara kavuşacak. Yerli turist bu sayede, dilediği turizm yöresinde ve dilediği otelde tatilini geçirerek, son dakikada verilen tatil kararlarında olduğu gibi, ''Yerimiz kalmadı'' yanıtıyla da karşılaşmayacak. 
     
     İREMTUR SADETTİN ULUBAY 
     AA muhabirinin görüştüğü Club İremtur Yönetim Kurulu Başkanı Sadettin Ulubay, bu sene özellikle Akdeniz bölgesine, yurtdışından yoğun talep olduğundan, iç pazar için otellerden alınan kontenjanların bir an önce doldurulması gerektiğini bildirdi. 
     Kontenjanları satmak için erken rezervasyon sisteminin oturması gerektiğini kaydeden Ulubay, birkaç gün sonra gazetelerde yayınlanacak ilanlarda, yerli turiste uygulanacak avantajların görülebileceğini söyledi. Ulubay, ''Erken rezervasyon yaptıranlar, aynı yabancı turistler gibi hem fiyat, hem taksit, hem de istedikleri otelde tatil yapma fırsatı bulabilecekler. Tüketici, dört ay sonra gideceği otelin hangisi olduğunu bilecek. Küçük ödemelerle de, bütçesini zorlamadan, tatilini yapabilecek'' dedi. 
     Yerli turiste ''Son dakikaya kalmayın'' çağrısı yapan Ulubay, 2 çocuklu bir ailenin, ilk çocuğu ücretsiz, ikinci çocuğu yüzde 50 indirimli olmak üzere iyi bir otelde bir haftalık tatilini bin 500-2 bin YTL'ye getirebileceğini kaydetti. 
     
     ETS TUR MURAT ERSOY 
     ETS Tur Yönetim Kurulu Başkanı Murat Ersoy da, erken rezervasyon yaptıran yerli turiste 24 aya kadar taksit, yüzde 20'ye varan oranlarda indirim fırsatları sunduklarını bildirdi. 
     ETS Tur'un bünyesindeki Atlasjet'in Antalya'ya seferlerini hafta içinde 5'e, hafta sonları 8-11'e yükselttiklerini kaydeden Ersoy, İstanbul'dan Antalya'ya olan seferlere, Trabzon'dan Van'a kadar çeşitli kentlerden bağlantı verdiklerini açıkladı. 
     Bu yaz Türkiye'nin her yerinden Antalya'ya yolcu getirmeyi planladıklarını anlatan Ersoy, şöyle konuştu 
     ''Bu yıl Doğu ve Güneydoğu Anadolu ile Karadeniz'de yaşayanlar da, İstanbul bağlantılı uçaklarla kolayca Akdeniz ve Ege'ye ulaşıp, tatil imkanı bulacaklar. Kampanyalarla piyasayı hareketlendiriyoruz. Erken rezervasyon hem acenteye, hem otelciye, hem uçak şirketine, önceden planlama yapma imkanı sağlıyor. Böylece konaklama tesislerindeki boşlukları pazarlama olanağı doğuyor. Erken rezervasyondan aldığımız peşinatlarla, otelciye erken ödeme yapabiliyoruz. Otelci de, sezon öncesi eksiklerini tamamlıyor. Avrupa'da en küçük siyasi gelişmeden nezle olan bir sektör, turizm sektörüne, Türk pazarını açıyoruz. Erken rezervasyon yaptıran karlı çıkar. Çünkü bir ay sonraki fiyatlar çok farklı olacak.'' Ersoy, bu yıl fiyatların artmadığını, yüksek sezonda yapılan son dakika rezervasyonları dikkate alındığında, erken rezervasyondan sağlanacak indirimlerle tüketicinin yüzde 35-40 oranında fiyat avantajı sağlayabileceğine dikkati çekti. 
     
     METRO TRAVEL EMRE TUNÇ 
     Metro Travel Genel Müdürü Emre Tunç da, otellerden yaz sezonuna yönelik indirimli fiyatlar aldıklarını, indirimleri, erken rezervasyon yaptıran tatilciye yansıtacaklarını bildirdi. Yabancıların 5-6 ay ay önceden tatilini planlarken, yerli turistin buna pek rağbet etmediğinin altını çizen Tunç, sözlerini şöyle sürdürdü 
     ''10 Mayıs'a kadar kayıt yaptıranlar, tatile indirimli gider. Bu, hesabını iyi bilen tatilciler için geçerli. Geçen yıl Metro ile 50 bin kişi tatil yapmıştı. Bu yıl çeşitli satış taktikleriyle 150 bin yerli turiste hizmet vereceğiz. Şimdiden 2 bin kişi rezervasyonunu yaptırdı.'' 
     
     TURİZM ARAŞTIRMACISI KÖFTEOĞLU 
     Turizm Yayıncısı Ekin Yazım Merkezi'nin Araştırma Merkezi Sorumlusu Fehmi Köfteoğlu da, Akdeniz ve Ege kıyılarındaki konaklama tesislerinin yabancı turiste ucuza, yerli turiste çok yüksek fiyatlarla pazarlandığına ilişkin iddiaların doğru olmadığını açıkladı. Türkiye'de iç pazarın yeterince geliştirilmediğini ve geliştirilmesi için çaba harcanmadığını ifade eden Köfteoğlu, ''İhracat şansı yüksek tüm sektörlerde olduğu gibi, turizmde de ciddi bir iç pazar var. Sorun iç pazarın harekete geçirilmesidir'' diye konuştu. 
     Türkiye'de herkesin aynı dönemde tatil yapmak istediğini, bunun da arz-talep dengesini tüketici aleyhine bozduğunu anlatan Köfteoğlu, şu bilgileri verdi 
     ''Otellerin yabancıya ucuz, yerli turiste pahalı olduğu iddiası doğru değil. Yabancı turist tatilini 7-8 ay önceden satın alıyor. Yerli turist, yabancıların da Türkiye'ye yoğun geldiği, yüksek sezonda tatil yapmak istiyor. Elbette bu dönemde fiyatlar yüksek olacak. 
     Spot alımlar her sektörde pahalıdır. Tatil de böyle. Bu yıl fiyatların yüksek olacağı doğru değil. Türkiye'ye bu yıl daha çok turist gelecek ama sadece Antalya'da bu yıl 27 bin yeni yatak devreye girdi ama ucuz tatil için, tatili sezondan çok önce satın almak zorunlu.'' 
     
     AKTOB BAŞKANI AYIK 
     Akdeniz Turistik Otelciler Birliği AKTOB Başkanı Osman Ayık da, otellerin yurtdışında ucuz, iç pazarda pahalı pazarlandığı iddialarının gerçeği yansıtmadığını kaydetti. 
     Erken rezervasyon sisteminin Türkiye'de de oturmasıyla, hem yer bulma sıkıntısının ortadan kalkacağını, hem de tatilcinin bir yıl önceden ilan edilmiş fiyatlarla tatil yapabileceğini belirten Ayık, ''Böylece satışlar son dakikaya gelmeyecek. Bir yıl önceden ilan edilmiş fiyatlarla tatil almak mümkün olacak. Fiyatlar yerli turiste ekonomik gelecek. Otelciler de iç pazar için rahatlıkla oda ayırabilecek. Satışları önceden göreceğimiz için, hem otelci, hem de tatilci için ekonomik avantajlar oluşacak'' diye konuştu. 
     Otelcinin iç pazarın geleceğini önceden göremediği için fiyat sıkıntısı yaşadığına işaret eden Ayık, sözlerini şöyle tamamladı 
     ''İspanya'da iç turizmin payı yüzde 30'lar, Türkiye'de ise yüzde 10 düzeyinde. Türkiye'de 1 milyon kişi tatil yapıyor. Bu rakamın 4 milyona çıkacağını sanıyoruz. Bu da erken rezervasyon sisteminin yerleşmesiyle mümkün olacak. İç pazarda hareket görmeyince, pazar arayışımızı dış pazara kaydırıyoruz.'' 
     
</TEXT>
</DOC>
