<DOC>
<DOCNO> 336259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sontur09.html </URL>
<DATE> 2005/04/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İstanbul'da çocuklar bayramlarını yağmurla kutladı 
</HEADLINE>
<TEXT>

     İstanbul'da ara ara yağan yağmura rağmen 23 Nisan Ulusal Egemenlik Çocuk Bayramı, çeşitli etkinliklerle kutlanıyor. 
     23 Nisan Çocuk Bayramı kutlamaları, Vali Muammer Güler, 
     1. Ordu Komutanı Orgeneral Hurşit Tolon, Büyükşehir Belediye 
     Başkanı Kadir Topbaş ve diğer kamu, sivil toplum kuruluşları temsilcilerinin Taksim Cumhuriyet Anıtı'na çelenk konulmasıyla başladı 
     
     ÇOCUKLARIN VALİDEN İSTEKLERİ ÇOK 

     İstanbul Valisi Muammer Güler, makamında bir grup öğrenci ile UNICEF temsilcilerini kabul etti. Çocukların bayramını kutlayan Vali Güler, makamını Şişli Hüseyin Avni Kurşun İlköğretim Okulu 5. sınıf öğrencisi Beste Erzurumlu'ya bıraktı. Küçük Vali Erzurumlu, valilik koltuğuna oturduğu için çok mutlu olduğunu belirterek, "Hatta belki ileride basın mensuplarıyla tekrar bu koltukta buluşabiliriz" dileğinde bulundu. İstanbul İl Milli Eğitim Müdürü Ömer Balıbey'in makamını arayarak Erzurumlu, İl Milli Eğitim Müdürü Balıbey'in makamına oturan Mecidiye İlköğretim Okulu 5. sınıf öğrencisi Dinç Yaşat Hacıbaloğlu'ndan, İstanbul'daki okul sayılarının artırılmasını, sınıflardaki öğrenci sayılarının azaltılmasını, okullarda bilgisayar ve fen laboratuarlarının açılmasını, okul kütüphanelerindeki kitap sayısının ve içeriğinin artırılması talebinde bulundu. 
     Öğrenci Emniyet Müdürü'ne seslenerek, "kapkaç ve hırsızlık sorununu daha iyi takip edelim" talimatı verdi. 
     Erzurumlu, yeterli eğitim almamış insanların bu türlü davranışlara yöneldiklerini ifade ederek, "Sıkı takibe alır, dikkatli olursak bu sorunun ortadan kalkacağını düşünüyorum" diye konuştu. 
     Beyoğlu'ndaki Muallim Cevdet İlköğretim Okulu 3 B sınıfında öğrenim gören 10 öğrenci, sınıf öğretmeni Senem Benice ile birlikte İstanbul Emniyet Müdürü Celalettin Cerrah'ı makamında ziyaret etti. Cerrah'ın "İleride hangi mesleği yapmak istersiniz " sorusu yönelttiği çocukların çoğu doktor olmak istedikleri yanıtı verirken, sadece bir çocuk polis olmak istediğini söyledi. 
     İstanbul'daki kutlamalar Ali Sami Yen Stadyumu'nda düzenlenen gösterilerle devam ediyor. Soğuk hava ve yağmura rağmen stadyumda sabahın erken saatinden itibaren bir araya gelen yüzlerce çocuk, Devlet Bakanı ve Başbakan Yardımcısı Mehmet Ali Şahin, İstanbul Valisi Muammer Güler, Büyükşehir Belediye Başkanı Kadir Topbaş, 1. Ordu Komutanı Orgeneral Hurşit Tolon resmi geçit töreninin ardından hazırladıkları gösterileri sundular. 
     
</TEXT>
</DOC>
