<DOC>
<DOCNO> 321859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy08.html </URL>
<DATE> 2005/03/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Öğrenci Affı Yasası Milli Eğitim Komisyonu'nda aynen kabul edildi 
</HEADLINE>
<TEXT>

     TBMM Milli Eğitim, Kültür, Gençlik ve Spor Komisyonu, Cumhurbaşkanı Ahmet Necdet Sezer'in bir kez daha görüşülmek üzere Meclis'e iade ettiği Öğrenci Affı Yasası'nı aynen kabul etti. 
     Komisyon Başkanı Tayyar Altıkulaç, ''Buradan tüm öğrencilere söz veriyorum. Eğer bir kez daha af önerisi gelirse ben buna karşı çıkanların bayrağını çekeceğim'' dedi. 
     TBMM Milli Eğitim Komisyonu, Altıkulaç başkanlığında toplanarak, Cumhurbaşkanı Sezer'in, disiplin suçları bakımından af getirdiği, bu nedenle Anayasa'nın 87. maddesi uyarınca nitelikli çoğunluk aranması gerektiği gerekçesiyle bir kez daha görüşülmek üzere Meclis'e iade ettiği yasayı ele aldı. 
     Komisyonda, CHP'nin alt komisyon önerisi reddedilirken, yasa aynen kabul edildi. 
     Komisyon Başkanı Tayyar Altıkulaç, ''Buradan tüm öğrencilere söz veriyorum. Eğer bir kez daha af önerisi gelirse ben buna karşı çıkanların bayrağını taşıyacağım'' dedi. 
     Altıkulaç başkanlığında toplanan komisyon, Cumhurbaşkanı Sezer'in, disiplin suçları bakımından af getirdiği, bu nedenle Anayasa'nın 87. maddesi gereği nitelikli çoğunluk koşulu aranmadığı gerekçesiyle TBMM'ye iade ettiği yasayı ele aldı. 
     Komisyon Başkanı Altıkulaç, Cumhurbaşkanı Sezer'in yasaya yalnızca şekil yönünden itiraz ettiğini belirterek, ''Sayın Cumhurbaşkanı'nın yasaya içerik yönünden bir itirazı bulunmamaktadır. Bu nedenle bana göre komisyon olarak konuşacağımız bir şey yok. Genel Kurul'da bir usul tartışması açılacak ve onun sonucuna göre de oylama yapılacaktır'' dedi. 
     CHP Denizli Milletvekili Mustafa Gazalcı ise Altıkulaç'ın, ''Cumhurbaşkanı'nın yasanın içeriğine itirazı yoktur. Bu nedenle de görüşülecek bir şey yoktur'' manasındaki sözlerine katılmadığını ifade etti. Üniversitelerin bir af yasasıyla çözülemeyecek kadar ağır sorunları bulunduğuna dikkati çeken Gazalcı, bir alt komisyon kurularak tüm tarafların ve hukukçuların görüşlerinin alınması gerektiğini söyledi. Gazalcı, ''Af niteliği taşıyan teklifin Genel Kurul'da nitelikli çoğunluk bulamaması durumunda reddedilmiş sayılacağı yönünde de görüşler vardır. Buna da mutlaka bakmamız gerekir'' diye konuştu. 
     Gazalcı, af konusunun üniversitelerin özerkliği kapsamında değerlendirilmesi gerektiğini ifade ederek, ''Meclis olarak yetkilerimizi hukuk kuralları içinde kullanmalıyız. Üniversitelerin işlerine karışmamalıyız. Krallıklar varken bile özerk üniversiteler vardı. Bugün af çıkarsınız yarın notlar şöyle verilecek, sınıflar şöyle geçilecek' dersiniz bunun sonu nereye varır Yarın üniversiteler çıkar 'Ben bu affı uygulamıyorum, bu kararı aforoz ediyoruz' derse ne yapacaksınız '' dedi. 
     Gazalcı'nın bu sözleri AK Parti'li komisyon üyelerinin itirazlarına neden oldu. 
     AK Parti Manisa Milletvekili Mehmet Çerçi, Gazalcı'nın ''Ya üniversiteler aforoz ederse'' sözlerinin demokrasiyi tehdit eder nitelikle bir yaklaşım olduğunu iddia etti. Çerçi, ''Üniversiteler böyle bir itirazı akıllarından dahi geçiremezler. Bu bir toplumsal taleptir, siyasetçiler bu talebe gözlerini yumamaz'' dedi. 
     AK Parti Van Milletvekili Hacı Biner de öğrencilerin disiplin cezalarının affı diye bir şeyin söz konusu olmadığını sadece sınav hakkı verileceğini dile getirdi. 
     CHP Bursa Milletvekili Mustafa Özyurt da AK Parti'yi bu af ısrarından vazgeçmeye çağırarak, ''Osman Bölükbaşı'nın dönemin Başbakanı Adnan Menderes'in gözünün içine baka baka söylediği 'Zengini hayırsız evlat, memuru süslü avrat, siyasetçiyi de körü körüne inat batırır' diye bir söz vardır. Yanlış yapıyorsunuz gelin bu yanlıştan dönün'' dedi. 
     CHP İstanbul Milletvekili Berhan Şimşek'in konuşmasında, Dünya Kadınlar Günü dolayısıyla yapılan yürüyüşe polisin müdahalesinin antidemokratik bir uygulama olduğunu ifade edince, AK Parti Bursa Milletvekili Faruk Anbarcıoğlu ''Olaylar, PKK sloganı atıldığı için çıktı'' diye tepki gösterdi. 
     Komisyonda CHP'li üyelerin alt komisyon kurulması önerisi reddedildi. Daha sonra Cumhurbaşkanı Sezer'in bir kez daha görüşülmek üzere Meclis'e iade ettiği yasa aynen kabul edildi. 
     
</TEXT>
</DOC>
