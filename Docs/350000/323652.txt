<DOC>
<DOCNO> 323652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/soneko09.html </URL>
<DATE> 2005/03/14/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Büyümeye ham petrol freni 
</HEADLINE>
<TEXT>

     2004 yılında ham petrolü ortalama 34.5 dolarlık 
     fiyatla ithal eden Türkiye, 2005 yılına ise ortalama 38.6 dolarlık bir fiyatla başladı. Uluslar arası ham petrol fiyatlarındaki yükseliş trendi nedeniyle gelecek aylarda daha yüksek bir düzeyde gerçekleşmesi beklenen ortalama varil fiyatının yılın tümünde bu düzeyde kalması bile bu yılki büyüme hızını 0.5 puandan fazla aşağı çekecek. Fiyat 45 doları bulursa büyüme hızı 1.3 puan eksik gerçekleşecek. Dış Ticaret Müsteşarlığı'ndan edinilen verilere göre bu yıl ocak ayında Türkiye'nin varil başına ham petrol ithal maliyeti, 2004 yılı ocak ayına göre 8 dolar ve 2004 yılı aralık ayına göre 3 dolar artarak 38.6 dolara çıktı. Bu nedenle önceki yılın aynı ayına göre ham petrol ithalatının miktar olarak 255 bin ton yüzde 12.9 azalmasına rağmen, ithalat için ödenen para yüzde 9.9 oranında arttı. Türkiye ocakta yaptığı 1 milyon 724 bin ton ham petrol için 488 milyon dolar ödedi. Ortalama ham petrol ithalatı maliyetinin 30.6 dolar olduğu geçen yıl ocak ayında ise 1 milyon 979 bin ton olan ham petrol ithalatına 444 milyon dolar ödenmişti. MİLLİ GELİR PETROL ÜRETENLERE TRANSFER EDİLİYOR Daha az ham petrol ithal eden ancak fiyatlardaki artış nedeniyle daha yüksek bir bedel ödeyen Türkiye ve benzeri ülkeler bu yolla milli gelirlerinin önemli bir bölümünü petrol üreten ülkelere transfer etmiş oluyorlar. Türkiye'nin 2003 yılında 4 milyar 777 milyon dolar olan ham petrol ithalatı için ödediği para miktar olarak yüzde 0.5 daha az ithalat yapılmasına rağmen 2004 yılında 6 milyar 92 milyon doları buldu. Dolayısıyla Türkiye yaklaşık 1.3 milyar doları sadece ham petrol fiyatlarındaki artış nedeniyle petrol üreten ülkelere transfer etti. Bu rakam Türkiye'nin 2004 yılındaki milli gelirinin yüzde 0.4'üne denk geliyor. Ancak Türkiye yüksek ham petrol fiyatlarına bağlı olarak doğal gaz ve işlenmiş ürün ithalatına da öceki yıllara göre daha fazla para ödüyor. Türkiye'nin ortalama 23.36 dolarlık varil fiyatıyla ham petrol ithal ettiği 2002 yılında, 4.1 milyar doları ham petrol geri kalanı da doğal gaz ve işlenmiş petrol ürünleri için olmak üzere 8.3 milyar dolar olan petrol ve petrole bağlı diğer ürünler yaptığı toplam ödeme, 2003 yılında 10.5 milyar dolara 2004 yılında da 13 milyar dolara kadar yükseldi. 
     
     FATURA HER YIL KABARIYOR 
     Böylece Türkiye ortalama ham petrol ithal maliyetinin yüzde 15.3 artarak varil başına 26.9 dolara yükseldiği 2003 yılında bir önceki yıla göre 2.2 milyar dolarlık, ortalama varil fiyatının yüzde 28.12 arttığı 2004 yılında da 2003 yılına göre 2.5 milyar dolarlık daha fazla ödeme yaptı. 
     2003 ve 2004 yıllarında yapılan fazla ödeme aynı 
     yılardaki Türkiye milli gelirinin yüzde 0.9'u kdar bir büyüklük oluşturuyor. Bu yüksek fiyatların Türkiye'nin büyüme hızını söz konusu yıllarda 0.9'ar puan düşürdüğünü gösteriyor. Ocak ayındaki ortalama varil fiyatı üzerinden düşünüldüğünde ise geçen yılla aynı miktarda ithalat yapıldığı varsayımıyla bu yıl ham petrol ithalatına ödenmesi gereken tutar 6.8 milyar doları, doğal gaz ve işlenmiş petrol ürünleriyle birlikte düşünüldüğünde ise 14.8 milyar dolara ulaşacak. Ancak son aylarda uluslar arası piyasalardaki yükselişe bağlı olarak Türkiye'nin bu yılın tümünde ham petrole varil başına ödemesi gereken tutarın ortalama 45 doları bulabileceği hesaplanıyor. Bu durumda ise ham petrol faturası 7.9 milyar doları, doğal gaz ve işlenmiş petrol ürünleriyle birlikte toplam faturanın ise 16.9 milyar doları bulabileceği hesaplanıyor. Eğer yılın tümünde ortalama fiyat 38.6 dolarlık düzeyde kalırsa Türkiye geçen yıla göre yaklaşık 1.5 milyar dolarlık daha yüksek bir fatura ödeyecek ve milli gelirinin yaklaşık yüzde 0.5'ini dışarı transfer edecek. Kötümser senaryola göre fiyat 45 doları bulursa toplam fatura 3.5 milyar dolar büyüyecek. Bu gelişme ise Türkiye'nin milli gelirinin yaklaşık yüzde 1.3'ünü dışarı transfer etmesine yol açacak. Başka bir ifadeyle pahalı ham petrol fiyatları bu yıl Türkiye'nin büyüme hızını 0.5 ile 1.3 puan arasında aşağı çekecek. 
     
</TEXT>
</DOC>
