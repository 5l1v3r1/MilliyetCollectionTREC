<DOC>
<DOCNO> 300193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun50.html </URL>
<DATE> 2004/12/23/ </DATE>
<TIME> 21.06 </TIME>
<AUTHOR>  </AUTHOR>
<HEADLINE>
Öğretmen katili Murat D.ye verilen 5 yıllık hapis cezası onaylandı 
</HEADLINE>
<TEXT>

     Hollanda'da üst mahkeme, devam ettiği orta dereceli okulda öğretmenini öldürmekten hükümlü Murat D. için yerel mahkemenin verdiği kararı yerinde bularak, daha önce verilen 5 yıl ağır hapis cezasını onayladı. 
     Murat D. cinayeti işlediği sırada 16 yaşında olmasına rağmen yetişkin hukukuna göre yargılandığını belirterek, davaya yeniden bakılması talebiyle yüksek mahkemeye başvurmuştu. 
     Lahey'de bugün yapılan duruşmada, mahkeme, iddia makamının, Murat D.'nin cinayeti işlediği sırada 18 yaşın altında olmasına rağmen, yetişkin davranışları gösterdiği için böyle kabul edilerek yargılanması istemini haklı buldu. 
     Mahkemeye göre, Murat D.'nin, davanın niteliğinin taşıdığı toplumsal önem dolayısıyla, yetişkin gibi yargılanması gerekiyordu. 
     Murat D.'nin çocuklar için öngörülen ceza yasasına göre yargılanması yolunda uzman ve öteki psikologların mahkemeye sunduğu raporlar, yargıç heyeti tarafından dikkate alınmadı. 
     Hollanda'da 16 ya da 17 yaşındaki bir kişinin, yetişkin hukukuna göre yargılanabildiği çok nadir olarak görülüyor. 
     Lahey'deki Terra College okulunun öğrencisi olan Murat D. 16 bu yıl başında kantinde tartıştığı biyoloji öğretmenini başından tek kurşunla vurarak, ölümüne neden olmuştu. Olay kamuoyunda büyük tepki ve tartışma yaratmıştı. Murat D. geçen Nisan ayında yargılanarak 5 yıl hapis cezasına çarptırılmıştı. 
     Zanlı Türk öğrenci, çocuk olarak yargılansaydı, en fazla 2 yıl hapis cezasına çarptırılacaktı. 
     
</TEXT>
</DOC>
