<DOC>
<DOCNO> 337317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun29.html </URL>
<DATE> 2005/04/27/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Rum yazardan itiraflar Papadopulos 1963'te Türkleri imha planı yaptı 
</HEADLINE>
<TEXT>

     Güney Kıbrıs Rum yönetimi lideri Tasos Papadopulos'un, 1963-1964 döneminde, Kıbrıslı Türk sivilleri imha etmeyi planladığı ve ''Türkleri temizlemek için 75 dakikamız var ve bunu yapacak planlara ve imkana sahibiz'' dediği belirtildi. 
     Alithia gazetesinin haberine göre, Rum yazar Makarios Drusiotis piyasaya yeni çıkan ''İlk Taksim 1963-1964 Kıbrıs'' isimli son kitabında, Papadopulos'un 1963-1964 döneminde Kıbrıslı Türk sivilleri imha etme planına karıştığını belgelerle ortaya koydu. 
     Makarios Drusiotis, kitabında, Papadopulos'un, Kıbrıslı Türk sivilleri imha etme planına karıştığını, ancak o günkü Milli Muhafız Ordusu Komutanı'nın reddetmesi nedeniyle planın uygulanmadığını tarihi belgelerle doğruladı. 
     Kitapta, Papadopulos'un Amerikalılara ''Kıbrıslı Rumların, iç durumu düzenlemeye yönelik planları olduğunu'' ilettiği Ağustos 1964 tarihli mesajına atıfta bulunuluyor. Drusiotis'in kitabına göre, o zamanlar Çalışma Bakanı ve Akritas Örgütü Asbaşkanı olan Tasos Papadopulos'un mesajı şöyle 
     ''Türk filosu 12 deniz mili sınırını ihlal ederse bunu 'istilanın' başlangıcı sayacağız. Hesaplarımıza göre bu bize, kendimizi savunabilmemiz amacıyla Kıbrıslı Türkleri temizlememiz için 75 dakika veriyor. Bunu yapacak plana ve imkana sahibiz.'' Yazar, bu konuda, Amerikan Ulusal Arşivi National Archives of Research Administration belgelerine de atıfta bulunuyor. 
     
     ''BAKANLAR KURULU KARARI OLDU'' 

     ''Papadopulos'un, Kıbrıslı Türkleri temizleme tehdidinin daha sonra Bakanlar Kurulu'nun kararı olduğunu'' yazan Drusiotis, şunları kaydediyor 
     ''General Karayannis'in söylediğine göre, bu karar kendisine, bakan Yorgacis tarafından iletilerek kendisinden, verilen sürenin sonunda yerle bir edilmek üzere iki Türk köyü göstermesi istendi. Karayannis, 'savunmasız insanları öldürme' görevini üstlenmeyi reddettiğini anlatıyor. 
     Anayasa değişikliği önerileri hazırlandığında, Türk 'istilası' olması durumunda sivil Kıbrıslı Türklerin canlı kalkan olarak kullanılması, 1963'ten beri Kıbrıs Rum liderliğinin planıydı. Kıbrıslı Türklerin katledilmesi tehdidi, 'istila' tehdidinin olduğu her sefer gündeme geliyordu.'' 

     
</TEXT>
</DOC>
