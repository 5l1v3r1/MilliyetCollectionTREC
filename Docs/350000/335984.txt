<DOC>
<DOCNO> 335984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur18.html </URL>
<DATE> 2005/04/22/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Polis, hırsızı sırtından vurarak öldürdü 
</HEADLINE>
<TEXT>

     Tolunay DUMAN DHA 

      MERSİN'in Tarsus İlçesi'nde, hırsızlık amacıyla markete giren sabıkalı 32 yaşındaki Hüseyin Doğan, olay yerine gelen gelen polisin, Dur' ihtarına uymayarak kaçınca, açılan ateş sonucu sırtından vurularak öldürüldü. 
     Olay, Gaziler Mahallesi Atatürk Caddesi üzerindeki Öztürk Market'te sabaha karşı meydana geldi. İddiaya göre, hırsızlıktan sabıkalı Hüseyin Doğan ile 25 yaşındaki arkadaşı Murat Keleş, hırsızlık amacıyla Öztürk Market'e girdi. Zanlılar, kısa süreli çalan alarmı elektrik kablosunu keserek susturdu. Ancak marketin yanında oturan sahibi 45 yaşındaki Mustafa Öztürk, alarmı duyarak uyanıp işyerini kontrol etmek istedi. Kepenklerinin açık olduğunu gören Öztürk, durumu polise bildirdi. Polisin markete geldiğini gören 2 zanlı yaya kaçmaya başladı. Kovalamaca sırasında zanlılara Dur' ihtarında bulunan polislerden, Hırsızlık Bürosu'nda görevli Atilla Zafer olduğu ileri sürülen polis memuru, zanlılar kaçmayı sürdürünce beylik tabancasıyla önce havaya uyarı atışı yaptı. Zafer, durmamaları üzerine zanlılara ateş etti. Sağ omuzuna kurşun isabet eden Hüseyin Doğan, olay yerinde hayatını kaybederken, Murat Keleş ise sağ olarak ele geçti. 
     Adana'da da 5 ayrı hırsızlık suçundan sabıkası bulunan Doğan'ın cesedi otopsi için Adana Adli Tıp Kurumu'na gönderildi. Markette ve çevrede yapılan incelemede 2 zanlının olay yerine geldikleri, kiralık olduğu anlaşılan 01 VD 210 plakalı otomobile el konuldu. Zanlıların marketten çaldıkları belirlenen bir çuval sigara ise yakındaki inşaatta bulundu. 
     
     'ALARM SESİNE UYANDIM' 
     Market sahibi Mustafa Öztürk, alarm sesi duyunca uyandığını belirterek, "Alarm sesi kesildi. Kontrol etmek için kalktım. Dükkanın kepenginin açık olduğunu görünce polisi aradım. Sonrasını görmedim'' dedi. 
     Emniyet Müdürlüğü yetkilileri, olayla ilgili açıklama yapmadı. 
     
</TEXT>
</DOC>
