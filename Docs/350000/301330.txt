<DOC>
<DOCNO> 301330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonspo08.html </URL>
<DATE> 2004/12/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Naim Süleymanoğlu'ndan şok açıklamalar Nuhut bana küfretmiş 
</HEADLINE>
<TEXT>

     ''Cep Herkülü'' lakaplı, Dünya ve Olimpiyat Şampiyonu Halterci Naim Süleymanoğlu, ''Babamın oğlu da olsa, seçime girip kaybetmişse beni ne ilgilendirir'' dedi. 
     Halter camiasında son zamanlarda ortaya çıkan olaylar ve kendisi hakkındaki iddialarla ilgili açıklamalarda bulunan Süleymanoğlu, seçimlerin haltere hayırlı olmasını dileyerek, ''Saygı duymak lazım. Herkes demokratik hakkını kullandı. Camia öyle uygun gördü. Demek ki bir şeylerin değişmesi lazımmış'' diye konuştu. 
     
     KENAN NUHUT HAKKINDA İDDİALAR 

     Seçimleri kaybederek, koltuğunu yeni başkan Hasan Akkuş'a bırakan Kenan Nuhut ile ilgili değerlendirmelerde bulunan Süleymanoğlu, ''Kimin kazanacağı belli olsa zaten seçim yapılmaz. Oy kullananlar öyle uygun görmüşler. Sonuçta da böyle bir sonuç çıktı. Benim bir oyum vardı ve kullandım'' dedi. 
     Seçimler öncesinde, herhangi bir müdahaleye sebep vermemek için konuşmadığını vurgulayan Süleymanoğlu, AA muhabirine şunları söyledi 
     ''Benim hakkımda bazı kasetler varmış. Ağzımı açmadım, bir şey konuşmadım. Eğer bir şey varsa Kenan Nuhut çıksın konuşsun. Çıksın küfür etmedim desin. Kendisi makamda otururken, benim hakkımda, telefonda asbaşkanına, ağza alınmayacak kelimeler sarf etmiş. Bana bunlar seçimden önce söylenmesine karşın, seçimi etkilemesin diye kalkıpta onun hakkında hiçbir açıklama yapmadım. Kendisinden birlikte çalıştığımız arkadaşımız hakkında hiçbir şey söylemedim demesini beklerdim. Ama maalesef susmayı tercih etti. Susmayı tercih ettiyse bazı şeyleri kabul ediyor. Benim hakkımda bazı iddiaları var. O makamda otururken, benim hakkında sarf ettiği kelimeler var. Bunlara cevap vermedi. Seçim yapıldıktan sonra öyle veya böyle herkes hakkını kullandı. Kaybetmekte var, kazanmakta var.'' Federasyonun yeni başkanını arayarak tebrik ettiğini belirten Süleymanoğlu, yönetimin kendisiyle çalışmak istediğini, ancak şu anda düşünmediğini ifade ettiğini söyledi. 
     
     ''SON OLAYLAR TEMİZLENMELİ'' 

     Halter camiasının, kim gelirse gelsin, sağlam temeller üzerinde oturduğunu ifade eden Süleymanoğlu, ''Halterde 86 yılına kadar hiçbir şey yoktu. Biz geldikten sonra bir kıpırdanma oldu. Ondan sonra büyük başarılara imza atıldı'' dedi. 
     Bir kişinin değişmesinden, gitmesinden, gelmesinden hiçbir şeyin fark etmeyeceğini vurgulayan Süleymanoğlu, ''Hatta daha sağlam olur, daha iyi devam eder. Camiadaki son olaylar, çirkin olaylar bizi üzdü. Ben sessiz kalmaya çalıştım. Herkes bunları sokaklarda konuşuyor. Onun için yeni gelen yönetimin öncelikle bunları temizlemesi lazım. Bu tür olayları, bu şüpheleri ortadan kaldırması lazım. Ondan sonra da tabi ki büyük başarılar gelecek'' diye konuştu. 
     
     ''BIRAKMASINI BİLMEK LAZIM'' 

     Uluslararası Halter Federasyonu IWF Asbaşkanlığı'nın sürdüğünü ve 3 ay süresinin bulunduğu hatırlatan Naim Süleymanoğlu, ''Halteri bıraktığıma pişman değilim'' dedi. 
     Zamanı geldiğinde bırakmayı bilmek gerektiğine dikkati çeken Süleymanoğlu, ''Yaş geldikten sonra herkes sporu bırakıyor. Rıdvan Dilmen ve Tanju nasıl futbolu bırakıyorsa biz de zamanı geldi halteri bıraktık. Ömür boyu yapacak halin yok ki. Ben 38 yaşındayım'' diye konuştu. 
     
     ''KEŞKE SPORCULARA DAHA FAZLA ÖDÜL VERİLEBİLSE'' 

     Milli haltercilerin aldıkları paraların az olduğuna dikkati çeken Süleymanoğlu, ''Şu anki şartlarda halterci olmayı düşünmem'' dedi. 
     Sporcuların günde 5-6 saat antrenman yaptıklarını vurgulayan şampiyon halterci, ''Aldıkları ödüller az bile. Keşke devletimiz onlara daha fazla verebilse. Çünkü Türk milletini temsil ediyorlar. Altın madalyalar alıyor ve İstiklal Marşı'nı çaldırıyorlar. Türkiye'nin reklamı, tanıtımı oluyor'' diye konuştu. 
     
     ''SİYASETTEN UZAĞIM'' 

     Siyasetin içinde yer alıp almayacağına ilişkin değerlendirme yapan Naim Süleymanoğlu, ''Bazı denemelerim oldu. Şu anda sporun içindeyim. Siyasetle şu anda hiçbir bağlantım yok. Zaman ne gösterecek, onu bilemem. Her şeyi şartları içinde düşünürüm'' dedi. 
     Türkiye'nin AB ile ilişkilerini değerlendiren Süleymanoğlu, ''Türkiye'nin AB'de yerini çoktan alması lazımdı. Şartlar çok zor. Avrupa ülkelerinin, AB ülkelerinin kartları açık oynamadığını söyleyebilirim'' diye konuştu. 
     
     ''BULGARİSTAN'A DÖNMEM'' 

     Bulgaristan'ın, Türkiye'den önce AB'ye gireceğini, ancak buna rağmen bu ülkeye kesinlikle dönmeyi düşünmediğini vurgulayan şampiyon halterci, şunları söyledi 
     ''Bulgaristan 2007 yılında tam üye olacak. Bulgarlar zaten serbest dolaşım hakkını da aldılar. Aynı zamanda Bulgar vatandaşıyım. Orada doğduğum için beni Bulgar vatandaşlığından çıkarmamışlar ama Bulgaristan'a dönmeyi kesinlikle düşünmem.'' 
     
     ''SPORCULAR, ADAM GİBİ ADAM OLMALI'' 

     Halil Mutlu'nun 3 kez olimpiyat şampiyonu olduğunu ve büyük bir ihtimalle de dördüncüyü deneyeceğini anlatan başarılı eski halterci, ''Halil Mutlu inşallah başarılı da olur'' dedi. 
     Gerilerden Taner Sağır'ın geldiğini ve bunların kendisini mutlu ettiğini belirten Süleymanoğlu, sözlerini şöyle tamamladı 
     ''Taner de benim kardeşimin, Muharrem Süleymanoğlu'nun sporcusu. Genç çocukların gelmesi beni memnun ediyor. Türk halterinin en azından ayakta durmasına yardımcı olacaklar. Yıldız sporcu olmalı. Şampiyon olabilirsin, ama yıldız olmak çok zor. Halil Mutlu şampiyon, ama kişiliğiyle de herkese kendisini sevdirdi. Geçmişteki bazı isimleri gibi değil, sporcular, adam gibi adam olmalı.'' 

     
</TEXT>
</DOC>
