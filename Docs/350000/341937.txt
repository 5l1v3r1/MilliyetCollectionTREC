<DOC>
<DOCNO> 341937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonspo10.html </URL>
<DATE> 2005/05/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
NBA'de Pistons'ı 92-83 yenen Pacers, seride durumu 1-1'e taşıdı 
</HEADLINE>
<TEXT>

     ABD Profesyonel Basketbol Ligi NBA 
     play-off serisi çeyrek final mücadelesine, bu sabaha karşı yapılan 2 maçla devam edildi. Geçen yılın şampiyonu Detroit Pistons ile sahasında karşılaşan Indıana Pacers, maçtan 92-83’lük skorla ayrılarak seride durumu 1-1 yaptı. Boston Celtics’i ilk turda 4-3’le eleyen Indiana Pacers’ta Jermaine O’Neal, 22 sayı ve 10 ribauntla "double double" yaparak takımının en skorer oyuncusu olmayı başardı. 19 sayıyla takımının galibiyetinde etkili olan 39 yaşındaki Reggie Miller’ın yanısıra 14 sayı ve 20 ribauntla sahadan ayrılan Jeff Foster, Pacers’ın bu galibiyetine katkı sağladı. NBA’de geçen yıl şampiyon olan ve evinde çıktığı son 9 maçı yitirmeyen Detroit Pistons’ta Tayshaun Prince, 24 sayı, 9 ribaunt ve 7 asistle maçın en skoreri olmasına karşın yenilgiyi engelleyemedi. Rakip potaya 14’er sayı bırakan Richard Hamilton ve Rasheed Wallace’nin çabaları galibiyet için yeterli olmadı. 
     
     SUNS, PLAY-OFF’LARDA İLK KEZ YENİLDİ 
     Batı Konferansı’nda en iyi galibiyet yüzdesiyle play-off’lara katılan Phoenix Suns, sahasında Dallas Mavericks’e 108-106 yenilmekten kurtulamadı. 
     Play-off serisinin ilk turunda Memphis Grizzlies’i 4-0’la geçen Suns, çeyrek final 2. maçında Mavericks’e yenilerek galibiyet serisini sürdüremedi. 
     Suns’ta Amare Stoudemire, 30 sayı ve 16 ribauntla "double double" yaparak takımının en skoreri oldu. Ligde "normal sezon"un en değerli oyuncusu MVP seçilen Kanadalı oyun kurucu Steve Nash, 23 sayı ve 13 asist, Shawn Marion ise 23 sayı ve 15 ribauntla maçı tamamlamalarına karşın galibiyeti getiremediler. 
     Deplasmanda seriyi 1-1’e taşıyan Dallas Mavericks’te Michael Finley, 31 sayı, 6 ribaunt ve 5 asistle maçın en skorer oyuncusuydu. 
     Alman forvet Dirk Nowitzki, 23 sayı ve 12 ribaunt, Erick Dampier ise 15 sayı ve 12 ribauntla "double double" yaparak skora katkı yaptı. 
     Dallas Mavericks’te ilk 5’te sahaya çıkan tüm oyuncuların çift haneli rakamlara ulaşması dikkati çekti. 
     Ligde play-off çeyrek final mücadelesine yarın TSİ sabaha karşı yapılacak Doğu Konferansı’nda Miami Heat-Washington Wizards 0-2 ve Batı Konferansı’nda da San Antonio Spurs-Seattle Supersonics 0-2 3. 
     maçlarıyla devam edilecek. 
     
</TEXT>
</DOC>
