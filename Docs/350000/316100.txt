<DOC>
<DOCNO> 316100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy09.html </URL>
<DATE> 2005/02/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Okuyan Mumcu, doku uyuşmazlığını 27 ay sonra mı fark etti 
</HEADLINE>
<TEXT>

     DTP Genel Başkanı Yaşar Okuyan, Isparta Milletvekili Erkan Mumcu'nun AKP'den istifasını "Doku uyuşmazlığını 27 ay sonra mı fark etti" diye değerlendirdi. 
     Okuyan, Mumcu'nun istifasının siyasete etkisi konusunda "Siyaset şu anda etkilenmeyecek kadar dipte. Kurumsal olarak dibe vurmuş durumda. Bir kişinin, iki kişinin hareketleriyle etkilenmeyecek kadar dipte" diye konuştu. 
     Mumcu önderliğinde yeni bir oluşuma şans tanıyıp tanımadığı konusunda ise Okuyan, Türkiye'nin iktidar sorunu değil muhalefet sorunu bulunduğunu vurguladı. 
     Okuyan, "Sayın Mumcu'nun önce 27 ay bakan olarak, milletvekili olarak kaldığı AKP ile doku uyuşmazlığını uzun bir aradan sonra fark etmiş olması çok ilginç. Sayın Mumcu 27 ay sorumluluk paylaştığı partinin karşısına çıkıp hangi muhalefeti yapacak" diye sordu. 
     SSK hastanelerinin Sağlık Bakanlığı'na devri çerçevesinde daha önce adı verilen Yalova'daki Yaşar Okuyan SSK Hastanesi'nin adının Yalova Devlet Hastanesi şeklinde değiştirilmesi konusunda ise Okuyan, "Hayırlı olsun" demekle yetindi. 
     Okuyan, SSK'lılara özel eczanelerden ilaç verilmesi uygulamasını da eleştirdi. Uygulamanın 2 katrilyon lira ek yük getirdiğine dikkat çeken Okuyan, SSK'lıların bir süre sonra eczanelerden ilaç alamaz hale geleceğini savundu. 

ANKA 
     
</TEXT>
</DOC>
