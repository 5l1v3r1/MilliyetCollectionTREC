<DOC>
<DOCNO> 302381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/yazar/akyol.html </URL>
<DATE> 2004/01/01/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
2004'te AKP ve askerler 
</HEADLINE>
<TEXT>

   
   2004 yılında Türkiye'nin önünde, rejim krizi bile yaratabilecek nitelikte, yakıcı sorunlar var 
   Kıbrıs meselesi çözülecek mi, çözülmeyecek mi 
   Türkiye AB ile müzakerelere başlayacak mı, başlayamayacak mı 
   Kürt meselesi Irak'ta ve Türkiye'de nasıl bir yön takip edecek .. 
   Her üçü de bir iktidarla bir ordunun karşı karşıya gelmesi halinde rejim sorunları yaratabilecek meseleler... 
   Dünyanın her yerinde orduların gerektiğinde ölümü göze aldıkları değerlerle, siyasetin dünyanın her yerinde dengelemek zorunda oldukları sorunlar çatışırsa rejim sorunları ortaya çıkabilir. 
   Yukarıda saydığım üç mesele, sivilleri bile adeta iki kampa ayırmakta, taraflar birbirlerini "statükocu" ve "mandacı" diye suçlamaktadır. 
   Halbuki bu üç mesele, böyle ak-kara diye damgalanamayacak kadar karmaşıktır. 
   
   BİLİM felsefecisi Karl Popper'in çok önemli bir tespiti vardır 
   "Bütün karışık sorunların basit çözümleri vardır ama bütün basit çözümler yanlıştır..." 
   Kıbrıs, Kürt ve AB meseleleri de böyledir. Bu meselelere böyle ak - kara diye baktığımız zaman kamplaşıp kendi içimizde vuruşuruz 
   Sorunların, "ak" ve "kara" diye nitelenemeyecek kadar karmaşık olduğunu görmek ise, bizi daha soğukkanlı ve seçenekli düşünmeye götürür. 
   "Kıbrıs'ın stratejik önemi" konusunda tek değil, birbirleriyle çelişen birçok görüş vardır. Çözüm uğruna verilecek tavizlerle, çözümlerin getireceği zincirleme faturaların hesabında mutlaka 'risk' faktörü bulunmaktadır. Çözümün de, çözümsüzlüğün de riskleri vardır. 
   Kürt meselesinde hem Irak'ta hem Türkiye'de teorik olarak düşünülecek bütün çözümlerin 'yarar'ları da, 'risk'leri vardır. 
   Mesela kesin cevabı olmayan bir soru "Demokratik reformlar Kürtleri 'uluslaşma'ya mı götürür, Türkiye bütünlüğü içinde entegrasyona mı " 
   Dünya tecrübelerinde ikisini de düşündürtecek örnekler var... 
   AB konusunda da lehte, aleyhte söylenecek çok söz var... 
   
   ORDU ile AKP arasındaki ilişkiler meselesi, yasama ve yürütme ile, ordu arasındaki ilişkiler meselesidir. 
   Kara Kuvvetleri Komutanı Org. Aytaç Yalman'ın açıklamalarını dikkatle okudum. Meclis'te Atatürk'ün mareşal üniformalı resminden rahatsız olan milletvekiline tepki göstermesi kesinlikle haklıdır. Aynı milletvekili daha önce Apo'nun "tecrit"ten "F tipi cezaevine naklini" de istemişti. Belli ki egzantirik biri... 
   Org. Yalman'ın açıklamasında iktidarı parti ve hükümet olarak eleştiren, hatta iğneleyen tek kelime etmemiş olmasını da sorumlu ve medeni bir davranış olarak görüyorum. Üç dev sorunla karşı karşıya olan Türkiye'de "milli irade" ile askeri iradeyi karşı karşıya konuşlandıracak her davranış, her izlenim bu üç kritik konuda Türkiye'yi zaafa uğratır. 
   Sonunda kararı elbette siyasi otorite verecek, çünkü yetkili ve sorumlu olan odur. İşi böyle götürmek, 2004'ü Türkiye için büyük kazançların yılı yapabilir. 
   2004'te ordu ile hükümeti karşı karşıya getirebilecek başka bir saatli bomba, 'irtica'dır onu da yarın yazacağım. 
   
      
   
   
</TEXT>
</DOC>
