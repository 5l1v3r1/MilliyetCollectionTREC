<DOC>
<DOCNO> 342135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sondun04.html </URL>
<DATE> 2005/05/13/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
Chirac’a bir darbe de bayan Mitterrand’tan 
</HEADLINE>
<TEXT>

     PARİS DHA 

      AVRUPA Birliği Anayasası’nın en çok tartışıldığı ülke olan Fransa’da, 29 Mayıs’taki referanduma iki hafta kala ibre ’Hayır’ı gösterirken, anayasanın kabulü için uğraşan Cumhurbaşkanı Jacques Chirac’a bir darbe de, Fransa’nın eski cumhurbaşkanı François Mitterrand’ın dul eşi Danielle Mitterand’tan geldi. Dün gece ’France 2’ televizyonunda bir programa katılan bayan Mitterrand referandumda anayasaya ’Hayır’ diyeceğini söyledi. 
     
     ’DİKTATÖRLÜĞÜ KURUMSALLAŞTIRIYOR’ 
     AB Anayasası’nın Avrupa kıtasına daha fazla ekonomik adaletsizlik getireceğini savunan 80 yaşındaki Mitterrand, "Bu anayasa bizim karşı çıktığımız başka bir tür diktatörlüğü kurumsallaştırıyor" diye konuştu. Anayasada öngörülen ekonomik sistemin, insanı bir nesneye indirgediğine dikkat çeken Mitterrand, eşi hayatta olsaydı onun oyunun ne yönde olacağı üzerine bir tahmin yapmadı. 
     François Mitterrand’ın Sosyalist Partisi’nin, geçen aralık ayında kendi içinde yaptığı bir oylamada ’AB Anayasası’na destek’ kararı çıkmış, bayan Mitterrand da o dönem ’Evet’ kampında yer almıştı. Mitterrand’ların oğullarından belediye başkanı olan Gilbert Mitterrand da daha önce AB Anayasası’na destek vereceğini ilan etmişti. 
     Fransa’da geçen ay yapılan birçok kamuoyu yoklamasında anayasaya ’Hayır’ çıkmıştı, ancak uzmanlar son günlerde aradaki farkın kapandığını ve 29 Mayıs’ta anayasaya karşı çıkanlarla, destekleyenlerin şansının neredeyse eşit olduğunu belirtiyor. 
     
</TEXT>
</DOC>
