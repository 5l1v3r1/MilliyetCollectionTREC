<DOC>
<DOCNO> 319032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sondun14.html </URL>
<DATE> 2005/02/27/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
S.Arabistan Şaron'un barış yapması için mucize gerek 
</HEADLINE>
<TEXT>

     Suudi Arabistan Dışişleri Bakanı Suud El Faysal, İsrail Başbakanı Ariel Şaron'un barış yapması için bir mucize gerektiğini söyledi. 
     İngiltere'nin başkenti Londra'da, Filistin reformlarına ilişkin salı günü yapılacak toplantıya katılacak Suudi Bakan, BBC'ye verdiği demeçte, Filistin lideri Mahmud Abbas'ın ''gerçekten bir barış müzakerecisi olmak için iyi referanslara sahip'' olduğunu belirtti. 
     El Faysal, Şaron'a atıfta bulunarak, ''Ancak cesaret kırıcı olan, karşı tarafta barışa giden bütün hareketlere engel çıkaran birinin olması'' ifadesini kullandı. 
     Şaron'un uzun bir süredir, ''iyi bir Filistinli ölü Filistinlidir'' fikriyle yaşadığını ve ''İsrailliler için barış içinde yaşamın tek yolu Filistinlileri İsrail'den kovmaktır'' diyen biri olduğunu söyleyen Faysal, ''Ama mucizeler de olur. Umarım bu konuda da bir mucize olur ve Şaron beni haksız çıkarır'' diye konuştu. 
     İngiliz hükümeti tarafından, Filistin reformlarına ilişkin düzenlenen konferans 1 Mart'ta Londra'da yapılacak. 
     Abbas'ın yanı sıra birçok Arap ülkesinin dışişleri bakanlarının katılacağı konferansa İsrail'den katılım yok. BM Genel Sekreteri Kofi Annan, ABD Dışişleri Bakanı Condoleezza Rice ile AB yüksek temsilcisi Javier Solana'nın da konferansa katılması bekleniyor. 
     
</TEXT>
</DOC>
