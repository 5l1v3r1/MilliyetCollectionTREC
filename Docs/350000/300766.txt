<DOC>
<DOCNO> 300766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/guncel/gun05.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da kaçak din kursu 
</HEADLINE>
<TEXT>


Başkentin göbeğindeki bir kuruluşun, Milli Eğitim Bakanlığı'ndan izni olmamasına rağmen, çocuklara din eğitimi verdiği iddia edildi 

ANKARA Milliyet 

Ankara'nın göbeğinde yer alan "Liva Yurtdışı Eğitim ve Dil Merkezi" adlı kuruluşun, kaçak faaliyet göstererek ilköğretim çağındaki çocuklara din eğitimi verdiği belirlendi. 
Mithatpaşa Caddesi'nde yer alan merkezin, Milli Eğitim Bakanlığı'nda kaydının bulunmadığı belirlendi. Merkezde, ilköğretim çağındaki 6-10 yaşları arasındaki çocuklara, ayda 70 milyon lira karşılığında Arapça, İslam Tarihi ve namaz dersleri verildiği ifade edildi. Kursa gelen öğrencilerin Ankara'nın yoksul semtlerinde oturduğu ve merkez yöneticilerinin bu çocuklara ücretsiz servis imk nı sağladığı da kaydedildi. Merkezin sahibi ve müdürü Gıyaseddin Karatepe, "Bizler İslami manada insanlarız. Burada eğitim danışmanlığı yapıyoruz. Bunun için izin almamıza gerek yok" dedi. 

'İzne gerek yok' 
Merkezin 2002'den bu yana faaliyet gösterdiğini söyleyen Karatepe, dini eğitim vermediklerini belirterek, yurtdışı eğitim danışmanlığı yapmaları nedeniyle MEB'den onay almaya gerek duymadıklarını da belirtti. MEB yetkilileri ise adında "dil merkezi" geçmesi nedeniyle Özel Öğretim Kurumları Genel Müdürlüğü'nden "kurum açma izni" alınmasının şart olduğunu söyledi. 


</TEXT>
</DOC>
