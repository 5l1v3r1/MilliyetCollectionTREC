<DOC>
<DOCNO> 308661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sonsiy04.html </URL>
<DATE> 2005/01/23/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Baykal CHP'ye saldırıların altında Türkiye'ye yönelik tuzaklar yatıyor 
</HEADLINE>
<TEXT>

     CHP Genel Başkanı Deniz Baykal, "CHP'ye saldırıların altında Türkiye'ye yönelik tuzakların yattığını" ileri sürdü. 
     Partisinin 29 Ocak'taki olağanüstü kurultayı öncesinde, delegelerle toplantı yapmak üzere İzmir'e gelen Baykal, kurultayın "sadece salonda gerçekleşecek bir toplantı" olarak anlaşılmaması gerektiğini, kurultayın gündeminin partiden ziyade Türkiye için önemli olduğunu belirtti. 
     Kurultaya ilginin ve yönlendirme çabalarının da buradan kaynaklandığını söyleyen Baykal, "Türkiye üzerinde yürütülen pazarlıkların bir parçası olarak, bu kurultay birden bire olağanüstü nitelik kazanmıştır. Hepimiz bunun farkındayız" dedi. 
     Baykal, "CHP bu kurultaydan güçlü çıkacaktır. Biz bu sorumluluğun farkındayız. Siyaseti Türkiye için yapıyoruz, kendimiz için değil. CHP'ye saldırıların altında Türkiye'ye yönelik tuzakların yattığını çok iyi biliyoruz. O nedenle parti içindeki mücadelemiz, Türkiye'yi savunma mücadelesidir" diye konuştu. 
     "Birilerinin" Türkiye üzerinde oynanan oyunlardan yararlanmak, bunu parti içi yarışa dönüştürmek gayreti içine girebileceğini ifade eden Baykal, konuşmasını şöyle sürdürdü 
     "Kurultayın özünü saptırmak, alışılmış klasik parti içi çekişme kurultayına dönüştürmek isteyenler olabilir ama olayın özü ortadadır. Bu parti içi bir yarış değildir. CHP'nin ahlakını, karakterini, kimliğini savunma kurultayıdır." 
     
</TEXT>
</DOC>
