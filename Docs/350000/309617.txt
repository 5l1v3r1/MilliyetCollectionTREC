<DOC>
<DOCNO> 309617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonspo32.html </URL>
<DATE> 2005/01/26/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Şahin Sporda şiddet yasası ciddi bir şekilde uygulanırsa şiddet yaşanmaz 
</HEADLINE>
<TEXT>

     ''Sporda Şiddet'' zirvesi, Devlet Bakanı ve Başbakan Yardımcısı Mehmet Ali Şahin'in başkanlığında Ankara'da yapıldı. 
     Başbakanlık Merkez Bina'da gerçekleştirilen toplantıya, Adalet Bakanı Cemil Çiçek, İçişleri Bakanı Abdülkadir Aksu, Gençlik ve Spor Genel Müdürü Mehmet Atalay, Futbol Federasyonu Başkanı Dr.Levent Bıçakcı ve başkanvekili Şekip Mosturoğlu, Spor Toto Teşkilat Müdürü Erdenay Oflas ile İçişleri Bakanlığı ve Gençlik ve Spor Genel Müdürlüğü GSGM yetkilileri katıldı. 
     Toplantı sonrasında bir açıklama yapan Devlet Bakanı ve Başbakan Yardımcısı Mehmet Ali Şahin, Birinci Süper Lig'in ilk yarısında yaşanan bazı olumsuzlukların yinelenmemesi için biraraya geldiklerini belirterek, ''Bu toplantıda Sporda Şiddet Yasası'nı değerlendirdik. İlk yarıda zaman zaman sahalarımızda şiddet olayları yaşandı. 30 Ekim'de bunlar doruk noktasına ulaştı ve 21 Kasım'da bir sporsever öldürüldü. Yasa ciddi bir şekilde uygulandıktan sonra ise şiddet olayları hızla azaldı ve son hafta hiç olay yaşanmadı. Demek ki yasa ciddi bir şekilde uygulanırsa, hiç şiddet olayları yaşanmayacak'' diye konuştu. 
     Ligin ikinci yarısında da istikrarı korumada kararlı olduklarını ifade eden Şahin, Futbol Federasyonu'nun devre arasında birtakım önlemler aldığını ve statlara biletsiz seyircinin alınmayacağını, koltuğu olmayan bölümlere seyirci sokulmayacağını söyledi. 
     Şahin, lig başlamadan önce İçişleri Bakanlığı'nın valiliklere bir genelge gönderdiğini belirterek, bu genelgede, ''Sporda Şiddet Yasası'nın'' titizlikle uygulanmasının istendiği kaydedildi. 
     Mevuct yasayla ligin ikinci yarısını tamamlayacaklarını vurgulayan Şahin, sözlerini şöyle tamamladı 
     ''Bize şu ana kadar 10'a yakın maddede değişiklik isteği geldi. İçişleri Bakanlığı, GSGM ve Futbol Federasyonu yetkilileri, ilerleyen haftalarda bu istekleri inceleyecekler. Ayrıca ''Sporda Şiddet Yasası'', Futbol Federasyonu Kuruluş ve Görevleri Hakkındaki Kanun ve Spor Toto Teşkilat Müdürlüğü Yasası incelenerek, herhangi bir değişikliğe gerek duyulup duyulmadığı araştırılacak.'' 
     
</TEXT>
</DOC>
