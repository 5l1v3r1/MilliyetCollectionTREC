<DOC>
<DOCNO> 337371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/soneko33.html </URL>
<DATE> 2005/04/27/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Babacan İşsizlik konusundaki değerlendirmeler son derece yanlış 
</HEADLINE>
<TEXT>

     Devlet Bakanı Ali Babacan, 29 Mayıs tarihinde Fransa'da yapılacak referandumun Türkiye'ye etkisi konusunda '' acaba bu süreç, 29 Mayıs tarihi Türkiye'nin reform süreci ya da AB sürecini olumsuz etkiler mi gibilerden bazı değerlendirmeler ara sıra duyuyoruz, okuyoruz, fakat bizim hükümetimizin AB konusunda kararlılığı çok açık'' dedi. 
     Babacan, İstanbul'da 29 Nisan Cuma günü yapılacak olan Yatırım Danışma Konseyi öncesinde düzenlediği basın toplantısında gazetecilerin sorularını yanıtladı. 
     Sosyal güvenlik sisteminde tablo ciddi olduğu için, yeni bir sosyal güvenlik reformu hazırlandığını hatırlatan Babacan, Meclis yaz tatiline girmeden reformun yasalaşmasını beklediklerini kaydetti. Babacan, aksi halde uzun dönemde giderlerin karşılanamayacak düzeye gelebileceğine işaret etti. 
     
     TEŞVİKLİ İLLERDE YABANCI YATIRIMLARI 
     Teşvik verilen illerde yabancı yatırımlar konusunda ise Babacan, bu illerde yabancı yatırımlar olduğunu ifade ederken, ''Hem de hiç akla gelmeyecek illerde, akla gelmeyecek firmalar yatırıma başladı'' diye konuştu. 
     Bazı yatırımcıların yatırım tamamlanmadan vergi, resim ve harç alındığı yönündeki eleştirilerinin hatırlatılması üzerine de Babacan, ''Türkiye'ye yatırım yapan yerli, yabancı herkes biliyor ki Hazine'ye gelip teşvik belgesi alanlar vergi, resim ve harçtan istisna olabilir'' cevabını verdi. 
     Büyük projelere teşvik konusunda ise Babacan, şu anda bu konuda özel bir uygulamanın olmadığını kaydetti. 
     
     YATIRIM ORTAMININ İYİLEŞTİRİLMESİ 
     Yatırım ortamının iyileştirilmesinin hiç bitmeyecek bir süreç olduğunu vurgulayan Babacan, önlerinde her yıl sürekli yatırım ortamının iyileştirilmesine ilişkin bir iş listesi olacağını belirtti. 
     Ülkeler arasında yatırım ortamının iyileştirilmesi açısından ciddi bir rekabetin bulunduğunu da hatırlatan Ali Babacan, bu süreçte gerek yerel yönetimler, gerekse bürokrasi ile ilgili engellerin teker teker çözüleceğini, bu süreçte önemli olanın her yılın bir önceki yıldan daha ileride olması olduğunu söyledi. 
     
     FRANSA'DAKİ REFERANDUM 
     29 Mayıs tarihinde Fransa'da gerçekleştirilecek referanduma ilişkin olarak da Babacan, ''Bu Fransa halkının vereceği bir karardır. Bizim ise AB sürecimiz açık ve net bellidir. 3 Ekim'de müzakereler başlayacaktır. Bu kati bir tarihtir'' değerlendirmesinde bulundu. 
     Türkiye için önemli olanın Türkiye'nin içinden geçeceği transformasyon, reform süreci olduğunu da vurgulayan Babacan, ''İki konuyu birbiri ile ilişkilendirmeye çalışıyorlar. Acaba bu süreç, 29 Mayıs tarihi Türkiye'nin reform süreci ya da AB sürecinin olumsuz etkiler mi gibilerden bazı değerlendirmeler ara sıra duyuyoruz, okuyoruz, fakat bizim hükümetimizin AB konusunda kararlılığı çok açık. En ufak bir şüpheye, tedirginliğe yol açmayacak derecede çok açık bir siyasi irademiz vardır bu konuda. Ve reform süreci Türkiye'de içeride ya da dışarıda olan gelişmeler ne olursa olsun mutlaka ve mutlaka devam edecektir'' dedi. 
     
     İŞSİZLİK RAKAMLARI 
     DİE'nin pazartesi günü açıkladığı işsizlik rakamlarına da değinen Babacan, bundan sonra istihdam rakamlarının aylık olarak açıklanacağını hatırlattı, dolayısıyla son açıklanan rakamlarının birebir karşılaştırılabileceği bir veri bulunmadığını kaydetti. 
     Mevsimselliklerden kaynaklanan etkiler nedeniyle işsizlik rakamlarının bir önceki yılın aynı dönemi ile karşılaştırılması gerektiğini anlatan Babacan, şöyle devam etti 
     ''Nasıl Aralık ayının hava şartlarını Haziran ile mukayese etmiyorsak...işsizliği de aynı öyle mukayese etmemiz gerekiyor. Aksi halde Haziran'da havalar sıcaktı, bak Aralık geldi soğudu değerlendirmesi nasıl son derece yanlış bir değerlendirme ise işsizlik konusunda da mevsimselliği dikkate almadan yapılan değerlendirmeler teknik olarak bilimsel olarak son derece yanlış değerlendirmelerdir'' dedi. 
     Önceki yılın aynı dönemi olmadığı için, en yakın dönem olan 2004 yılı ilk çeyrek rakamları ile mukayesenin olabileceğini vurgulayan Babacan, gerçekçi değerlendirmenin önümüzdeki ay çıkacak veriler ile yapılabileceğine dikkati çekti ve ''bizim aldığımız izlenim ve ilk sinyaller oldukça olumlu. Açıkçası bir ay sonra açıklanacak rakamlarda olumlu gelişmeler bekliyoruz'' dedi. 
     
</TEXT>
</DOC>
