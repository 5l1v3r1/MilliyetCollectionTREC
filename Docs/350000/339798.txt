<DOC>
<DOCNO> 339798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sondun06.html </URL>
<DATE> 2005/05/05/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Papadopulos'tan Ada'da birleşme şartı Türk askeri çekilsin 
</HEADLINE>
<TEXT>

     Kıbrıs Rum yönetimi lideri Tasos Papadopulos, Türk askerinin Ada'dan çekilmesinin kuzey ve güneyin birleşmesi için ana koşul olduğunu söyledi. 
     Papadopulos, Türkiye'nin Avrupa Birliği'yle müzakerelere başlayacağı 3 ekim tarihinden önce olası bir uzlaşmaya varılıp varılamayacağı konusunda, "uzlaşmak için daima zaman vardır. Ancak pratik olarak henüz görüşmelere başlamadık. Bu nedenle bir öngörüde bulunmak çok zor" dedi. 
     Ancak Rum lider 3 ekim tarihinden önce Ada'nın birleşeceğine inanmadığını açıkladı. 
     Reuters'a konuşan Rum lider ayrıca, Türkiye'nin AB üyeliğini veto etmek için özel bir çabalarının olmadığını belirtti. 
     Ada'da 24 nisanda yapılan referanduma atıfta bulunan Papadopulos, insanların kendilerini baskı altında ve kısıtlı bir zaman dilimine sıkışmış hissettiklerini, bu nedenle 'kötü bir deneyim' yaşandığını aktardı. 
     "Bir kez daha müzakerelere başladığımızda başarıya ulaşmak için makul bir beklentimiz olmalı' diyen Rum lider, bunun için de görüşmelere iyi hazırlanılması ve tarafların da buna hazır olması gerektiğinin altını çizdi. 
     
     'İşgalci ve istilacı' nitelemesi 

     'İşgalci ve istilacı' nitelemesi Tasos Papadopulos, Kıbrıs sorunundaki 'fazla akla gelmeyen ve unutulan' konunun 'Türkiye'nin Kıbrıs'ı istila ve işgal ettiği' olduğunu ileri sürdü. 
     Kıbrıs'ta tarafların yeniden birleşmesi için gerekli olan en önemli şartın Türkiye'nin Ada'daki yaklaşık 30 bin askerini geri çekmesi olduğunu söyleyen Papadopulos, "Türkiye'nin atması gereken önemli bir adımdan bahsediyoruz. Türkiye askerlerini geri çekerek, ülkemizi işgal etmeye son vermeli" dedi. 
     Dünya kamuoyunun bir gün Kıbrıslı Rumların Annan Planı'nı niye reddettiğini anlayacağını belirten Papadopulos, "sanıyorum ki artık daha fazla insan Annan Planı'nın reddedilmesinin önemini kavrıyor" diye konuştu. 
     Annan Planı'na karşı en büyük muhalefeti yürüten bazı Kıbrıslı Rumlar, planın Türk askerlerinin Ada'da süresiz olarak kalmalarına imkan tanımasına şiddetle karşı çıkıyordu. 
     
</TEXT>
</DOC>
