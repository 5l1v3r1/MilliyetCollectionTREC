<DOC>
<DOCNO> 315722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/soneko03.html </URL>
<DATE> 2005/02/16/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Türkiye - İsveç ilişkileri... 
</HEADLINE>
<TEXT>

     İsviçre Büyükelçiliği Müsteşarı Max Schweizer, Türkiye'de yabancı sermaye yatırımı yapan ülkeler sıramalasında İsviçre'nin 6'ncı sırada olduğunu söyledi. 
     ''Türkiye-İsviçre Ticari İlişkileri Toplantısı'' ATSO Meclis Salonu'nda gerçekleştirildi. Toplantıda, İsviçre-Türkiye ilişkileri ele alındı. 
     Max Schweizer yaptığı konuşmada, kişi başına düşen gelir açısından, İsviçre'nin Türkiye'nin 12 katı olduğunu söyledi. Ülkesinin Türkiye'den daha fazla ithalat yaptığını belirten Schweizer, şunları kaydetti 
     ''Ülkemiz yabancı sermaye yatırımı açısından Türkiye'ye göre 9 kat daha fazladır. Antalya'da yatırım yapmayı düşünüyoruz. Çünkü dış ticaret İsviçre için çok önemlidir. Bu olmazsa aç kalırız. Türkiye, ekonomisinin gelişmesi için öncelikle yüksek verimli teknoloji ve ürünler geliştirmeli. Başta bankacılık sektörü olmak üzere hizmet kalitesini de yüksek tutmalıdır. Kaliteli ürün için de kaliteli insan gücüne ağırlık vermelidir. Türkiye eğitimli insan gücü altyapısını oluşturmalıdır. Yurtiçi ve yurtdışı yatırımlara destek sağlamalıdır.'' Yatırımcı için Türkiye'nin cazip hale getirilmesi gerektiğini bunun için de sosyal barış ve siyasi istikrarın şart olduğunu vurgulayan Schweizer, ''İsviçre, Türkiye'de yabancı sermaye yatırımcıları arasında 6'ncı sırada bulunmaktadır. Türkiye'ye çok önem veriyoruz. Türkiye, bizim için çok önemli bir pazardır'' dedi. 
     Türkiye'deki İsviçre Ticaret Odası Derneği Başkanı Raymond J. Bilger de, İsviçre'li firmaların yatırımlarının genellikle İstanbul'da bulunduğunu, Antalya ve GAP bölgesinde de ilginç tespitlerin olduğunu kaydetti. 
     Bılger, Antalya'daki yatırım olanaklarını araştırdıklarını, bu bölgedeki bilgileri İsviçre'ye aktaracaklarını ve yatırımcı getirmeye çalışacaklarını belirterek, ''Tarım ve turizm sektöründe yatırımlar gerçekleştirilebilir. İsviçre organik tarıma büyük önem veriyor. Antalya'dan alınan numuneler İsviçre'ye gönderildi. Sonuçlarını bekliyoruz'' dedi. 
     
     ATSO BAŞKAN VEKİLİ PEKER 
     Antalya Ticaret ve Sanayi Odası ATSO Başkan Vekili Sedat Peker konuşmasında, ekonomik alanda İsviçre'den öğrenilecek bir çok konu bulunduğunu bildirdi. İsviçre ile ticari ilişkilerin çok güçlü olmadığını belirten Peker, 2003 yılında Antalya'ya 103 bin, 2004 yılın da da 165 bin İsviçreli turistin geldiğini söyledi. Peker, İsviçreli yatırımcılarla Antalya, Burdur ve Isparta illerinde turizm ve tarım sektöründe ortak projeler yapabileceklerini kaydetti. Türk iş dünyası ve kamuoyunun 17 Aralık Brüksel Zirvesi'nde teyit edilen AB yolunun netleşmesini beklediğini, bu işin sözlerle olmayacağını, sözlerin arkasından somut adımların gelmesini beklediklerini vurgulayan Peker, şöyle devam etti 
     ''AB üyesi ülkeler, Türkiye'nin tanıtımı ve Türkiye ile ilişkilerin yoğunlaştırılması yönünde hareket etmelidir. AB komisyonunun ve AB üyesi devletlerin ciddi adımlar atmasını bekliyoruz. Kamuoyunun AB'den beklentileri giderek büyümektedir. Avrupa Birliği, Türkiye'nin ekonomik istikrarına IMF kadar ilgi göstermelidir. Türkiye, AB'ye somut ekonomik işbirliği projeleriyle girecektir.'' 
     
</TEXT>
</DOC>
