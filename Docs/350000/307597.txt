<DOC>
<DOCNO> 307597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur34.html </URL>
<DATE> 2005/01/18/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Bir helikopter, kayıp balıkçıları ararken düşme tehlikesi atlattı 
</HEADLINE>
<TEXT>

     Antalya'nın Kemer ve Kumluca ilçeleri arasındaki Adrasan Koyu'nda 4 gün önce kaybolan Şen Tarkan adlı balıkçı teknesini arama çalışmaları sürdürülüyor. Arama çalışmalarına katılan bir helikopterin kötü hava koşulları nedeniyle düşme tehlikesi atlattığı bildirildi. 
     Antalya Su Ürünleri Kooperatifleri Birliği Üst Birlik Başkanı Mahmut Ayhan, AA muhabirine yaptığı açıklamada, kaybolan 5 balıkçının arama çalışmalarının devam ettiğini bildirdi. 
     Sahil Güvenlik Komutanlığı'na bağlı bot ve helikopterlerin büyük özveriyle çalıştığını belirten Ayhan, dün kötü hava koşulları nedeniyle bir helikopterin Finike civarında düşme tehlikesi atlattığını ve geri döndüğünü söyledi. 
     Ayhan, şöyle konuştu 
     ''Kaybolan balıkçıları bulabilmek için çalışmalar özveriyle devam ediyor. Henüz tekneye ya da balıkçılara ait bir emare bulunamadı. Geçtiğimiz cumartesi ve pazar günü kötü hava koşulları nedeniyle helikopterler kalkamamıştı. Bunun üzerine CASA tipi uçak çalışmalara katıldı. Dün öğle saatlerinde ise helikopter bölgeyi taradı. İzmir'den gelen bir sahil güvenlik botu da arama çalışmalarına katıldı. Bir helikopter dün, Finike'de hava sirkülasyonu nedeniyle az daha düşüyordu. Helikopter bu nedenle geriye dönmek zorunda kaldı.'' Bugün havanın düzelmesiyle arama çalışmalarının hızlandığını ve genişletildiğini ifade eden Ayhan, ''Kaybolan balıkçıları arama çalışmaları denizden, havadan ve karadan devam ediyor. Jandarma karadan tüm sahil ve koyları taradı. Şu anda arama çalışmaları Üçadalar ile Beşadalar mevkiinde devam ediyor'' dedi. 
     Teknenin sahibi Kasım Sayın da AA muhabirine yaptığı açıklamada, arama çalışmalarında herhangi bir ize rastlanmadığını kaydetti. Sayın, ''Artık umuduz da kalmadı'' diye konuştu. 
     Şen Tarkan adlı balıkçı teknesi geçen cumartesi günü sabah saatlerinde balık avından dönerken Adrasan Koyu civarında kaybolmuştu. Teknenin kaptanı Yılmaz Mayda, tekne sahibiyle yaptığı son telefon görüşmesinde, ''Batıyoruz'' demişti. Teknede Kaptan Yılmaz Mayda'nın yanı sıra, tekne sahibinin oğlu Mehmet Sayın ile Şenol Cevahir, Kerem Olcay ve Ercan Çetin adlı balıkçılar bulunuyordu. 
     
</TEXT>
</DOC>
