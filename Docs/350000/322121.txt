<DOC>
<DOCNO> 322121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun17.html </URL>
<DATE> 2005/03/09/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Cinayet kurbanının ailesine IRA'dan 'intikam' önerisi... 
</HEADLINE>
<TEXT>

     İrlanda Cumhuriyetçi Ordusu'nun IRA cinayete kurban giden Katolik Robert McCartney'in ailesine, ''intikamını alalım, katillerini öldürelim'' önerisinde bulunduğu ortaya çıktı. 
     Barış sürecini bir kez daha tehlikeye sokan ve IRA'nın silahsızlanma yolunda verdiği sözlerin inanılırlığını azaltan gelişme, bütün İngiliz gazetelerinde manşetten yayınlandı. 
     Bir barda 30 Ocak'ta çıkan tartışmanın ardından öldürülen 33 yaşındaki McCartney'nin ailesiyle IRA yöneticilerinin temasa geçtiği ve katillerin adını aileye ilettiği bildirildi. 
     Ailenin, IRA'nın, katilleri öldürme önerisini reddettiği açıklandı. 
     Robert McCartney'nin kuzeni Gerard Quinn, ''Bu adalet değil, intikam olurdu. Aile olarak bunu doğru bulmadık'' dedi. 
     IRA yönetimi de gelişmeyi doğrularken, kurbanın ailesiyle iki kez görüşüldüğünü, ancak onlardan katillere yönelik fiziksel bir müdahale istenmediği yanıtının alındığını bildirdi. 
     İngiltere'nin Kuzey İrlanda Bakanı Paul Murphy ise gelişmeyi sert bir dille eleştirdi ve ''Hayırlı Cuma anlaşmasına imza koyan ve adaleti intikamda arayan kişilerin samimiyetine inanılamaz'' diye konuştu. 
     Demokratik Birlik Partisi lideri Ian Paisley de Sinn Fein liderlerinin tutuklanması çağrısında bulunurken, Sinn Fein yöneticileri, IRA'nın aileye katillerle ilgili bilgi vermesini doğru bulduklarını, ancak intikam önerilmesinin kabul edilemez olduğunu bildirdi. 
     
</TEXT>
</DOC>
