<DOC>
<DOCNO> 318466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun08.html </URL>
<DATE> 2005/02/25/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Talabani Kürtler asla şeriatla yönetilen bir Irak'ta yaşayamaz 
</HEADLINE>
<TEXT>

     Can HASASU KERKÜK, DHA 

IRAK'ta devlet başkanlığının en güçlü adaylarından Kürdistan Yurtseverler Birliği KYB lideri Celal Talabani, devlet başkanlığını istediğini belirtmekle birlikte, laik ve federal hükümet şartları yerine getirilmediği takdirde görev kabul etmeyeceğini söyledi. 
     Süleymaniye'de İngiliz The Times gazetesine konuşan Celal Talabani, kurulacak hükümetin dini mi yoksa laik mi olacağı yönündeki görüşlerini şöyle aktardı "Biz asla İslami bir Irak'ta yaşıyamayız. Biz İslama saygılıyız. İslam bizim dinimiz, Irak halkının İslami kimliğine saygı duyulmalı, ama şerial yönetimine hayır.'' Talabani devlet başkanlığı adaylığıyla ilgili olarak da, "Biz parlementodaki ortaklarımızla federal bir Kürdistan statüsü, Irak için demokrasi ve laik hükümet gibi konularda tam mutabakat sağlayamazsak görevi almaya hazır olmayacağız" dedi. Mücadele yılları boyunca hiçbir zaman bakan, başbakan veya devlet başkanı olacağını düşünmediğini söyleyen Talabani daima Kürt mücadelesinin uzun soluklu bir hareket olacağı doğrultusunda çalıştığını savundu. 
     
     "HER KÜRT BAĞIMSIZ BİR KÜRDİSTAN İSTER" 
     Her Kürtün bağımsız bir Kürdistan hayali kurduğunu ifade eden Celal Talabani, şimdiki koşullar altında, federal devlet çerçevesinde Irak'ın bütünlüğünden yana olduklarını ve Kürt mücadelesinin kendi kendini yönetir bir duruma gelmesini hedeflediklerini belirtti. 
     Talabani Kerkük ile ilgili olarak da geçici anayasanın 58. maddesine gönderme yaparak, durumun bir an önce normal haline yani Saddam Hüseyin rejiminin Araplaştırma politikasının uygulanmaya başlanmadan önceki haline getirilmesi gerektiğini ifade etti. 
     
     TALABANİ'NİN İDAM AÇMAZI 
     Devrik Irak lideri Saddam Hüseyin'in işlediği 'insanlık suçlarından dolayı ölüm cezasına çarptırılabileceğini ve bu durumda idam kararının devlet başkanı tarafından onaylanması gerektiğini hatırlatan The Times, Talabani'ye Bu açmazı aşabilecek misiniz" diye sordu. Bu konuda çok düşündüğünü ifade eden Kürt lider şöyle devam etti 
     "Bu benim büyük sorunlarımdan biri. Çünkü bir avukat olarak idam cezalarının kaldırılmasını destekleyen kararların altına imza attım. Şimdi Saddam ölüme mahkum edilecek. Iraklılar da onun idamını istiyor. Ne yapabilirim, söyler misiniz Umarım bu aşmazı aşabilirim." 
     
</TEXT>
</DOC>
