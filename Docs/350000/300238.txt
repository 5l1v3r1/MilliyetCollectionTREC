<DOC>
<DOCNO> 300238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/soneko41.html </URL>
<DATE> 2004/12/23/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Mehmed Evyap Yaşananlardan vicdani rahatsızlık duymuyorum 
</HEADLINE>
<TEXT>

     Evyap Holding Yürütme Kurulu Başkanı Mehmed Evyap, Özelleştirme İdaresi'nden alınan Yarımca'daki arazinin Erdemir'e satışından sağlanan fonun yeni yatırımlar için, şirketin ana işlerinde büyümesi için kullanılacağını belirterek, ''Yaşananlardan vicdanen en ufak bir rahatsızlık duymuyorum, ileriye bakıyorum'' dedi. 
     Vatan Gazetesi'nde yayınlanan ''52 milyon dolar kimin cebine gitti '' başlıklı habere ilişkin Evyap yönetimi basın toplantısı düzenledi. 
     Evyap Holding Yürütme Kurulu Başkanı Mehmed Evyap, toplantıda yaptığı konuşmada, Evyap'ın 80 yıldır hiçbir şaibeye bulaşmadığını ve hiçbir işinde illegal yön bulunmadığını ifade ederek, 6 yıl önce yatırım amacıyla aldıkları ve zaman içinde değişen hedeflerine bağlı olarak, atıl kalan arazinin yeniden ekonomiye kazandırılması amacıyla yönetim kurulunun onayıyla satışın gerçekleştirildiğini anlattı. 
     Evyap Tedarik Zinciri Grup Başkanı ve Yürütme Kurulu Üyesi Bekir Kılıç da Yarımca Porselen'in satın alma sürecine değinerek, arazinin 10 Ağustos 1998 tarihinde satın alındığını ve ihaleye 15 firmanın katıldığını hatırlattı. 
     Arazinin şirkete toplam 34 milyon 408 bin dolara mal olduğunu aktaran Kılıç, ''1998'den bugüne dek bölgeye yapılan yatırımların toplamı 79 milyon 444 bin doları bulmuştur'' dedi. 
     Burada bir çocuk bezi fabrikası yatırımı yapmayı planladıklarını, ancak deprem yaşanınca bölgedeki faaliyetlerin durdurulduğunu ifade eden Kılıç, yatırımlarını Tuzla Deri Organize Sanayi Bölgesi'ne kaydırdıklarını söyledi. Yarımca'nın 4.5 kilometre batısında Kirazlıyalı'da liman yatırımı yaptıklarını belirten Kılıç, buradaki limanın geçen yıl Ocak ayında faaliyete geçtiğini bildirdi. 
     Yarımca'daki arazinin yatırımları dışında kalması üzerine satışının gündeme geldiğini anlatan Kılıç, bu araziye 2'si yabancı 3 firmanın talip olduğunu söyledi. Kılıç, ''Sadece Ereğli Demir Çelik Fabrikaları'nın ERDEMİR projesi istihdam yaratıcıydı. Bu yüzden onu tercih ettik'' dedi. 
     Kılıç, buraya yaklaşık 150 milyon doların üzerinde bir liman yatırımı yapılmasının söz konusu olduğunu belirtti. 
     
     AĞLADIM-AĞLAMADIM 
     Arazinin ERDEMİR'e bir kısmı vadeli olmak üzere satıldığını kaydeden Kılıç, arazinin Marmara Denizi'nde yatırım yapılabilecek en kritik yer olduğunu belirterek, 6.5 yıl burada kullanılmadan durmasının kendilerini son derece üzdüğünü dile getirdi. Bekir Kılıç, şöyle konuştu 
     ''Burası Marmara Denizi'nde olabilecek en güzel liman yeridir. Ben katiyyen satılması taraftarı değildim. Satıldığında ağlayanlardan biri benim. Sermayesi benim olsa satmazdım'' dedi. 
     Mehmed Evyap da bu konuya ilişkin şunları kaydetti 
     ''Satıştan sağlanan fon, yatırım için, şirketin ana işlerinde büyümesi için kullanılacaktır. O yüzden ağlamadım. Üzgün değilim. Yaşananlardan vicdanen en ufak bir rahatsızlık duymuyorum. Yabancılarla pazarlığı bizzat ben yürüttüm. Keşke satmasaydık demiyorum. Önümüze bakmalıyız.'' Peşin fiyatı 30.5 milyon dolar olan ve Evyap'a taksitle 34.4 milyon dolara mal olan arazinin 82 milyon dolara ERDEMİR'e satıldığını belirten Evyap, araziye talip olan yabancı şirketlerin yaptırdıkları değerlendirme raporunda, arazi için 84 milyon dolarlık değer çıktığını öğrendiğini, satış fiyatı konusunda zaman zaman yönetim kurulu tarafından da eleştirildiğini söyledi. 
     
</TEXT>
</DOC>
