<DOC>
<DOCNO> 311267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sondun09.html </URL>
<DATE> 2005/02/01/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Hillary Clinton konuşurken bayıldı... 
</HEADLINE>
<TEXT>

     Eski ABD Başkanı Bill Clinton'un eşi Senatör Hillary Clinton, New York'un Buffalo kasabasında yaptığı bir konuşma sırasında bayıldı. 
     Amherst Ticaret Odası Başkanı Colleen DiPirro'nun, yerel bir radyoya yaptığı açıklamaya göre, Clinton, sosyal güvenlik üzerine yapacağı konuşma sırasında, kalabalığa kendisini iyi hissetmediğini ve mide virüsünden rahatsız olduğunu söyledi. Clinton konuşmasına başladıktan hemen sonra bayıldı. 
     Doktorların müdahale ettiği Clinton'un hastaneye kaldırılmayı istemediği ve kısa bir aradan sonra konuşmasına devam ettiği belirtildi. 
     Clinton'un, adının açıklanmasını istemeyen bir yardımcısı da senatörün yaklaşık 150 kişiye hitaben yapacağı konuşma sırasında grip nedeniyle güçsüz düştüğünü, oturma ihtiyacı hissettiğini ve bayıldığını belirtti. 
     Konuşmanın yapılacağı ''Saturn Club'' adlı restoranın genel müdürü Vincent Tracy de Clinton'un gülümseyerek kapıya ilerlerken teşekkür ettiğini söyledi. 
     Clinton'un bayıldığı ve aldığı tıbbi yardımının ardından programına devam ettiği, Washington'daki ofisinden yapılan yazılı açıklamayla da doğrulandı. 

     
</TEXT>
</DOC>
