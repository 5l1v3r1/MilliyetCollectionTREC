<DOC>
<DOCNO> 335241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonspo39.html </URL>
<DATE> 2005/04/20/ </DATE>
<TIME> 19.22 </TIME>
<AUTHOR>  </AUTHOR>
<HEADLINE>
Beşiktaş, Konyaspor maı hazırlıkları... 
</HEADLINE>
<TEXT>

     Beşiktaş, Konyaspor ile yapacağı lig maçının hazırlıklarını, bu akşamki antrenmanla sürdürdü. 
     BJK Nevzat Demir Tesisleri'nde gerçekleştirilen ve ilk 45 dakikası basına açık olan antrenmanda, teknik direktör Rıza Çalımbay, futbolcuları gruplara ayırarak 5'e 2 ve dar alanda pas çalışması yaptırdı. Antrenmanın sonraki bölümünde futbolcular 2 gruba ayrılırlarken, bir grup çabukluk çalışması, diğer grup dar alanda çift kale maç yaptı. 
     Antrenmanın basına kapalı bölümünde ise siyah-beyazlı futbolcuların taktik çalışma yaptıkları öğrenildi. 
     Antrenmana, sakatlıkları süren Ahmet Yıldırım ve Ali Güneş katılmadı. 
     Bu arada siyah-beyazlıların Ankaragücü'nde kiralık oynayan futbolcusu Okan Koç, bugün tesislere geldi. Okan, teknik direktör Çalımbay'ın kendisini çağırdığını ve görüşeceklerini söyledi. 
     Siyah-beyazlılar, yarın yapacakları antrenmanla Konyaspor maçının hazırlıklarını sürdürecek. 
     Teknik direktör Rıza Çalımbay da yarın saat 13.00'te BJK Nevzat Demir Tesisleri'nde haftalık basın toplantısını düzenleyecek. 
     
</TEXT>
</DOC>
