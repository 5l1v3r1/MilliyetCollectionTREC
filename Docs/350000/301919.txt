<DOC>
<DOCNO> 301919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonsiy25.html </URL>
<DATE> 2004/12/29/ </DATE>
<TIME> 22.46 </TIME>
<AUTHOR>  </AUTHOR>
<HEADLINE>
Unakıtan "Vergiler daha da inecek" 
</HEADLINE>
<TEXT>

     Maliye Bakanı Kemal Unakıtan, yatırım ortamının iyileştirilmesi için vergileri indirdiklerini belirterek, ''Vergi daha da inecek'' dedi. 
     TBMM Genel Kurulu'nda görüşülen vergi kanunlarının YTL'ye uyumu ve bazı kanunlarda değişiklik yapan tasarı üzerinde CHP'li milletvekillerinin eleştirilerini yanıtlayan Unakıtan, hazırladıkları vergi paketinde, Gelir Vergisi, Kurumlar Vergisi ve Katma Değer Vergisi'ni indirdiklerini dile getirdi. 
     Mali politikaların ekonomi politikalarıyla çelişmemesi gerektiğine işaret eden Unakıtan, ''Ekonomi büyürse o zaman gelişmişlikten bahsedebilirsiniz, o zaman vatandaşa bir refah gelir. Büyütemediğiniz ekonomiden, küçülen ekonomiden herkes zarar görür'' dedi. 
     Ekonominin büyümesi için yatırım ortamının iyileştirilmesi gerektiğine dikkati çeken Unakıtan, ''Bu hükümet döneminde yatırımlar artıyorsa ekonomi büyümüş demektir. Bunlar lafla olmaz'' dedi. 
     Yatırımları teşvik amacıyla vergileri indirdiklerini vurgulayan Unakıtan, şöyle konuştu 
     ''Deniyor ki, Bunun alt gelir gruplarına ne faydası var En alt grup işsizdir. İşsizlere tek tek para mı dağıtmanız lazım, yoksa iş bulmanız mı lazım Onlara iş bulmak için vergileri indireceksiniz yatırım ortamını sağlayacak ve istihdamını artıracaksınız. Bunu anlamıyorsanız nasıl anlatacağım kardeşim size İkide bir gelip niye vergi indiriyorsunuz diyorsunuz. Vergi daha da inecek. Biz bunları yapıyoruz. 
     Bu yılın 9 ayının sonuna kadar özel sektör 45 katrilyon lira yatırım yaptı. 2005 yılında da büyüme sürdüğü takdirde Türkiye tarihinde ilk kez arka arkaya 4 yıl büyüme sağlanmış olacak. Eskiden 1950'lerde sağlanmıştı. Bunu bir daha bana söyletmeyin. Çünkü bunlar, artık ilkokul talebesinin bileceği işler.'' CHP'lilerin ''Verginin azalmasının faturası kaça mal oldu '' dediklerini ifade eden Unakıtan, ''Hangi vergiyi ne kadar indirirsek bundan ne kadar yük gelir, nasıl telafi edebiliriz diye geceli gündüzlü çalışarak bu noktalara geldik. Hiç merak etmeyin, onun hesabını gayet iyi yapıyoruz. Yaptığımız da bütçelerle ortada. Sadece laf söylemiyoruz, icraat yapıyoruz'' dedi. 
     
     ''HESAPSIZ KİTAPSIZ SÖYLEMEYİN'' 
     Kendilerine ''borçlanmayın vergi alın'', ancak öte yandan da ''vergi almayın'' dendiğini savunan Unakıtan, ''Bunun hesabı kitabı var. Muhalefetiz diye her şeyi hesapsız kitapsız da söylemeyin'' diye konuştu. 
     Unakıtan, asgari ücrette en büyük artışın kendi hükümetleri döneminde gerçekleştiğini belirtti. 
     
     ''POLEMİK YAPAN BAKAN...'' 
     CHP Trabzon Milletvekili Mehmet Akif Hamzaçebi, tasarının vergi dilimlerine ilişkin maddesi üzerinde görüşlerini dile getirirken, Türkiye'de ücretler üzerindeki vergi yükünün yüzde 40'tan fazla olduğunu belirterek, bu yükün indirileceği yerde üst gelir grubunun vergi diliminde yüzde 5'lik indirime gidilmesinin doğru olmadığını söyledi. 
     Hamzaçebi, Unakıtan'ın kendilerine yönelik sözlerini de eleştirerek, ''Sayın Maliye Bakanı, siyasi tarihimize polemik yapan Maliye Bakanı olarak geçecek'' dedi. 
     Bu arada, Genel Kurul'un, daha önce saat 23.00'te tamamlanması kararlaştırılan bugünkü çalışması, Danışma Kurulu'nun kararı ile uzatıldı. Genel Kurul, vergi yasalarının YTL'ye uyumuna ilişkin tasarı ile emekli aylıklarının artırılmasını öngören tasarının bitimine kadar çalışmalarını sürdürecek. 
     
</TEXT>
</DOC>
