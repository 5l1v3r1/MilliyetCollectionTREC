<DOC>
<DOCNO> 308090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sontur17.html </URL>
<DATE> 2005/01/20/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Yaşı 17, suç kaydı 202... 
</HEADLINE>
<TEXT>

     Ankara polisi tarafından gözaltına alınan 17 yaşındaki bir çocuğun, 202 adet suç kaydına rastlandı. 
     Emniyet yetkililerinden alınan bilgiye göre, Çankaya Asayiş Ekipler Amirliği görevlileri, Dikmen'de devriye görevi yaparken, bir evden hırsızlık yapmaya çalıştığı bildirilen 17 yaşındaki V.K'yı yakalayarak gözaltına aldı. 
     Emniyete götürülen V.K'nın Genel Bilgi Toplama GBT kaydını araştıran polis, söz konusu kişinin sayfalar dolusu suç kaydına rastladı. Suç kaydını eşleştiren polis, V.K'nın başta hırsızlık olmak üzere, kapkaç, yankesicilik, yaralama gibi suçlardan 202 kez suça karıştığını tespit etti. 
     İlk olarak 10 yaşında hırsızlık suçundan polisle tanıştığını ifade eden V.K, 11 yaşında da çocuk ıslahevine girerek cezaevi yaşamının başladığını kaydetti. Aralıklarla 10 defa ıslahevine girdiğini anlatan V.K, ''Cezaevinde ne kadar kaldığı'' sorusunu gülerek, ''Hesaplamadım ama ömrümün yarısı kadar'' diye cevapladı. V.K, kimi zaman ''hakim amcanın insafı, kimi zaman da CMUK'un kendisini cezaevinden kurtardığını'' söyledi. 
     Anne ve babasının olmadığını, adresini soran polise ise ''Belli bir yerim yok. Nerede sabah, orada akşam'' karşılığını veren V.K, İstanbul'a da zaman zaman gittiğini ve burada da hırsızlık suçlarına karıştığını ifade etti. V.K, ''Ben balkoncuyum. Balkonunu sağlama almayanın evine girerim'' diye konuştu. 
     Yaşı küçük olduğu için Çocuk Şube Müdürlüğü'ne teslim edilen V.K'nın, hakkında Ankara 16. Asliye Ceza Mahkemesi'nin verdiği gıyabi tutuklama kararı nedeniyle mahkemeye çıkacağı kaydedildi. 
     
</TEXT>
</DOC>
