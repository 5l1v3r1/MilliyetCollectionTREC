<DOC>
<DOCNO> 334476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonsiy02.html </URL>
<DATE> 2005/04/18/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
AKP'li kadınların gündemi "türban" 
</HEADLINE>
<TEXT>

     ANKARA ANKA 

AKP'nin Kadın Kolları'nın gelecek ay yapması beklenen kongresi, Başbakan Recep Tayyip Erdoğan'ı türban konusunda bir kez daha tercih yapmak zorunda bırakacak. 
     Erdoğan, Anayasa Mahkemesi'nin parti kuruculuğu ve yöneticiliklerine vize vermesi üzerine partinin MKYK'sına türbanlı üyeleri alırken, Kadın Kolları Başkanlığı'na, türbansız bir isim tercih ederek Selma Kavaf'ı getirdi. Erdoğan türbanlılardan da "Siyasi krize neden olmaması için bir dönem daha fedakarlık yapmalarını" isteyerek, milletvekili ve belediye başkan adayları arasında da türbanlılara yer vermedi. 
     Ancak kongre hazırlıkları başlayınca türbanlıların da parti içinde sesleri yükseldi. Türbanlılar, genel ve yerel seçimde iki kez "fedakarlık" yaptıklarını belirterek, "Artık kendilerinden fedakarlık istenmemesi" görüşünü ifade etmeye başladı. Türbanlı AKP'liler arasında rahatsızlık "Tüm Türkiye çapında kadın kolları üyelerinin çoğu örtülü, ancak başkanın başı açık. Bu özellikle tabanda sıkıntılara yol açıyor. Bu çelişki artık giderilmeli" sözleriyle dile getirildi. 
     
     Mülakat bekliyor 
     Gençlik Kolları'ndaki gibi Kadın Kolları'nda da tek adaylı kongre isteyen, ancak henüz isim işaret etmeyen Erdoğan'a "Türbanlı başkan" talebinin yakında iletilmesi bekleniyor. Aday olmak isteyenleri Erdoğan'ın tek tek mülakata alacağı, Erdoğan'ın da türbanlı - türbansız tercihini bu mülakatlar sonrası yapacağı belirtiliyor. Erdoğan'ın türbana vize vermemesi durumunda, eşi Emine Erdoğan'a yakınlığıyla bilinen Kavaf'ın görevine devam etmesini isteyebileceği de ifade ediliyor. 
     
</TEXT>
</DOC>
