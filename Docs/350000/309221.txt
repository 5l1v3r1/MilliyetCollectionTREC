<DOC>
<DOCNO> 309221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonsiy12.html </URL>
<DATE> 2005/01/25/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Org. Büyükanıt Anlaşma olmadan Kıbrıs'tan bir tek asker gitmeyecek 
</HEADLINE>
<TEXT>

     Orgeneral Yaşar Büyükanıt, uluslararası çevrelerdeki Türkiye'nin iyi niyetini göstermesi için Kıbrıs'tan asker çekmesi yönündeki beklentiye açık yanıt verdi. Kara Kuvvetleri Komutanı Ogeneral Büyükanıt, Kıbrıs'ta kalıcı bir barışın sağlanmasını temenni ettiklerini, ancak barışın kalıcılığının nasıl olacağının da önem taşıdığını ifade ederek, ''Kesin ve kalıcı bir anlaşma olmadan buradan bir tek asker dahi gitmeyecektir'' dedi. 
     Kıbrıs Türk Barış Kuvvetleri Komutanlığı birliklerini denetlemek üzere KKTC'ye gelen Orgeneral Büyükanıt, Cumhurbaşkanı Rauf Denktaş'ı ziyaret etti. 
     Orgeneral Büyükanıt, ziyarette yaptığı açıklamada, birlikleri denetlemek amacıyla geldiği KKTC'de Cumhurbaşkanı'nı ziyaret etmekten mutluluk duyduğunu belirterek, şunları söyledi 
     ''Kalıcı bir barışın sağlanabilmesini temenni ediyoruz, en azından. Ancak bunun kalıcılığının nasıl olacağı da çok önem taşır. Bugün kalıcı gibi görünen ertesi günü değişebiliyor. Biz asker olarak, tabii ki Kıbrıs Türkünün güvenliği için, anlaşmalardan gücünü alan bir biçimde Kıbrıs adasında silahlı kuvvetlerimizi bulunduruyoruz. Kesin ve kalıcı bir anlaşma olmadan da buradan bir tek asker dahi gitmeyecektir.'' Orgeneral Büyükanıt, Şehitler Haftası'nda KKTC'de olmaktan da ayrıca mutluluk duyduğunu dile getirdi. 
     

     
</TEXT>
</DOC>
