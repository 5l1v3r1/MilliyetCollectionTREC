<DOC>
<DOCNO> 311144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur49.html </URL>
<DATE> 2005/01/31/ </DATE>
<TIME> 18.49 </TIME>
<AUTHOR>  </AUTHOR>
<HEADLINE>
İstanbul Belediyesi yıkımlara devam ediyor... 
</HEADLINE>
<TEXT>

     İstanbul Büyükşehir Belediye Başkanı Topbaş, kent genelinde sürdürülen yıkım çalışmalarının, gelecek nesillere bırakılacak İstanbul'u güzel bir hale getirmenin adımları olduğunu söyledi. 
     Topbaş, İstanbul Büyükşehir Belediyesi'nde basın mensuplarının çeşitli konulardaki sorularını yanıtladı. 
     Son dönemde artan yıkımların, devam edip etmeyeceğine ilişkin bir soru üzerine Topbaş, yıkımlardan bazı vatandaşların rahatsızlık duyduğunu, ancak İstanbul'u yaşanabilir, görüntüleriyle güzel hale getirmek için bunun kaçınılmaz olduğunu söyledi. 
     Topbaş, eğer bu çalışmalar yapılmazsa, İstanbul'un en az nüfusu kadar turist beklentisinin hayal olacağını dile getirdi. 
     Kentin özellikle E-5 ve TEM otoyolları çevresindeki çirkin görünümünün ortadan kalkması için gerekli talimatları verdiğini belirten Topbaş, şunları kaydetti 
     ''Umuyorum cezaya mahal vermeden vatandaşlarımız da hassas davranacak ve bu binaları ilkellikten, bize yakışmayan görüntülerden arındırarak, bu kenti gerçekten düzgün hale getireceklerdir. Artık çarpık yapılaşma döneminin bitmesi lazım. Buna bir yerde dur demenin zamanı geldiğine inanıyorum. Yapılan çalışmalar bu. Bu toplu bir karar. Bizim kimseyle bir gerginliğimiz yok. Kimseyi hedef alarak, birilerini koruyarak yıkım yapmıyoruz. Yanlış olan, kente bir şeyler katmayan, çirkinleştiren ve daha önce yıkım kararları alındığı halde uygulanmayan binaları yıkıyoruz. Gelecek nesillere bırakacağımız İstanbul'u güzel hale getirmenin adımları bunlar. Kent, güzelliğini yansıtsın istiyoruz.'' 
     
     TARİHİ YARIMADANIN KORUNMASI 
     Kadir Topbaş, tarihi yarımadanın, koruma amaçlı imar planları ile tamamen planlı hale geldiğini ve hangi binaların korunması gerektiği, oradaki imar hareketinin ne olacağı, yapı stoku ve sokakların durumunun, planlarda netleştiğini kaydetti. 
     Artık bundan sonra Kültür ve Tabiat Varlıklarını Koruma Kurulu'nun parsel bazında değil, bölge bazında bir değerlendirme yapacağını ve çok daha çabuk karar vererek, o bölgenin koruma-kullanma dengesini sağlamış olacağını ifade eden Topbaş, böylece kurulun iş yükünün de azalacağını söyledi. 
     
     SİLİKON VADİSİ 
     Topbaş, İstanbul'da özellikle üzerinde durdukları çalışmalardan birisinin de ''Silikon ve Teknoloji Vadisi'' olduğunu, bunun üzerinde çalışmalarını sürdürdüklerini bildirdi. 
     Silikon Vadisi için Ümraniye, Pendik, Çatalca, Şişli ve Sarıyer bölgelerinde yer gündeme geldiğini, ancak henüz netlik kazanmadığını belirten Topbaş, büyük yatırımcılar için cazip hale gelebilecek alanlar üzerinde çalıştıklarını kaydetti. 
     Topbaş, yurtdışından bu konuyla ilgilenen yatırımcıların Ankara ile de temas halinde olduklarını belirterek, ''Artık İstanbul'u bilişim çağında birtakım programların yazıldığı bir merkez haline getirmek istiyoruz'' dedi. 
     Kadir Topbaş, bir soru üzerine de İstanbul'da karla ilgili tüm tedbirleri aldıklarını ve hiçbir problemin bulunmadığını söyledi. 
     
</TEXT>
</DOC>
