<DOC>
<DOCNO> 336107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/spor/spo07.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayıkla pirincin taşını 
</HEADLINE>
<TEXT>


IAAF'ın, Süreyya Ayhan'a 2 yıl ceza verilmesini istemesi Merkez Ceza Kurulu'nu zora soktu. Kurulun, uluslararası prosedürün dışında uygulamaya gitmesi Türkiye'nin başını yakacak 

AYŞE YEŞİN 


Süreyya Ayhan'ın bir yıl pistlerde uzak kalmasına karar verilmesinin ardından başlayan ceza krizi, 27 Nisan'da son buluyor. 
Uluslararası Atletizm Federasyonu'nun IAAF , Ayhan'ın cezasının iki yıla çıkarılması talebini alan Merkez Ceza Kurulu, kararını 27 Nisan'da kamuoyuna açıklayacak. IAAF Genel Sekreteri Istvan Gyulai'nin imzası ile federasyona gönderilen yazıda, Türkiye'nin ceza indirimi konusunda usul hatası yaptığı ve bu yetkinin sadece IAAF Doping İnceleme Kurulu'na ait olduğunun belirtilmesi, Türkiye Atletizm Federasyonu'nu sıkıntıya soktu. 
27 Nisan'da kararını verecek olan Merkez Ceza Kurulu'nun, uluslararası prosedürün dışında görüş bildirmesi ise Atletizm Federasyonu'nun, IAAF üyeliğini tehlikeye sokacak. Kuralların dışında karar alınması halinde, Türkiye'ye mahkemeye verecek olan IAAF, tüm masrafları federasyona ödetecek ve üyeliğini askıya alabilecek. 
Kurallar çerçevesinde hareket etmek zorunda olduklarının altını çizen Federasyon Başkanı Mehmet Terzi son gelişmelerden sonra "IAAF'a üye bir federasyonuz. Yönetmelik ve statünün dışına çıkamayız. Aksi bir davranışta ağır yaptırımlara maruz kalırız. Süreyya'nın suçsuzluğunu ispatlamak için Doping İnceleme Kurulu'na başvuru hakkımız varsa, bunu inceleteceğiz. Böyle bir imkanı da sonuna kadar kullanırız" diye konuştu. 

'Kop'tu gidiyor 

Genel Müdürlük aleyhinde yaptığı açıklamalar ve sporcusunu doping kontrolünden kaçırdığı gerekçesiyle iki kez Teftiş Kurulu'na sevk edilen Yücel Kop'a bir soruşturma daha açıldı. Bir televizyon programında, spor teşkilatı ve Genel Müdür Vekili Mehmet Atalay hakkında hakaret içeren beyanlarda bulunan Kop'un, son demeçlerinin soruşturma dosyasına ekleneceği öğrenildi. 

Baskın 

NECMİ KEPÇETUTAN 

IAAF'ın Süreyya Ayhan'a verilen 1 yıllık cezaya 'indirim yapma yetkiniz yok. Bunu düzeltin' şeklindeki yazılı uyarısının ardından, dün yeni bir kriz yaşandı. 
Atletizm Federasyonu'na giderek IAAF'ın yazısının kopyasını isteyen Kop Çifti, Genel Sekreter Işık Bayraktar'dan olumsuz yanıt alınca çılgına döndü. Bayraktar'ın, "Yazının içeriğini başkanımız da açıkladı. Bilgileri Süreyya Hanıma yazılı olarak bildireceğiz" sözlerine tepki gösteren Süreyya ve Yücel Kop, "Daha önce bazı tercüme hataları yaşadık. Açıkçası federasyona güvenmiyoruz. Yazıyı biz de tercüme ettirmek istiyoruz. Bunu haklarımızı korumak için talep ediyoruz. Böyle gizli kapaklı işler niye oluyor anlamış değiliz" açıklamasını yaptılar. Federasyon Başkanı Mehmet Terzi aleyhinde de görüş belirten Yücel Kop, "Bizim hakkımızda terbiyesizce açıklamalar yapıyor. Kendisini mahkemeye vereceğim" derken, Terzi de, kişilik haklarına saldırıdan mahkemeye gideceğini açıkladı. 


</TEXT>
</DOC>
