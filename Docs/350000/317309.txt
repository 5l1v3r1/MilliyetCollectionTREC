<DOC>
<DOCNO> 317309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonspo39.html </URL>
<DATE> 2005/02/21/ </DATE>
<TIME> 19.32 </TIME>
<AUTHOR>  </AUTHOR>
<HEADLINE>
Beşiktaş, Sakaryaspor maçı hazırlıkları... 
</HEADLINE>
<TEXT>

     Beşiktaş, Sakaryaspor ile yapacağı lig maçının hazırlıklarını, bir günlük iznin ardından bu akşam sürdürdü. 
     Teknik direktör Rıza Çalımbay yönetiminde, BJK Nevzat Demir Tesisleri'nde gerçekleştirilen ve ilk 45 dakikası basın mensuplarına açık olan antrenmana, kondisyon çalışması ile başlayan siyah-beyazlılar, daha sonra pas çalışması yapıp, çift kale maç oynadı. 
     Takımı 4 ayrı gruba ayıran Çalımbay, futbolcularına turnuva maçları yaptırdı. Turnuvada Çalımbay'ın da yer aldığı Cordoba, Tümer, Ahmed Hassan, Tayfun, Ronaldo ve Juanfran'dan oluşan takım birinci oldu. 
     Antrenmana hasta olan İbrahim Akın katılmazken, sakatlığı süren Pancu takımdan ayrı, fizyoterapist eşliğinde çalıştı. Pancu'nun 23 Şubat Çarşamba gününden itibaren takımla birlikte çalışmalara katılacağı bildirildi. 
     Bu arada, antrenmanın hemen başında, ısınma hareketleri sırasında teknik direktör Rıza Çalımbay, sağ baldırından hafif bir sakatlık geçirdi. Çalımbay, kenarda kısa süreli yapılan masajın ardından çalışmaya devam etti. 
     Antrenmanı asbaşkan ve futbol şube sorumlusu Kıvanç Oktay da izledi. 
     Siyah-beyazlılar yarın yapacakları çift antrenmanla Sakaryaspor maçı hazırlıklarını sürdürecek. 
     
</TEXT>
</DOC>
