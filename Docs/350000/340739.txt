<DOC>
<DOCNO> 340739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sontur22.html </URL>
<DATE> 2005/05/08/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Gfk Türkiye Halkın yüzde 20'si vitamin kullanıyor 
</HEADLINE>
<TEXT>

     Gfk Türkiye’nin araştırmasına göre, Türk halkının yüzde 20’si vitamin kullanıyor. 
     Gfk Türkiye’nin Şubat ayında Türkiye genelinde 7 bölge ve 20 ilde yaptığı "Omnibus" araştırmasının sonuçlarına göre, halkın yüzde 20’sinin vitamin kullandığı, bunların yüzde 64’ünü de kadınların 
     oluşturduğu belirlendi. 
     Araştırmaya göre, Türkiye genelinin yüzde 51’inin vitamin markalarını tanımadığı gözlenirken, kadınlar arasında vitamin markası bilinirliğinin erkeklere oranla daha yüksek olduğu tespit edildi. 
     
     EN ÇOK TANINAN VİTAMİN MARKASI SUPRADYN 
     Araştırmaya göre, en çok tanınan vitamin markası ise yüzde 57’lik oranla Supradyn oldu. Supradyn’i sırasıyla Calcium Sandoz yüzde 51 , One A Day yüzde 19 , Bevitin yüzde 18 , Polivit yüzde 13 ve Centrum yüzde 10 takip etti. 
     Vitamin kullanıcılarının tercih ettiği markaların başında da yine Supradyn yüzde 39 yer alırken, Supradyn’den sonra en çok tercih edilen diğer markalar Calcium Sandoz yüzde 28 ve One a Day yüzde 9 
     oldu. 
     
     VİTAMİN KULLANMA NEDENLERİ 
     Araştırmaya göre, vitamin kullananların yüzde 65’i, vitamin kullanma nedenlerini, "genel olarak vücut direncini arttırmak ve hastalıklardan korunmak" olarak açıklarken, yüzde 16’lık bir kesim ise "grip ve soğuk algınlığından" korunma amaçlı vitamin kullandığını belirtti. Bunun dışında yüzde 9’luk bir kesim ise "Enerjik olmak" için vitamin kullandığını ifade etti. 
     Vitamin kullanıcılarının yüzde 78’i "doktor tavsiyesi" ile vitamin kullanmaya başladığını bildirirken, yüzde 12’lik bir kesim ise vitamin kullanmaya "kendi kararı" doğrultusunda başladığını belirtti. Bunları, yüzde 5’lik bir payla "eczacı tavsiyesi" ile vitamin kullanımına başlayan kesim izledi. 
     Araştırmaya göre, vitamin kullanıcılarının yüzde 40’ının vitamin kullanma sıklığının "ayda 1 ya da daha az" olduğu da belirlendi. 
     
</TEXT>
</DOC>
