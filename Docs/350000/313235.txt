<DOC>
<DOCNO> 313235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur27.html </URL>
<DATE> 2005/02/07/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Babaya, "3 ay ailesine yaklaşmama" cezası .. 
</HEADLINE>
<TEXT>

     Çorum'un Alaca İlçesi'nde, saygısızlık yaptığı gerekçesiyle 12 yaşındaki kızının üzerine kaynar su döken babaya, çıkarıldığı mahkeme tarafından ''ailesine 3 ay yaklaşmama'' cezası verildi. 
     Alınan bilgiye göre, Günhan Mahallesi Mimar Sinan Sokak'ta N.K, kendisine saygısızlık yaptığı gerekçesiyle 12 yaşındaki kızı D.K'nın vücuduna, sobanın üzerindeki çaydanlıkta bulunan kaynar suyu döktü. Boynu, omzu, kolu ve vücudunda birinci ve ikinci derece yanıklar oluşan küçük kız, akrabalarının yardımıyla Alaca Devlet Hastanesi'ne kaldırıldı. 
     Alaca Emniyet Müdürlüğü ekipleri, hastane görevlilerinin ihbarı üzerine, kızının üzerine kaynar su döken N.K'yi gözaltına aldı. İfadesinin ardından adliyeye sevk edilen baba N.K, çıkarıldığı mahkemece, ailesine 3 ay yaklaşmama cezası verilerek serbest bırakıldı. 
     Hastanede tedavisi süren küçük D.K, babasının kendisini daha önce de dövdüğünü belirterek, ''Babam işsiz. Sürekli evde oturur. Beni daha önce de dövdü ama ilk defa böyle bir şey yaptı. Bundan sonra eve dönmek istemiyorum'' dedi. 
     Alaca Devlet Hastanesi Başhekimi Opt. Dr. Kemal Arslan da D.K'nın sağlık durumunun iyi olduğunu bildirdi. 
     
</TEXT>
</DOC>
