<DOC>
<DOCNO> 303237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/siyaset/axsiy01.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyaset, 'Zehir Hafiye'siz kaldı 
</HEADLINE>
<TEXT>


İçişleri Bakanlığı döneminde milletvekillerinin odalarını aratmasından dolayı 'Zehir Hafiye' lakabını alan Faruk Sükan, dün yaşamını yitirdi. Sükan, bugün toprağa verilecek 

ANKARA Milliyet 


Eski İçişleri Bakanı Faruk Sükan, dün Ankara'daki evinde hayatını kaybetti. 84 yaşında ölen Sükan, İçişleri Bakanlığı dönemindeki bazı icraatları dolayısıyla "Zehir Hafiye" olarak anıldı. Sükan için, bugün İçişleri Bakanlığı önünde 10.30'da, TBMM'de ise 11.00'de tören düzenlenecek. Sükan'ın cenazesi, daha sonra Kocatepe Camii'nde kılınacak öğle namazını müteakip, Cebeci Asri Mezarlığı'nda toprağa verilecek. 
1961'de Adalet Partisi'nden Konya Milletvekili olarak TBMM'ye giren Sükan, Sağlık ve Sosyal Yardım Bakanlığı ile Başbakan Vekilliği yaptı. 1965 - 1969 yılları arasında İçişleri Bakanlığı görevinde bulunan Sükan, 7 Mayıs 1966 akşamı bazı milletvekillerinin Meclis'ten çıkardıkları teksir ve daktilolarla beyannameler hazırladıkları duyumu üzerine tüm milletvekillerinin odalarını tek tek aratmıştı. 
Bunun üzerine İsmet İnönü, "İlk vazifemiz, Meclis'e tecavüz edenleri cezalandırmaktır. Eşkıyanın bu gece ne yapacağı belli olmaz" açıklamasını yapmıştı. Milletvekillerinin odalarını aratması dolayısıyla Sükan'a "Zehir Hafiye" lakabı takılmıştı. 


</TEXT>
</DOC>
