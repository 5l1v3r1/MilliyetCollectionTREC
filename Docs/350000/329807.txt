<DOC>
<DOCNO> 329807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/spor/spo03.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Asla yalnız yürümeyecek 
</HEADLINE>
<TEXT>


Galatasaray Yönetimi, son 9 haftaya girilirken kolları sıvadı. Özhan Canaydın ve ekibi kalan maçlarda tam kadro tribünde olma kararı aldı 

ERHAN TELLİ 


Şampiyonluk yarışında Fenerbahçe'yi yakın takibe alan Galatasaray'da, yönetim mutlu son için kenetlendi. Sarı - Kırmızılılar kalan 9 haftada takımı yalnız bırakmama kararı aldı. Başkan Özhan Canaydın ve yöneticilerin, bundan sonraki bütün karşılaşmalarda tam kadro tribünde olacağı bildirildi. 
İkinci Başkan Ergun Gürsoy ile Futbol Şube Sorumlusu Fatih Gökşen dün takımla birlikte Kayseri'ye uçtu. Özhan Canaydın, Refik Arkan, Şükrü Ergun ve Adnan Öztürk'ün de bugün özel bir uçakla Kayseri'ye gideceği açıklandı. 

Prim müjdesi 
Futbol Şube Sorumlusu Fatih Gökşen, hafta içinde futbolculara prim ödemelerini yapmak istediklerini dile getirdi. Gökşen, "Deplasman maçlarına 4'er bin, iç saha galibiyetlerine ise 3'er bin dolarlık primlerimiz var. Futbolcularımızın kalan karşılaşmaları kazanacağına inancımız tam" diye konuştu. 

'Bu dolmayı yutmayız' 

İkinci Başkan Ergun Gürsoy, naklen yayın gelirleriyle ilgili olarak Fenerbahçe'ye göndermeler yaptı. Gürsoy, "Fenerbahçe, Anadolu kulüplerine daha fazla pay verilmesini önererek insanları yanıltmaya çalışıyor. 1996'da havuzdan çıkmak istiyorlardı. Şimdi daha farklı bir tutum sergiliyorlar. Tüm kamuoyu Fenerbahçe'nin karşısında gibi gösteriliyor. Biz bu dolmayı yutmayız" dedi. 

'Hırsız var' 

Galatasaray Teknik Direktörü Hagi, Kayseri'de soyuldu. Rumen teknik adam, Kayseri havaalanında kalabalık taraftar grubunun arasında kaldığı sırada cep telefonunu çaldırdı. Sinirden çılgına dönen Hagi, otobüse giderken "Hırsız var" diye bağırdı. Bu arada Hakan Şükür'e büyük ilgi gösterildi. Yıldız futbolcu, taraftarların arasında ezilme tehlikesi yaşadı. 

Bu ne hal Hakan 

İsviçre basını, Hakan Yakın'a forma vermeyen Hagi'yi doğrularcasına, yıldız futbolcuyu yerden yere vurdu 
Galatasaray'da beklenen performansı bir türlü gösteremeyen Hakan Yakın, İsviçre Milli Takımı'nın Kıbrıs Rum Kesimi'ni 1 - 0 yendiği maçtaki performansıyla da hayal kırıklığı yarattı. Gazeteler, günlerdir yıldız futbolcunun durumunu masaya yatırırken, yorumlarıyla adeta Hagi'yi haklı çıkardı. 
Gazeteler, Hakan'ın gereksiz PSG transferinin bedelini futbol kariyerini zedeleyerek ödediğini belirterek, "İsviçre kazanıyor, Hakan kaybediyor" başlığını kullandı. Hakan Yakın, maçtan bir gün önce ilk 11'de yer almayacağını öğrendikten sonra basın toplantısını terk ederek tepki toplamıştı. 

Serhat tepkisi 

Galatasaray'ın, Fenerbahçeli Serhat Akın'ı transfer etme planı yönetimi ikiye böldü. Bazı yöneticilerin büyük bir sessizlik içinde devam eden operasyona karşı çıktığı öğrenildi. Yöneticilerin, "Revivo örneğini unutmamak gerekiyor. Artık büyük takımdan, büyük takıma transfer olan futbolcular baskı nedeniyle yeterince katkı sağlayamıyor. Riske girip, paramızı sokağa atmamamız gerekiyor" yorumunu yaptığı iddia edildi. 


</TEXT>
</DOC>
