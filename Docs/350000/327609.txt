<DOC>
<DOCNO> 327609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sontur14.html </URL>
<DATE> 2005/03/27/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Kırgızistan’daki Türk öğrenciler geldi 
</HEADLINE>
<TEXT>

     Kırgızistan’daki ayaklanmanın ardından ülkede eğitim gören Türk öğrenciler, Türk Hava Yolları'nın tarifeli uçağıyla İstanbul'a geldi. 
     Bölgeden gelenler olayların daha da büyümesinden endişe ediyor. 
     Kırgızistan'daki ayaklanmanın yatışması üzerine Türk Hava Yolları, Bişkek seferlerini yeniden başlattı. Sabah Bişkek'ten İstanbul'a gelen Türk yolcular, yağmalar sırasında canlarını zor kurtardıklarını anlattı. 
     Bölgeden gelenlerin anlattığına göre devrik Devlet başkan Askar Akayev'in binden fazla yandaşı başkente doğru yürüyüşe geçti. Bu durumun Kırgızistan'ı tekrar karıştırmasından endişe ediliyor. 
     Dışişleri Bakanı Abdullah Gül, Kırgızistan'daki gelişmelerin ardından Türk öğrencileri tahliye etmek amacıyla bölgeye uçak gönderileceğini açıklamıştı. Kırgızistan’da olayların yatışmasının ardından bölgeye ikinci bir uçak göndermeye gerek duyulmadı. Türkiye’ye gelmek için yaklaşık 900 Türk başvurmuştu. 
     
</TEXT>
</DOC>
