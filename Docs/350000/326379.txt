<DOC>
<DOCNO> 326379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur14.html </URL>
<DATE> 2005/03/23/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Kız arkadaşlarını taciz edenleri uyardı ve... 
</HEADLINE>
<TEXT>

     Kemal ATLAN DHA 

      ESKİŞEHİR'de parkta, kız arkadaşlarını rahatsız edenleri uyardığı gerekçesiyle 18 yaşındaki Engin Aktan'ı bıçakla yaraladığı ileri sürülen 2 kişi yakalandı. 
     Olay, Odunpazarı Semti'ndeki Alaattin Parkı'nda meydana geldi. Engin Aktan, yanında 3 kız arkadaşı ile parkta yürürken karşıdan gelen 17 yaşındaki H.G.T. ve V.S. ile yol verme konusunda tartıştı. H.G.T., Engin Aktan'ı sırtıntan bıçaklayıp kaçtı. H.G.T.'nin arkadaşı V.S. ise, kaçmak isterken, parkta bulunan 24 yaşındaki Naki Üstün tarafından yakalanıp olay yerine gelen polislere teslim edildi. Kaçan H.G.T. de kısa süre sonra gözaltına alındı. 
     Sırtından bıçaklanan Engin Aktan bir süre yerde oturarak ambülansın gelmesini bekledi. Aktan, gelen 112 ambulansı ile Eskişehir Devlet Hastanesi'ne kaldırıldı. Engin Aktan'ın sağlık durumunun iyi olduğu açıklandı. Aktan, polise verdiği ifadesinde, "Parkta karşımızdan gelen 2 genç yanımdaki kız arkadaşlarımın üzerine doğru yürüyerek onları rahatsız etti. Ben de gençleri davranışlarından dolayı uyardım. Kız arkadaşlarım parktan ayrıldıktan sonra 2 genç bana saldırdı'' dedi. 
     Emniyet Müdürlüğü yetkilileri, Çocuk Şubesi'ne teslim edilen H.G.T. ve V.S. ile ilgili soruşturmanın sürdüğünü açıkladı. 
     
</TEXT>
</DOC>
