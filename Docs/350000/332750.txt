<DOC>
<DOCNO> 332750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonyas20.html </URL>
<DATE> 2005/04/12/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
'27. Uluslararası 23 Nisan Çocuk Şenliği', İstanbul'da gerçekleştirilecek 
</HEADLINE>
<TEXT>

     Türkiye Radyo Televizyon Kurumu TRT tarafından düzenlenen ''27. Uluslararası 23 Nisan Çocuk Şenliği'', İstanbul'da gerçekleştirilecek. 
     Şenliğin tanıtımı amacıyla Harbiye'deki TRT İstanbul Radyosu'nda yapılan basın toplantısında konuşan Televizyon Dairesi ve Organizasyon Komitesi Başkanı Mustafa Demirbaş, etkinliğin, çocuklarla kurulan sevgi, dostluk ve kardeşlik bağını tüm dünyaya egemen kılmayı amaçladığını söyledi. 
     Şenliğe katılan çocukları ''küçük büyükelçiler'' olarak nitelendiren Demirbaş, etkinlikte yer alan çocukların 23 Nisan sonrasında dünyaya Türkiye'nin güzelliklerini ve kültürünün zenginliğini yayacağını vurguladı. Mustafa Demirbaş, ''Bu yıl da dünyanın tüm çiçekleri, 23 Nisan'da İstanbul'da açacak'' dedi. 
     
     GENİŞ KATILIMLI ŞENLİK... 
     ''TRT 27. Uluslararası 23 Nisan Çocuk Şenliği''ne, aralarında Almanya, Azerbaycan, Çin, Fransa, Japonya, KKTC, Senegal, Güney Afrika, Kongo ve Filistin'in de bulunduğu Türkiye dahil 50 ülkenin çocukları katılıyor. 
     Şenliğe katılacak ülke çocukları, 14 Nisan'dan itibaren İstanbul'a gelecek. 49 yabancı ülkeden gelen 822 çocuk, 38 okuldan 822 öğrenci ve aileleri tarafından İstanbul'da ağırlanacak. 
     Koç Holding'in katkılarıyla gerçekleşecek şenliğin yürüyüşü ise 17 Nisan'da Kadıköy Bağdat Caddesi'nde yapılacak. 
     Etkinliğe katılan çocuklar, 18 ve 19 Nisan'da Kadıköy Özgürlük Parkı ve İskele Meydanı'nda açık hava gösterileri gerçekleştirecek. 
     Çocuklar, 19 Nisan gecesi bir trenle Ankara'ya gidecek ve 20 Nisan'da Anıtkabir ziyaretinin ardından TRT Genel Müdürü Şenol Demiröz, Başbakan Recep Tayyip Erdoğan, TBMM Başkanı Bülent Arınç ile Cumhurbaşkanı Ahmet Necdet Sezer tarafından kabul edilecek. 
     ''TRT 27. Uluslararası 23 Nisan Çocuk Şenliği''nin gala programı da, 23 Nisan'da Maltepe'deki Marmara Eğitim Köyü'nde gerçekleştirilecek. 
     Öte yandan etkinlik kapsamında düzenlenen ''Uluslararası Karikatür Yarışması''nda dereceye giren çocuklara ödülleri, gala programında verilecek. 
     Bu arada, TRT'nin UNESCO tarafından ''Dünya Çocuk Yılı'' ilan edilen 1979 yılında ilk kez organize ettiği ve 6 ülkenin katıldığı şenliğe, bu yıla kadar 87 ülkeden 15 bin 251 çocuğun geldiği bildirildi. 
     
</TEXT>
</DOC>
