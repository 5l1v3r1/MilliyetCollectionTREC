<DOC>
<DOCNO> 333176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/siyaset/siy03.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısırlı Başkan'ın 'işgalci Türkiye' gafı 
</HEADLINE>
<TEXT>


Mısır Halk Meclisi Başkanı Surur'un, "Türkiye'nin Kıbrıs'ı işgaline karşıyım" sözlerine milletvekillerinden tepki geldi. Surur, Türkiye'nin 'garantörlük hakkı'nı öğrenince özür diledi 

YAVUZ SELİM Kahire DHA 


Türkiye - Mısır Parlamentolararası Dostluk Grubu'nu kabul eden Mısır Halk Meclisi Başkanı Fethi Surur'un, Kıbrıs'taki durumu Filistin sorununa benzeterek, "Türkiye'nin Kıbrıs'ı işgaline karşıyım" diye konuşması, Türk milletvekillerinin tepkisine neden oldu. 
Heyete başkanlık eden AKP Milletvekili Mustafa Eyiceoğlu ise, Türkiye'nin Kıbrıs'ta bulunmasının işgal olmadığını vurguladı. "Talihsiz konuşmanızın sürçülisan olabileceğini kabul ediyorum" diyen Eyiceoğlu, şunları kaydetti 

'Kıbrıs'ta 2 halk var' 
"Oradaki Türk halkının hakları korunuyor. Kıbrıs'ta yaşanan tarihi zulüm biliniyor. Annan Planı'na göre de Kıbrıs'ta iki halk var. BM, Türkiye'nin orada bulunmasının işgal olarak tanımazken, dost ülke Mısır'dan bunu duymak bizi üzdü." 
Surur'un Türkiye'nin garantörlük hakkını kullandığından haberi olmadığını, doğruları öğrenince de teşekkür ettiğini belirten Eyiceoğlu, "Net tavrım karşısında o da hatasını anladı ve özür diledi" dedi. 




</TEXT>
</DOC>
