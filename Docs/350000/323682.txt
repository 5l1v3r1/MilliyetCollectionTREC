<DOC>
<DOCNO> 323682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/soneko39.html </URL>
<DATE> 2005/03/14/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Bankacılık Yasası'nda 3 maddede anlaşma sağlanamadı... 
</HEADLINE>
<TEXT>

     Bankacılık Düzenleme ve Denetleme Kurulu BDDK yetkilileri, Bakanlar Kurulu'nda imzaya açılmış olan Bankacılık Yasası'nda değişiklik yapan yasa taslağında, ''Fona devir, yerinde denetim ve sigorta priminin kimin hesaplayacağı'' konusundaki maddelerde henüz anlaşmanın söz konusu olmadığını bildirdiler. 
     Bir BDDK yetkilisi, hafta sonu Hazine, Başbakanlık, DPT, TMSF ve BDDK yetkililerinin yaptığı toplantıda, 3 madde konusunda uzlaşma sağlanamadığını söyledi. 
     
     DENETİMİ MURAKIPLAR YAPAR 

     Taslaktaki 3 madde konusunda ısrarlarının sürdüğünü belirten BDDK yetkilisi, şöyle konuştu 
     ''Birincisi fona devir, ikincisi yerinden denetim üçüncüsü de sigorta priminin kimin hesaplayacağıyla ilgili maddeler. Fona devrin olmaması, devlete tekrar ek yük gelmemesini istiyoruz. Yerinden denetimde de ısrar ediyoruz, diyoruz ki Denetimi murakıplar yapar, ama BDDK başkanın oluruyla, bilişim uzmanı, hukukçular da, denetime gidebilir diyoruz. 
     Burada önemli bir madde, yabancılar ve yabancı uzmanlarının denetim yapmasına karşıyız, gerekli görüldüğünde yabancılara açılmalı.'' Sigorta priminin kimin hesaplayacağı konusunda da, ''regülasyonu biz yapıyoruz, dolayısıyla prim hesabı olacaksa biz yaparız'' dediklerine işaret eden yetkili, ''Ama TMSF'nin hesaplaması, sigorta primini hesaplaması için defterine bakmanız lazım. Denetim yapıyor musunuz Denetim görevi size verilmediği halde neye bakarak hesaplayacaksınız gibi endişeler taşıyoruz. Bu üç maddede anlaşma sağlandığı gibi bir şey yok. Bu 3 maddede anlaşmazlık sürüyor'' şeklinde görüş bildirdi. 
     
     UYUMLU HALE GETİRME ÇABALARI 

     Hazine'nin yasayı Stand-By ile Başbakanlık yetkililerinin ise çerçeve yasasıyla uyumlu hale getirmeye çalıştıklarını anlatan yetkili, BDDK ve TMSF'nin de sektörün avantajları ve dezavantajları açısından yasayı değerlendirdiğini kaydetti. 
     Başbakan veya ilgili bakanın devreye girmesine kadar bu tartışmanın sürmesinin beklendiğini vurgulayan yetkililere göre, BDDK Başkanı Tevfik Bilgin'in, büyük ihtimalle gelecek hafta, konuya ilişkin Başbakan Recep Tayyip Erdoğan ile görüşmesi bekleniyor. 
     
     ''BEN GÖREVE TALİBİM'' DENMEZ 

     Yetkililer bu arada, BDDK Başkanı Tevfik Bilgin'in görev süresinin tartışmaya açılmasını çok etik bulmadıklarını ifade ettiler. 
     Başkasının yerine getirilen tek başkan olduğunu, onun da mevcut BDDK Başkanı olduğuna işaret eden yetkililer, ''taslaktaki süre neden 3 yıl değil de 2 yıl. Ben göreve talibim denmez. Hükümetin sen devam et diye bir mesaj vermesi lazım. Böyle bir mesajı varsa kanunlaşırken gerekli müdahalede bulunur'' şeklinde görüş bildirdiler. 
     Yetkililer sonuçta, Bankalar Kanunu'nda değişiklik yapan taslağın önümüzdeki hafta şekilleneceğini kaydettiler. 

     
</TEXT>
</DOC>
