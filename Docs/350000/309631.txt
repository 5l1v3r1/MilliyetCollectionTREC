<DOC>
<DOCNO> 309631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur05.html </URL>
<DATE> 2005/01/26/ </DATE>
<TIME> 02.25 </TIME>
<AUTHOR>  </AUTHOR>
<HEADLINE>
'Tacizci' müşteri, bar sahibini öldürdü 
</HEADLINE>
<TEXT>

     Mehmet YİRUN DHA 

      TEKİRDAĞ'ın Çorlu İlçesi'nde bar işleten 50 yaşındaki Adem Çiftçi, kadın garson Kadriye İnci'yi taciz ettiği gerekçesiyle tartıştığı müşterisi tarafından bıçaklanarak öldürüldü. 
     Tekirdağ'ın Çorlu İlçesi Kemalettin Mahallesi, Dr. Hakkı Sokak Bilgin Pasajı'ında bulunan Bizim Ocakbaşı' adlı bara gelen ve kimliği belirlenemeyen bir müşteri, garson Derya Rençber'in baktığı 3 numaralı masaya oturarak 3 bardak bira içti. Hesabını ödeyen müşteri, bir süre daha oturdu. Daha sonra barda garson olarak çalışan ve diğer masalara bakan Kadriye İnci'yi yanına çağıran müşteri, hiçbir şey içmediği halde yeniden hesap istedi. Bu durumu fark eden işyeri sahibi Adem Çiftçi, masadan sorumlu garson Derya Rençber'i yanına çağırarak masanın hesabının olup- olmadığını sordu. Çiftçi, hesabın ödediğini öğrenince, kadın garsonu taciz ettiğini düşünerek, müşteriden işyerini terk etmesini istedi. Bunun üzerine bar sahibi ile müşteri arasında tartışma çıktı. 
     Tartışma barın önünde sürerken, bir ara işyerine giren Çiftçi, bir sopayı alarak müşterisinin başına vurdu. Bu sırada işletmecinin oğlu Evren Çiftçi kavgayı yatıştırmaya çalıştı. Ancak, müşteri üzerinde bulunan ekmek bıçağını bar sahibi Adem Çiftçi'nin sol kasığına saplayarak kaçtı. 
     Aldığı bıçak darbesi ile kanlar içinde yara yığılan Çiftçi, oğlu tarafından Özel Vatan Hastanesi'ne kaldırıldı. Hastanedeki tüm müdahalelere rağmen bar sahibi Adem Çiftçi, kan kaybından öldü. Polis, olay yerinde yaptığı incelemede, cinayette kullanılan ve katil zanlısının bıraktığı ucu kanlı ekmek bıçak ve üzerinde kan izleri bulunan bir tahta sopa buldu. Cinayet zanlısının 40 yaşlarında, beyaz tenli, ela gözlü, 1.80 boyunda olduğu belirtilerek yakalanması için çalışma başlatıldı. 
     
</TEXT>
</DOC>
