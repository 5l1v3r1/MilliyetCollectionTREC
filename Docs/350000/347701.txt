<DOC>
<DOCNO> 347701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/spor/spo09.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şikede yeni perde 
</HEADLINE>
<TEXT>


Federasyon, A.Sebat - Kayseri maçı haftasında, Karadenizli 4 ve Kayserili 1 oyuncunun sık sık telefonla görüştüğünü, Trabzonlu bir futbolcunun da bu karşılaşmaya yüklü miktarda bahis oynadığını tespit etti 

ÖZEL HABER CEMAL ERSEN 


Futbol Federasyonu, A.Sebatspor - Kayserispor maçı sonrası ortaya çıkan bahis ve şike skandalı soruşturması kapsamında ulaştığı bilgileri değerlendirmek üzere bir Şike Tahkik Kurulu oluşturulmasını kararlaştırdı. 
Trabzonsporlu bir milli futbolcu, A.Sebatsporlu 4, Kayserisporlu 1 futbolcunun maç haftası aralarında yaptıkları telefon görüşmesi trafiğinin kayıtlarını ele geçiren federasyon, resmi yoldan elde edemediği bazı bilgiler için de savcılıktan yardım istedi. Federasyon uzun süre başvurusuna olumlu yanıt alamayınca, kendi çabalarıyla elde ettiği bilgilerin soruşturulması için Başbakanlık Teftiş Kurulu ile İçişleri Bakanlığı'nın görevlendireceği birer müfettişin de yer alacağı 5 kişilik Şike Tahkik Kurulu'nun oluşturulmasını ve bugünden itibaren çalışmaya başlamasını öngördü. 
Kenan Erol isimli şahıs tarafından 200 bin Euro para teklif edilen A.Sebatspor kalecisi Hakan Olgun'dan yola çıkarak her iki takım oyuncularına ait telefon görüşmelerini incelemeye alan federasyon, Karadeniz ekibinden dört, Kayserispor'dan bir futbolcunun hafta boyunca birbirleriyle sık sık telefon görüşmesi yaptığını, SMS mesajı attıklarını, Trabzonsporlu oyuncunun A.Sebat - Kayseri maçı üzerine yüksek miktarda bahis oynadığını ortaya çıkardı. 
Olaya karıştığı saptanan futbolcuların isimlerini şimdilik gizli tutan federasyonun soruşturma sonunda suçlu olduklarına kanaat getirilmesi durumunda Disiplin Talimatı'nın "Hile ve danışıklı futbol müsabakası" başlıklı 37. maddesine göre işlem yapacağı ve haklarında 1 yıla kadar hak mahrumiyeti cezası verileceği ifade edildi. Ayrıca yeni Türk Ceza Kanunu'na göre bu isimler hakkında dolandırıcılık iddiasıyla suç duyurusunda bulunulacağı bildirildi. 
9 Nisan 2005'te golsüz sonuçlanan maç sonrası ortaya çıkan iddiaları soruşturmaya başlayan federasyon, uzun süre savcılık ve resmi kanallar yoluyla istediği bilgileri elde edemedi. Türkiye'de hizmet veren GSM şirketleriyle tek tek temasa geçen yetkililer, bir şirket hariç istediği bilgilere ulaştı. Kayıtlarını vermek istemeyen bu şirkete ait bilgiler daha sonra gayri resmi kanaldan federasyona iletildi. 
Tahkik Kurulu yapacağı soruşturma sonunda suç unsuru saptarsa, Türkiye'de ilk kez şike ve teşvik resmi kanallar yoluyla kanıtlanmış olacak. 


</TEXT>
</DOC>
