<DOC>
<DOCNO> 345040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonsiy02.html </URL>
<DATE> 2005/05/23/ </DATE>
<TIME> 01.15 </TIME>
<AUTHOR>  </AUTHOR>
<HEADLINE>
Babacan "Son üç yıldır Türkiye, sessiz bir devrim gerçekleştiriyor" 
</HEADLINE>
<TEXT>

     Ekonomiden Sorumlu Devlet Bakanı Ali Babacan, "Son üç yıldır Türkiye, sessiz bir devrim gerçekleştiriyor" dedi. 
     Toplantı için Antalya’ya gelen Avrupa Konseyi Parlamenter Meclisi AKPM delegasyonuna akşam yemeği veren Bakan Babacan, burada yaptığı konuşmada, Türkiye’de, son 3 yılda çok büyük değişimler ve reformlar gerçekleştirildiğini ve çok ciddi bir istikrar ortamının yaşandığını belirtti. 
     "Hem Türkiye’de hem de dışarıda hükümetimize ve Türkiye’ye çok büyük güven duyulmaktadır" diyen Babacan, şunları söyledi 
     "Son üç yıldır Türkiye, sessiz bir devrim gerçekleştiriyor. 
     Türkiye’de yaşanan değişim, Türkiye’deki reform süreci, siyasi ve ekonomik alanda sürüyor. Özellikle 17 Aralık 2004 tarihinden sonra büyük bir değişim süreci yaşandı. Dünya, Türkiye’yi izliyor ve çok ilginç buluyor. Bazı problemler devam ediyor olabilir ama önemli değil. Zaten problemlerin çözümü, ilerlemeyi getirecektir. Türkiye çok şeyler yapıyor. İktidara geldiğimizden bu yana Türkiye’de çok şey değişti." Enflasyonda hedeflenen başarının yakalandığını vurgulayan Babacan, hükümet olarak 2005 yılı enflasyon hedefinin yüzde 8 olarak belirlendiğini, ancak piyasanın bu hedefi yüzde 7.5 olarak belirlediğini kaydetti. 
     
</TEXT>
</DOC>
