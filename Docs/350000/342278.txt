<DOC>
<DOCNO> 342278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo37.html </URL>
<DATE> 2005/05/13/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Hagi'den Daum'a destek... 
</HEADLINE>
<TEXT>

     Galatasaray Teknik Direktörü Gheorghe Hagi, Türkiye Kupası’nı kazanarak son 1 yıl içindeki çalışmalarını meyvelerini almaya başladıklarını söyledi. 
     Florya Metin Oktay Tesisleri’nde basın toplantısı düzenleyen Rumen çalıştırıcı, Fenerbahçe’yi farklı yenerek, Türkiye Kupası’nı kazanmalarının kendileri için ayrı bir mutluluk olduğunu kaydederek, "Bu final maçında da gösterdik ki, rekabete dayanan, çok iyi çalışan, kollektif futbol oynayan bir takımız" dedi. 
     Galatasaray Kulübü’nün kuruluşunun 100. yılı olması nedeniyle bu sezona büyük önem verdiklerini hatırlatan Hagi, "Sezon boyunca doğru kararlar aldığımızı ve iyi çalıştığımızı düşünüyorum. Birlik ve beraberliği olan bir takım kurmak istedim. Bunu da başardığımı düşünüyorum. Her zaman kazanmak isteyen bir takım oluşturmak istedim. 
     Bu takım henüz oluşum safhasındadır ve oturmamıştır. Ancak 1 sene sonunda meyvelerini toplamaya başladık. Çok daha iyi olacağız" diye konuştu. 

     
</TEXT>
</DOC>
