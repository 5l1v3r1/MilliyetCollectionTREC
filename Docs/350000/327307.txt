<DOC>
<DOCNO> 327307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sondun23.html </URL>
<DATE> 2005/03/26/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
ABD askerleri Musul'daki Iraklı tutuklulara da işkence yapmış... 
</HEADLINE>
<TEXT>

     Amerikan askerlerinin Irak'ın Musul kentindeki bir askeri üste tutulan Iraklılara işkence yaptığı ortaya çıktı. 
     Musul'daki üste 20 yaşındaki Iraklı tutuklu Salih Cessim'in çenesinin kırılması üzerine olayı araştıran Amerikalı subay, 2003 yılının sonlarında, ''tutukluların sistematik ve kasıtlı olarak kötü muameleye maruz kaldığını'' ortaya çıkardı. 
     Amerikan Sivil Özgürlükler Birliği'nin elde ettiği araştırma raporuna göre, tutuklular su şişeleriyle dövüldü, bayılana kadar beden hareketleri yapmaya zorlandı, uyumaktan alıkonuldu ve kulakları sağır eden gürültülere maruz bırakıldı. 
     Tutuklulardan birinin, 2003 yılının Aralık ayında, ceza olarak 4 gün boyunca defalarca yorucu beden hareketleri yapmaya zorlandıktan sonra hayatını kaybettiği belirtilen raporda, askerlerin kafasına çuval geçirilmiş tutukluların üzerine soğuk su döktükleri, kulaklarının dibinde megafonla bağırdıkları ve onlara gürültülü müzik dinlettikleri anlatıldı. 
     Herhangi bir suç işlemediği, ancak Saddam'ın ordusunda subay olan babasıyla birlikte tutuklanan Cessim, araştırmayı yapanlara verdiği ifadede, ''Tüm gece boyunca üzerimize su serpiyor, durmadan çömelip ayağa kalkmamızı istiyorlardı. Geceden ertesi güne kadar...bizi dövüyorlardı'' dedi. 
     İfadesine başvurulan Amerikalı askerler, Musul'daki üste 70 kadar Iraklıyla tutulan Cessim'in çenesinin nasıl kırıldığını görmediklerini belirtirken, araştırma sonucunda, Iraklı gencin büyük ihtimalle yüzüne darbe aldığı ya da yorgunluk yüzünden yüzüstü düştüğü kanaatine varıldı. 
     Amerikalı cezaevi görevlileri de verdikleri ifadede, Iraklıların tutulduğu mekanın çok pis koktuğunu, bazı tutukluların haykırmaktan seslerinin kısıldığını anlattı. 
     Raporda ayrıca gardiyanların tutuklulara yorucu beden hareketleri yapmaları için bağırdığı, ağaya kalkamayan tutukluların tartaklandığı, başlarına, üzerlerine işledikleri suçlar yazılmış kum çuvalları geçirildiği, Cassim'in başına geçirilen çuvalda, ''yol kenarına yerleştirilen bomba'' anlamına gelen İngilizce kelimelerin baş harflerinin bulunduğu ve yol kenarına bomba yerleştirmenin devriye gezen Amerikalı askerlerce ''nefret edilen'' suç kategorisinde yer aldığı belirtildi. 
     Araştırma, Amerikalı askerler tarafından işkence yapılan Iraklı tutukluların, Ebu Garib cezaevinde tutulanlarla sınırlı olmadığını gösterdi. 
     
</TEXT>
</DOC>
