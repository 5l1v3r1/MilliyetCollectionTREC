<DOC>
<DOCNO> 334593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonyas04.html </URL>
<DATE> 2005/04/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
272. ehliyet denemesinde kısmen başarılı 
</HEADLINE>
<TEXT>

     BBC 

      Güney Kore'de, beş yıldır ehliyet almaya çalışan bir kişi, 272. denemesinde ilk sınavı geçmeyi başardı. 
     Ancak bu azmine reğmen Seo Sang-moon, henüz araç kullanamıyor. 
     Çünkü önünde geçmesi gereken bir de, direksiyon sınavı var. 
     Seo Sang-moon, Güney Kore'nin Chosun Ilbo gazetesine verdiği demeçte, "Araba kullanmak biraz zor görünüyor. Ancak 271 başarısız denemenin ardından yazılı sınavı geçtikten sonra, niçin korkmalıyım ki " dedi. 
     69 yaşındaki eski tamirci, okuma yazma bilmemesinin çabalarına engel olduğunu, sürücü el kitabını okuyamadığını söylüyor. 
     Seo Sang-moon, işi nedeniyle, Kuzey Gyeongsang ve Gangwon eyaletleri arasında seyahat etmek zorunda olduğunu, bu nedenle ehliyet almanın kendisi için bir zorunluluk haline geldiğini belirtiyor. 
     Sang-moon, okuma yazması olmadığı için 2000 yılına kadar ehliyet için başvuru yapmaya cesaret edememiş. 
     Ancak 2000 yılı sonrası sözlü sınavların da uygulanmaya başlanmasıyla, fikri değişmiş. 
     Seo Sang-moon bu süre içinde katıldığı sınavlara, 1000 dolardan fazla ücret ödemiş. 
     Her sınavda, biraz daha çok şey öğrenmiş ve sonunda sözlü sınavı geçmeyi başarmış. 
     Sınav merkezindeki yetkililer de, en az Seo Sang-moon kadar mutlu görünüyor. 
     Merkez yetkililerinden biri Reuters haber ajansına yaptığı açıklamada, "Buraya beş yıldan bu yana geldiği için onu artık ailemizden biri olarak görüyoruz" dedi. 
     Seo Sang-moon ise halen Yeongju kentindeki kursunda, direksiyon sınavına hazırlanıyor. 
     Chosun Ilbo gazetesine "Kendime güveniyorum" diyor Sang-moon ve ekliyor "Halen eşimle, hangi otomobili almamız gerektiğini tartışıyorum." 
     
</TEXT>
</DOC>
