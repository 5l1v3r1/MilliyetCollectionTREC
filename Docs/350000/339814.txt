<DOC>
<DOCNO> 339814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sondun22.html </URL>
<DATE> 2005/05/05/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
ABD'den Rum kesimine Annan Planı'nı destekliyoruz... 
</HEADLINE>
<TEXT>

     ABD Dışişleri Bakanlığı Müsteşar Yardımcısı Laura Kennedy, bölgedeki temasları çerçevesinde Güney Kıbrıs’a geldi. 
     Kennedy, Larnaka Havaalanı’nda yaptığı açıklamada, Rum yönetimi lideri Tasos Papadopulos’a, Annan Planı’nda yapılmasını istediği değişiklikleri, BM Genel Sekreteri’ne sunması çağrısında bulundu. 
     Temaslarında, müzakerelerin yeniden başlaması konusunu ele alacağını ifade eden Kennedy, "Annan Planı temelinde, iki bölgeli, iki toplumlu federal bir çözümü desteklediklerini" belirtti. 
     Kennedy, Güney Kıbrıs’taki temasları çerçevesinde bugün Papadopulos, Rum Meclis Başkanı Dimitris Hristofyas ve ana muhalefet Demokratik Seferberlik Partisi’nin DİSİ lideri Nikos Anastasiadis ile ayrı ayrı görüşecek. 
     KKTC’ye yarın geçerek Cumhurbaşkanı Mehmet Ali Talat ile bir araya gelecek olan Kennedy’nin, Başbakan Ferdi Sabit Soyer, Dışişleri Bakanı ve Başbakan Yardımcısı Serdar Denktaş, diğer siyasi parti yetkilileri ve sivil toplum örgütlerinin temsilcileriyle de temaslarda bulunması bekleniyor. 
     
</TEXT>
</DOC>
