<DOC>
<DOCNO> 340194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonsiy19.html </URL>
<DATE> 2005/05/06/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Aydın AB ile ilgileniyorum ama baş müzakereci olmak için ilgilenmiyorum 
</HEADLINE>
<TEXT>

     Devlet Bakanı Mehmet Aydın, "AB ile ilgileniyorum ama baş müzakereci olmak için ilgilenmiyorum" dedi. 
     Bakan Aydın, inceleme ve ziyaretlerde bulunmak için geldiği Elazığ’da, havaalanında gazetecilere yaptığı açıklamada, AB sürecinde baş müzakerecinin kim olacağı konusundaki kararı Başbakan’ın vereceğini belirterek, bu görev için adının geçtiğini, ancak bu konudaki görüşlerini daha önce dile getirdiğini söyledi. 
     AK Parti Grubu’nda, bu görevi üstlenebilecek çok sayıda kişi bulunduğunu kaydeden Aydın, "Çok uzak olmayan bir tarihte Başbakanımız kimi uygun görürse, baş müzakereciyi olarak belirleyecek. 
     Hangi arkadaşımız gelse zaten onunla birlikte çalışacağız ve onun yardımcısı olacağız. Çünkü nihayetinde bir tek kişinin, iki ya da üç kişinin yapacağı bir iş değil bu" diye konuştu. 
     Aralık ayından bu yana AB ile ilgili süreçte, öncelikle bakanlıklar düzeyinde kurumsal örgütlenme çalışmaları yaptıklarını ifade eden Aydın, şöyle konuştu 
     "Müzakere tarihi alınınca, kurumlarımızın birbirleriyle olan bağlantılarının yeniden örgütlenmesi gerekiyordu. Ayrıca her bakanlık, kendi alanıyla ilgili artık uzun soluklu çalışmalar yapmak zorunda. Bu bakımdan bazen Hükümet bu işi gevşek tutuyor, eski heyecanı kalmadı 
     gibi haberler çıkıyor. Bu, dışarıdan bakıldığında, içyüzü bilinmediği için söylenebilecek bir söz. Aslında hiçbir zaman bir gevşeme ve yavaşlama olmadı." 
     
     "MÜZAKERENİN KENDİSİ ÖNEMLİ" 
     Devlet Bakanı Mehmet Aydın, baş müzakerecinin, basının üzerinde durulduğu kadar önemli bir konu olmadığını belirterek, "Müzakerenin kendisi önemli ama konu, geç kalmış olan bir konu değil" dedi. 
     Gazetecilerin, baş müzakereci olarak adının geçmesinin özel bir nedeni olup olmadığı yönündeki sorusu üzerine Aydın, şöyle devam etti 
     "AB ile ilgileniyorum ama baş müzakereci olmak için ilgilenmiyorum. Yurtdışında yaşayan 4 milyonu aşkın Türk topluluktan ben sorumluyum. AB konusunda, o topluluk çok önemli bir rol oynuyor. 
     Evvela entegrasyon dediğimiz şeyin, o topluluğun kendi içinde yapılması lazım. Ben AB ile ilgili başından beri çalıştığım, pek çok toplantıya Başbakanımızla beraber gittiğim ve birçok toplantıda da Dışişleri Bakanımızı temsil ettiğim için böyle bir izlenim doğuyor. 
     Ama siz o izlenim üzerinde çok fazla durmayın. Benim zaten yeteri kadar çok işim var." Havaalanından sonra Elazığ Valiliği’ne gelen Aydın’a, Vali Kadir Koçdemir, üzerinde "çayda çıra" figürü olan bir plaket verdi. 
     
</TEXT>
</DOC>
