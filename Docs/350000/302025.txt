<DOC>
<DOCNO> 302025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/dunya/axdun02.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li eski bakan Saddam'ı savunacak 
</HEADLINE>
<TEXT>


DIŞ HABERLER SERVİSİ 


ABD'de savaş karşıtı faaliyetleriyle tanınan eski adalet bakanlarından Ramsey Clark, Irak'ın devrik lideri Saddam Hüseyin'i savunan avukatlar grubuna katıldı. Salı günü Ürdün'ün başkenti Amman'a gelen Clark, burada Saddam'ın avukatlarıyla buluştu. Saddam'ın avukatlarından Ürdünlü Ziyad Hasane, Clark'ın gruba dahil olmasından onur duyduklarını ve bu katılımın kendilerine esin kaynağı olduğunu söyledi. 
Clark da, "Benim başlıca kaygım, tamamen tecrit edilmiş bulunan ve yaklaşık bir yıl önce yakalandığından beri bir kez avukatıyla görüşebilen Saddam Hüseyin'in temel haklarını savunmaktır" dedi. Uluslararası hukuk kurallarına göre, suçlanan herkesin bağımsız ve tarafsız bir mahkeme tarafından yargılanma hakkı bulunduğunu söyleyen Clark, "Bu koşullar olmaksızın adil bir dava olamaz" diye konuştu. Clark, Irak yönetimince oluşturulan özel mahkemenin de, ABD işgalinin bir ürünü olduğunu söyledi. 
Bush yönetiminin Irak politikasını eleştiren Clark, ABD'nin kasım ayında Felluce kentine düzenlediği operasyon ve Irak'ta yaşanan işkence skandalı nedeniyle kendi kendini yargılaması gerektiğini de sözlerine ekledi. 
Körfez Savaşı sonrasında ABD'de kurulan Soruşturma Komisyonu'nda yer alan Clark, ABD'yi binlerce masum sivili öldürmekle suçlamıştı. Başkan Lyndon Johnson döneminde 1967 - 1969 yılları arasında adalet bakanlığı görevini yürüten Clark, savaş başlamadan önce Şubat 2003'te Bağdat'a giderek Saddam Hüseyin'le görüşmüştü. Clark, savaş öncesinde Irak'a uygulanan ambargoların kaldırılması için faaliyetlerde bulunuyordu. Bosna - Hersek savaşı sırasında NATO bombardımanına karşı çıkan Clark, eski Yugoslavya lideri Slobodan Miloşeviç'in Uluslararası Savaş Suçları Mahkemesi'ndeki savunmasına da tavsiyelerde bulunmuştu. 



</TEXT>
</DOC>
