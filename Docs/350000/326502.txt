<DOC>
<DOCNO> 326502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/siyaset/siy01.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer de istemedi 
</HEADLINE>
<TEXT>


TBMM'nin uygulamaya koyduğu Milli Egemenlik Onur Ödülü fiyaskoya dönüştü. Sezer ve Baykal aday olmak istemedi. Emniyet müdürü çekildi 

SALİHA ÇOLAK Ankara 


TBMM'nin, 85. kuruluş yıldönümü nedeniyle yeni etkinliklere karar veren komitenin önerisiyle ilk kez uygulamaya koyduğu Milli Egemenlik Onur Ödülü, adaylardan onay alınmaksızın yapılan başvurular nedeniyle fiyaskoya dönüştü. Cumhurbaşkanı Ahmet Necdet Sezer ve CHP Genel Başkanı Deniz Baykal da aday olmak istemedi. Sezer'i aday gösteren CHP milletvekilleri Hasan Fehmi Güneş ve Abdülkadir Ateş, Köşk'ün mesajı üzerine başvurularını geri çekti. 
Adaylık kriterlerinin net olarak belirtilmemesi nedeniyle ödül için vatandaş dahil isteyen herkes istediği kişiyi önermeye başladı. Sonunda Nur cemaati liderlerinden Fethullah Gülen ile Orgeneral Hilmi Özkök, Sezer ve Arınç'ın birbirlerine karşı yarışacağı tablo ortaya çıktı. Şanlıurfa Emniyet Müdürü Kutlay Çelik de aday olamayacağını söyledi.Rauf Denktaş'ın da çekileceği beklentisi oluştu. CHP Milletvekili Ahmet Küçük "Divanda ödülün iptal edilmesini önereceğim" dedi. 

Sadece 16 milletvekili 

MUSTAFA İSTEMİ 

CHP'nin karşı çıkmasına rağmen, AKP grubu tarafından her hafta alınan "gece çalışma" kararı, milletvekillerinin ilgisini çekmiyor. Önceki gece saat 24.00'e kadar çalışan Meclis'te, İçişleri Bakanı Abdülkadir Aksu'nun sözlü soruları yanıtladığı oturuma 6 CHP'li ve 10 AKP'li milletvekili katıldı. 


</TEXT>
</DOC>
