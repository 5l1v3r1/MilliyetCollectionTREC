<DOC>
<DOCNO> 336190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/soneko04.html </URL>
<DATE> 2005/04/23/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Teşvike rağmen bacası tüten fabrika artıyor... 
</HEADLINE>
<TEXT>

     Türkiye'nin en büyük Organize Sanayi Bölgeleri OSB arasında yer alan Adana Hacı Sabancı Organize Sanayi Bölgesi'nde AHSOSB üretime geçen fabrika sayısının, bölgedeki çok sayıda ilin Teşvik Yasası kapsamına alınmasına rağmen 214'e ulaştığı bildirildi. 
     Adana Sanayi Odası ASO Başkanı ve Organize Sanayi Bölgesi Yönetim Kurulu Başkan Vekili Ümit Özgümüş, AA muhabirine yaptığı açıklamada, Adana-Ceyhan Karayolu'nda kurulu bölgede, üretime geçen tesis sayısının 214'e ulaşırken, 64 fabrikanın inşaat, 89 fabrikanın da proje aşamasında olduğunu söyledi. 
     Özgümüş, bölgedeki 367 firmaya 470 parsel arsadan 443 parselinin satışı yapıldığını ve sadece 27 parselin kaldığını kaydetti. 
     Üretime geçen tesislerden 79'unun tekstil ağırlıklı işletmelerden oluştuğunu ifade eden Özgümüş, tekstil dışında ise 22 metal, 15 plastik ve 14 ağaç sanayi, 14 gıda, 11 kimya, 10'ar makina ve yapı elemanları, 7 boya, 3 döküm ve 3 kağıt sanayi ile ayakkabı, cam, depolama, bankacılık, elektrik, inşaat, maden, matbaa, nakliye, yağ, petrol, yem ve tohumculuk işletmesi olduğunu belirtti. 
     Özgümüş, 2 bölümden oluşan bölgenin toplam 19 milyon metrekarelik arsasıyla Türkiye'nin en büyük Organize Sanayi Bölgeleri'nden biri olduğunu belirterek, şunları kaydetti 
     ''Osmaniye, Aksaray, Kahramanmaraş, Kilis, Karaman gibi Teşvik Yasası kapsamında bulunan illerin arasında olmamıza rağmen OSB'mizdeki arsalara talep geliyor. 2005 yılı başında 203 olan fabrika sayısı bugün 214'e ulaştı. Adanalı sanayici kıpır kıpır. Yatırım yapacak yeterli sermaye, bilgi birikimi ve sanayici de var. Her şeye rağmen yatırımına devam ediyor. Ancak, rekabet şansı ne yazık ki her geçen gün azalıyor. Devlet eliyle haksız rekabet yaratılmaya devam ediliyor. Eğer hatalı kararlar olmasaydı en az 5 kat daha yatırım yapılırdı.'' 
     
</TEXT>
</DOC>
