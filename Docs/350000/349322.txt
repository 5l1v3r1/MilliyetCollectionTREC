<DOC>
<DOCNO> 349322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun52.html </URL>
<DATE> 2005/06/06/ </DATE>
<TIME> 22.00 </TIME>
<AUTHOR>  </AUTHOR>
<HEADLINE>
Orgeneral Başbuğ ''Türk-Amerikan ilişkileri her zamankinden daha önemli'' 
</HEADLINE>
<TEXT>

     Genelkurmay İkinci Başkanı Orgeneral İlker Başbuğ, kuzey Irak’taki terör örgütü PKK ile mücadele konusunda atılması gereken adımları dile getirirken, "Terörizmle mücadelede ABD ile ortak noktalara sahibiz. Ancak PKK konusunda aynı noktada değiliz" dedi. 
     Orgeneral Başbuğ, kuzey Irak’taki terör örgütü PKK varlığına karşı atılması gereken adımları, "PKK’nın siyasi ve ideolojik desteğinin kesilmesi, liderlerinin ve üyelerinin tutuklanması, finansal ve lojistik desteğin kesilmesi, iletişim kanallarının kesilmesi, komuta ve kontrol sistemlerinin kesilmesi" olarak sıraladı. 
     Amerikan-Türk Konseyi’nin ATC yıllık toplantısı çerçevesinde düzenlenen öğle yemeğinde konuşan Orgeneral Başbuğ, "Türk halkı ABD’den, PKK’ya karşı bu somut adımları atmasını beklemektedir" dedi. 
     Terörizmle mücadelede Türkiye’nin ABD’nin çabalarına önemli destek sağladığını belirten Orgeneral Başbuğ, "Terörizmle mücadelede ortak noktaları paylaştığımıza kuşku yok. Ancak PKK’ya karşı somut, aktif adımlar atılmalı. Bu konuda ABD ile aynı noktada değiliz" dedi. 
     
     İRAN, SURİYE 

     Orgeneral Başbuğ, "İran teokratik bir rejim. Hiç kuşku yok ki her ülke kendi yönetimini seçmekte özgür. Ancak geçmişte İran, Türkiye dahil komşu ülkelere rejim ihracı peşindeydi. ABD ve diğer ülkelerle birlikte biz de İran’ın nükleer faaliyetlerini yakından izliyoruz. 
     Türkiye, elinde nükleer silah bulunduran bir İran’ı hiçbir zaman hoş karşılamaz. Türkiye’nin Ortadoğu’daki politikası, nükleer silahsız bir bölgedir" diye konuştu. 
     Orgeneral Başbuğ, bölgede bu probleme "barışçı çözüm" bulunmasının önemine işaret etti ve bu çerçevede Türkiye’nin, İngiltere, Almanya, Fransa’nın İran’ın nükleer faaliyetleriyle ilgili girişimini desteklediğini hatırlattı. Orgeneral Başbuğ, nükleer silahlara sahip bir İran’ın, Türkiye için "önemli bir güvenlik riski" oluşturduğunu söyledi. 
     Suriye ile geçmişte PKK terörü nedeniyle sorunlar yaşandığını, ancak yeni bir döneme girildiğini belirten Orgeneral Başbuğ, "Suriye, Irak’ta ABD’nin endişelerini giderecek bir tutum içine girmelidir" dedi. 
     Orgeneral Başbuğ, Türkiye’nin her düzeyde Suriyeli yetkililerle görüşmelerinde bu unsuru özellikle vurguladığını ve ayrıca Lübnan’daki parlamento seçiminin bölge istikrarına katkı getirmesinin umulduğunu söyledi. 
     Kafkaslar’da demokrasinin yayılmasının, önemli ölçüde "Türk-Amerikan işbirliğine" dayandığını belirten Orgeneral Başbuğ, Azerbaycan ve Gürcistan’ın, bölgede Türkiye ve ABD’nin izlediği "ortak yaklaşımdan" büyük ölçüde faydalandığını kaydetti. 
     Bakü-Tiflis-Ceyhan boru hattının, ABD liderliği ve desteğinde geliştirildiğini belirten Orgeneral Başbuğ, "Bakü-Tiflis-Ceyhan boru hattı, bölgede siyasi, ekonomik ve güvenlik alanlarında daha büyük fırsatlar yaratacaktır" dedi. 
     Türkiye’nin AB’ye tam üyeliği konusuna da değinen Orgeneral Başbuğ, "Türkiye’nin tam üyeliği, Türk-Amerikan ilişkileri için de daha verimli ve olumlu bir platform oluşturacaktır" ifadesini kullandı. 
     Orgeneral Başbuğ, Ortadoğu’da ABD’nin demokratikleşme yönündeki girişimine ilişkin olarak, sabırlı davranılması gerektiğini, bu ülkelerin, dışardan baskıyla değil, içerden teşvikle ilerlemesinin önemli olduğunu kaydetti. Orgeneral Başbuğ, "Bu söyleyeceğimin bir askerden gelmesi sizi şaşırtabilir, ancak biz insanları zorlamak yerine ikna etmeye çalışırız. Bir şey empoze etmeye çalışmayız" dedi. 
     Orgeneral Başbuğ, genel anlamda ABD’nin Ortadoğu’daki demokratikleşme projesinin Türkiye tarafından desteklendiğini de kaydetti. Başbuğ, Ortadoğu’da istikrarın İsrail-Filistin meselesinin çözümünde yattığını da vurguladı. 
     
     IRAK 

     Orgeneral Başbuğ, Türkiye’nin, Irak’ın siyasi ve toprak bütünlüğüne büyük önem verdiğini belirterek, Irak’ta ABD’nin başarısız olmasının ya da zamanından önce, düzen sağlanmadan Amerikan askerlerinin Irak’ı terk etmesinin büyük sıkıntı yaratacağını söyledi. 
     Türkiye’nin Irak’ta sağladığı katkılar konusuna değinen Başbuğ, Türkiye’den 5 bin sorti yapıldığını, 39 savaş uçağına acil durum inişi imkanı sağlandığını, Batman ve İncirlik’in kullanıldığını, havada yakıt ikmali için 2200 sorti daha yapıldığını anlattı. 
     Türkiye’nin İsrail ile ilişkilerinin önemine değinen Başbuğ, Türkiye-İsrail işbirliğinin, bölgede İsrail’in pozisyonuna katkı sağladığını kaydetti. 
     
     TÜRK-AMERİKAN İLİŞKİLERİ 

     Orgeneral Başbuğ, Türk-Amerikan ilişkilerinin pek çok alana taşındığını belirtti ve iki dost ülke olarak farklılıkların tarihte aşıldığını anlattı. 
     Türk-Amerikan ilişkilerinin "stratejik ortaklığa" dayalı olduğunu belirten Başbuğ, "ilişkilerde farklılıklar olabileceği gerçeğini kabul etmeliyiz" dedi. 
     Orgeneral Başbuğ, "Türk-Amerikan ilişkileri eskiden olduğundan daha az önemli değil. Her zamankinden daha önemli. Bu yüzden her iki ülke de ihtiyatlı ve akılcı hareket ediyor" diye konuştu. 
     Türkiye’nin "demokratik ve laik" yapısını vurgulayan ve bu yapının, ülkenin kurucusu Atatürk’ün temel ve değişmez değerlerinden miras kaldığını belirten Orgeneral Başbuğ, Türkiye’nin bölgede bir model olarak algılanmasının, "Türk deneyiminden öğrenmek, Türkiye’nin mücadelesinden ders çıkarmak" anlamına geldiğini anlattı. 
     Orgeneral Başbuğ, iki ülke ilişkilerinin ekonomi, enerji, ticaret, bölgesel işbirliği, savunma, güvenlik gibi alanlara dağıldığını belirtirken, belli bir alanın daha öncelikli olmadığını söyledi. 
     Bu arada, Başbuğ konuşmasını yaparken, ATC konferansının düzenlendiği otelde yangın alarmı verildi. Orgeneral Başbuğ’un konuşması, bir süre için kesilirken, daha sonra alarmın, otelin bir testi olduğu ve ciddi bir sorun olmadığı anlaşıldı. 
     
</TEXT>
</DOC>
