<DOC>
<DOCNO> 338987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sontur25.html </URL>
<DATE> 2005/05/02/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Yurtdışında Çalışanların Çocukları İçin YÇS, 3 Temmuz'da yapılacak 
</HEADLINE>
<TEXT>

     Yurtdışında Çalışanların Çocukları İçin Yükseköğretime Giriş Sınavı YÇS , 3 Temmuz 2005’te Ankara ve Köln’de yapılacak. 
     ÖSYM’den yapılan açıklamada, anne veya babası, işi veya görevi nedeniyle yurtdışında bulunan ve ortaöğrenimlerini bu ülkelerin lise veya dengi meslek okullarında yapan öğrenciler için, Yükseköğretim Kurulu’nca bu yıl bin kişilik kontenjan ayrıldığı belirtildi. 
     Bu kontenjanlara öğrenci seçmek amacıyla, YÇS’nin yapılacağı kaydedilen açıklamaya göre, kontenjan ayrılan programlar şunlar 
     "Türk dili ve edebiyatı, Türk dili ve edebiyatı öğretmenliği, tarih, tarih öğretmenliği, coğrafya, coğrafya öğretmenliği, ilahiyat, ilköğretim din kültürü ve ahlak bilgisi öğretmenliği, rehberlik ve psikolojik danışmanlık, işitme engelliler öğretmenliği, zihin engelliler öğretmenliği, Alman dili ve edebiyatı, Almanca öğretmenliği, Fransız dili ve edebiyatı, Fransızca öğretmenliği, İngiliz dili ve edebiyatı, İngilizce öğretmenliği, sınıf öğretmenliği, turizm işletmeciliği ve otelcilik, konaklama işletmeciliği, konaklama işletmeciliği öğretmenliği, seyahat işletmeciliği, seyahat işletmeciliği ve turizm rehberliği, seyahat işletmeciliği ve turizm rehberliği öğretmenliği radyo, sinema ve televizyon gazetecilik halkla ilişkiler ve tanıtım, sosyoloji, iktisat, işletme, kamu yönetimi, uluslararası ilişkiler uluslararası ticaret, bankacılık ve finans." 
     
     SINAV 3 TEMMUZ 2005’TE 
     Açıklamaya göre, sınav, 3 Temmuz 2005’te Türkiye’de Ankara, Almanya’da ise Köln’de yapılacak. Sınavda adaylara genel başarı, yabancı dil ve Türkçe testleri uygulanacak. 
     Genel başarı testinde, matematik, tarih, coğrafya, temel yurttaşlık bilgileri, psikoloji, sosyoloji ve genel kültür ile ilgili sorular sorulacak. Bu test, Türkçe, Almanca, Fransızca ve İngilizce olmak üzere 4 dilde hazırlanacak. Bütün testler aynı sorulardan oluşacak ve adaylar, bunlardan kendilerine uygun olan bir dildeki soruları cevaplayacak. Genel başarı testini bütün adaylar yanıtlayacak. 
     Yabancı dil testinde Almanca, Fransızca ve İngilizce bölümleri bulunacak. Bu testi, sadece yabancı dil ve edebiyatlarla ilgili programları tercih eden adaylar cevaplayacak. Aday, hangi dil ve edebiyatla ilgili tercih yapmışsa, yabancı dil testinde o dille ilgili bölümü yanıtlayacak. Yabancı dil ve edebiyatlarla ilgili tercihi bulunmayan adaylar, bu testi cevaplamayacak. 
     Türkçe testini, öğretim dili Türkçe olan üniversite veya yüksekokullardaki programları tercih eden adaylar cevaplayacak. Bu testten alınan puan, seçme ve yerleştirmede kullanılan ağırlıklı puanların hesabında dikkate alınmayacak, sadece adayın Türkçe seviyesinin bu gibi programlarda öğretime hemen başlaması için yeterli olup olmadığını belirlemekte kullanılacak. Türkçe seviyesi yetersiz olan adaylar, böyle bir yükseköğretim programına yerleştirildikleri takdirde, ilgili programa kayıtları yapılarak, bu programın bağlı olduğu kurumca Türkçelerini geliştirmeleri için bir yıla kadar izinli sayılacak. 
     Sınavla ilgili ayrıntılı bilgi içeren kılavuz ile başvurma belgeleri, bugünden itibaren 20 Mayıs 2005’e kadar Karyağdı Sokak No 
     28 Aşağıayrancı-Ankara adresindeki ÖSYM Ankara Bürosu, Türkiye’nin 
     yurtdışı temsilciliklerindeki eğitim ataşelikleri veya eğitim müşavirlikleri ile ÖSYM’nin http www.osym.gov.tr internet adresinden sağlanabilecek. Sınava katılmak isteyen adaylar, sınav ücreti olarak 50 ABD Doları, 40 Avro, bu döviz türlerinin karşılığı YTL ya da konvertibl dövizi, kılavuzda belirtilen banka hesabına yatıracak. 
     
     EVRAKLARIN 30 MAYIS’TA ÖSYM’DE OLMASI GEREKİYOR 
     Adayların, başvurma belgelerini, kılavuzda açıklanan şekilde ve eksiksiz olarak doldurduktan sonra, anne veya babalarının işi veya görevi nedeniyle yurtdışında kalmış olduğu dönemi gösteren resmi belge pasaport bilgileri geçerli olmayacak , kendilerinin lise veya dengi okulun her sınıfında aldıkları dersler ve bunlarla ilgili notlarını gösteren transkriptler ile sınav ücretinin yatırıldığına dair dekont ile birlikte, en geç 30 Mayıs 2005’te ÖSYM’de olacak şekilde, "ÖSYM-SHB-YÇS, 068 Ankara-Türkiye" adresine postayla, iadeli taahhütlü olarak göndermeleri gerekiyor. 
     Sınava Ankara’da girmek istediğini belirten adaylar, sınava hangi bina ve salonda gireceklerini gösteren Sınava Giriş Belgelerini, sınavdan önceki iki gün içinde Aşağıayrancı-Ankara’daki ÖSYM Bürosu’ndan, sınava Köln’de gireceğini belirten adaylar ise belgelerini aynı süre içinde "Köln Başkonsolosluğu, Türkisches Generalkonsulat Lüxemburger Str. 285 50354 Hürth Almanya adresinden alabilecekler. 
     
</TEXT>
</DOC>
