<DOC>
<DOCNO> 306301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/guncel/gun01.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerdanlık sıkıntısı 
</HEADLINE>
<TEXT>


Erdoğan, eşine sunulan 45 bin dolarlık hediyelerden rahatsız oldu. Eşiyle hediyeleri iade etmeyi tartışan Erdoğan, hukuki durumun araştırılmasını istedi 

Abdullah Karakuş - Moskova 

Başbakan Recep Tayyip Erdoğan'ın eşi Emine Erdoğan'a önceki gün Moskova'da Storks Mücevherat Yönetim Kurulu Başkanı Muammer Alkım'ın armağan ettiği 25 bin dolarlık gerdanlıkla Moskova Belediye Başkan Yardımcısı Vilademir Iosefovich Reisen'in verdiği aynı firmaya ait 20 bin dolarlık broş sıkıntı yarattı. Erdoğan çifti, sabahtan itibaren armağanların iadesini tartıştı, ancak akşam saatlerine kadar resmi bir açıklama yapmadı. 

Hukuki durum 
Rusya gezisinden moralle dönen Erdoğan, eşine armağan edilen gerdanlığa ilişkin haberlerden rahatsız oldu. Sabah gazetelere yansıyan haberleri gören Erdoğan'ın armağanlara biçilen değerden duyduğu rahatsızlığı eşi ile paylaştığı öğrenildi. Eşi ile bir değerlendirme yapan Erdoğan, hukuki durumun araştırılması için Başbakanlık bürokratlarına talimat verdi. 

'Fiyatını bilmiyorlardı' 
Erdoğan'a yakın kaynaklar, Başbakan ve eşinin gerdanlığın fiyatı konusunda bilgiye sahip olmadığını kaydetti. Kaynaklar, gerdanlığın 30 bin dolara yakın bir değerde olmasının, armağanı veren Alkım'ın inisiyatifinde olduğunu belirterek, "Hediye kullanılmayabilir. Gereken neyse o yapılır" dedi. 
Erdoğan ve eşinin, dün öğle saatlerinde gerdanlık ve broşu iade etmeye karar verdikleri iddiaları internet siteleri ve televizyonlara yansırken, Başbakanlık yetkilileri bu haberleri doğrulamadı. Başbakanlık Basın Müşavirliği yetkilileri, "armağanın iade edilmesi yerine bağışlanması" seçeneğinin de tartışıldığını bildirdi. Emine Erdoğan'a yakın kaynaklar, "Emine Hanım böyle pahalı bir hediyeyi şimdiye kadar kabul etmedi. Fiyatını da bilmiyorlardı. Onlar da şaşırdı. Büyük bir ihtimalle iade edilir" dedi. Alkım ise, "İade ile ilgili bir şey duymadım, ama canları sağ olsun" demekle yetindi. 

'Erdoğan için hazırlanmadı' 

ANKARA Milliyet 
Başbakan Recep Tayyip Erdoğan'ın eşi Emine Erdoğan'a pırlanta, mercan ve ametistten yapılan 25 bin dolarlık gerdanlık armağan eden Sümer Kuyumculuk'un sahibi Muammer Alkım, çelişkili açıklamalarıyla dikkat çekti. Alkım, önceki akşam Emine Erdoğan için hazırladığını söylediği armağanın, aslında Moskova Belediye Başkan Yardımcısı Vilademir Iosefovich Reisen'in törene katılamayan eşi için planlandığını öne sürdü. 

'Devletle işim yok' 
Alkım, hediye için önceki akşam " Başbakan'a böyle bir hediye vermeyi planlamıştım" dedi. Milliyet'in sorusu üzerine ise hediyenin Reisen için hazırlandığını kaydeden Alkım, şöyle konuştu 
"Biz aslında bir tane hediye hazırladık. Başbakan için değil şey Reisen için hazırladık. Ama bir tane hanım olunca, zaten bu da hanım kolyesi, erkeğe verilecek hali yok, Emine Hanım'a verdik. Başbakanlık yetkilileri uyarınca bir hediye de Reisen'e verdik. Bütün olay bu." Altın sektörüne 35 yıl önce girdiğini anlatan Alkım, hediye verirken çıkar sağlamayı düşünmediğini belirterek, "Benim devletle işim olmadı, olmayacak. Bugüne kadar hiçbir siyasi partiyle ilişki kurmadım" dedi. 

İpek halı da hediye edildi 

Başbakan Recep Tayyip Erdoğan ve eşi Emine Erdoğan'ın Türk Ticaret Merkezi'nin açılışı sırasında sadece gerdanlık değil birçok mağazadan değişik hediyeler aldığı ortaya çıktı. Bunlardan biri de yaklaşık 5 bin dolarlık ipek halı oldu. 
Erdoğan çifti önceki günkü açılışta mağazaları gezerken basını içeriye almamayı tercih etti. Bazı mağazalardan parasıyla alışveriş yapan Erdoğan bazı mağazalardan hediyeler kabul etti. Erdoğan çifti, Karpit Galeri mağazasını gezerken İpek bir halı beğendi ve parasını ödeyerek almak istedi. Ancak mağazanın sahibi Bülent Turan bunu kabul etmedi ve halıyı hediye etti. Halının fiyatının yaklaşık 5 bin dolar olduğu öğrenildi. 

Ramsey'den elbise 
Erdoğan, yakın arkadaşı Remzi Gür'ün sahibi olduğu Ramsey mağazasını gezerek takımları da inceledi. Gür, Erdoğan'a bir takım elbise, kravat ve gömlek hediye etti. Erdoğan, bakanlara da birer kravat sipariş etti. 
Erdoğan, ayrıca mağazaları gezerken Lacoste ve XS parfümlerini para verip aldı. Erdoğan, bunları kredi kartıyla ödemek istedi ancak yeni açılış yapıldığı için kart makinelerinin çalışmadığı dile getirildi. Erdoğan, bunun üzerine nakit ödeme yaptı. Erdoğan'a Guerlain isimli parfüm hediye edildi. 


</TEXT>
</DOC>
