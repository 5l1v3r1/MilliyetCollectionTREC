<DOC>
<DOCNO> 326310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonsiy17.html </URL>
<DATE> 2005/03/23/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
YÖK Başkanı Üniversiteler siyasi yatırım aracı olmamalı 
</HEADLINE>
<TEXT>

     Yükseköğretim Kurulu YÖK Başkanı Prof. Dr. Erdoğan Teziç, mevcut üniversitelerin eksiklikleri giderilmeden yeni üniversiteler kurulmasının isabetli olacağını düşünmediklerini ifade etti. 
     Teziç, Niğde Üniversitesi Rektörü Prof. Dr. Hamza Uygun'u ziyaretinde gazetecilere yaptığı açıklamada, üniversitelerin gelişmesi için yerleşim alanlarının sağlıklı olmasının büyük önem taşıdığını belirtti. 
     Üniversitelerin öğretim elemanı ihtiyaçlarının karşılanması konusunda sıkıntı yaşandığını anlatan Teziç, ''Üniversitenin öğretim elemanı ihtiyacının karşılanması için sosyal hayatıyla, sunduğu imkanlarıyla fiziki gelişimini tamamlamış olması gerekir. Aksi halde, öğretim elemanı kalıcı olmaz ve bir süre sonra başka yerlere dağılma ihtiyacı hisseder. Bu konuda sıkıntı yaşıyoruz'' dedi. 
     
     YENİ ÜNİVERSİTELER 
     Yeni üniversiteler kurulması konusunun kendilerini hep düşündürdüğünü, mevcut üniversitelerin ıslah edilmesi, eksiklerinin giderilmesinin YÖK'ün temel işlevi olduğunu kaydeden Teziç, bu eksikliklerin giderilmesi için büyük bir zaman dilimi gerektiğini vurguladı. 
     Eksikliklerin giderilmesi için hükümetin daha duyarlı davranmasını beklediklerini ifade eden Teziç, şöyle konuştu 
     ''Öğretim üyelerinin yetişmesi, öğrenci ile bilgi alışverişinde bulunuyor durumuna gelmesi büyük bir zaman dilimi gerektirir. Araştırma görevlileri kolay yetişmiyor, fidanlığımızı sürekli yeşil tutmamız gerekiyor. Bunlarla ilgili olarak hükümetin daha duyarlı davranmasını bekliyoruz, taleplerimize çok sınırlı cevaplar geliyor. Ayrıca sadece kadro verilmesi de yeterli değil. Parasal olarak da bunların insanca yaşayacak düzeyde olması gerekmektedir. Yalnız çalışarak değil, yaşayarak ve kendi sosyal hayatını da buna ekleyerek bir öğretim üyesi oluşabilir. İnsanı insan yapan değerlerin hepsi bir öğretim üyesinde kucaklaşmadığı takdirde öğretim üyesi kendisini eksik hissedecektir.'' Yeni üniversiteler kurulması konusunda acele edilmeden iyi bir planlamayla yola çıkılması gerektiğini vurgulayan Teziç, üniversitelerin eksikliklerini yerinde tesbit etmek için bu tür geziler yaptıklarını söyledi. 
     YÖK'ün görüşü alınmadan, kanaati ortaya çıkmadan adım atılması ve yasa önerileriyle üniversitelerin parlamentoda gündeme getirilmesinin büyük sıkıntılara gebe olacağını savunan Teziç, şöyle devam etti 
     ''Bu sorunlar masaya yatırılıp üzerinde düşünülmeden ve görüşülmeden yeni üniversitelere adım atmak gibi bir yola gidilmesinin isabetli karar olacağını düşünmüyorum, kurum olarak da düşünmüyoruz. Mevcut üniversitelerin eksiklikleri giderilmeden yeni üniversiteler kurulmasının isabetli olacağını düşünmüyoruz. Üniversiteler, siyasi yatırım amacı olmamalıdır. Üniversiteler bilim kurumlarıdır, araştırma kurumlarıdır. Buraları yöre koşullarına göre hangi zaman diliminde nasıl gelişir Bunların inceleme ve hesabı yapılmadan bir adım atılması ileride giderilmesi büyük sakıncalarla yüklü bir üniversite çerçevesini ortaya çıkartır.'' 
     
</TEXT>
</DOC>
