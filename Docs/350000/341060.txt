<DOC>
<DOCNO> 341060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/guncel/agun.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Reklamcı doktor' AKP'yi de kızdırdı 
</HEADLINE>
<TEXT>


AKP, İzmirli Sibel Deniz'in kaybettiği yediz bebeklerin ceninlerini teşhir eden Central Hospital Başhekimi ve İzmir İl Başkan Yardımcısı Özer Gürbüz'ü uyaracak 

ABDULLAH KARAKUŞ, GÜNSELİ ÖNAL Ankara 

TBMM'de basın toplantısı düzenleyen AKP Grup Başkan Vekili Sadullah Ergin, cenin görüntülerinin kamuoyunu rahatsız ettiğini belirterek, "Bu, kamu vicdanında mahk m edilmiş bir hadisedir" dedi. "Partideki görevi hiç önemli değil. Siyasi mülahazalar dışında değerlendirilmesi gereken hassas bir konu. Tasvip etmemiz mümkün değil. Hem Sağlık Bakanlığı'nın iç işleyişi, hem siyasi açıdan gerekli tahkikat başlatılmıştır" diye konuşan Ergin, İzmir İl Teşkilatı'nın gerekli görmesi halinde Gürbüz'ün disiplin kuruluna sevk edilebileceğini söyledi. 
AKP Genel Başkan yardımcıları da Gürbüz'le ilgili şu değerlendirmelerde bulundu Hayati Yazıcı Özer Bey'in faaliyeti partisel değil, kendi mesleğini yapıyor. Ama kendisini uyaracağız. Çünkü siyasete atıldıktan sonra insanın özel ve meslek hayatına dikkat etmesi lazım. Sağlık Bakanlığı'nın ve meslek odalarının araştırmaları var. Bunları da görüp bir karar vereceğiz. 
Dengir Mir Mehmet Fırat İnsani değerlere verilen önem açısından kim böyle bir görüntüyü kabul edebilir kimse edemez. Tıbbi ahlakla bağdaşmayan görüntüler. İl yönetiminde olması nedeniyle partisel anlamda ne yapılır bilmiyorum ama inceleyeceğiz. 
Nükhet Hotar Olayı Özer Bey farklı anlatıyor, basın farklı işliyor. Öncelikle kimin doğru söylediğini araştırıyoruz. Gerçekleri bulmaya çalışıyoruz. Kendisi reklam için yapmadığını söylüyor. Net sonuçlar çıkmadan bir yorum yapmak istemiyorum. 

Batılı ülkeler örneği 
Kendisi de doktor olan AKP Milletvekili Turhan Çömez ise, "Türkiye bir gün hak ettiği demokratik olgunluğa erişirse böylesi olayları sorgulayacak siyaset zemini de oluşacaktır. Batılı ülkelere baktığınızda insanlar seçim kaybettiklerinde istifa ediyor, köprü çöktüğünde Bayındırlık Bakanı istifa ediyor. Bunlar demokratik olgunluk göstergesi" dedi. Çömez, tabip odalarının etik kurullarının gerekeni yapacağını düşündüğünü belirtti. 

MÜSTEŞAR ÜNÜVAR 
Yedizler konusunda gereken yapılacak 

ANKARA Milliyet 
SAĞLIK Bakanlığı Müsteşarı Necdet Ünüvar, İzmirli yedizlerin ölümünün tıbbi boyutu yanında etik boyutunun da bulunduğunu belirterek, soruşturmanın kısa sürede tamamlanacağını söyledi. 
TBMM Sağlık, Aile, Çalışma ve Sosyal İşler Komisyonu Başkanı Cevdet Erdöl ve komisyon üyeleri ile birlikte Adalet Komisyonu Başkanı Köksal Toptan'ı ziyaret eden Ünüvar, yedizler konusunda Sağlık Bakanı Recep Akdağ'ın talimatıyla soruşturma başlatıldığını anımsattı. Ünüvar, "Soruşturma kısa sürede tamamlanacak. Neticesine göre gereken ne ise yapılacak" dedi. 
Toptan da, "Görünce ürktüm, çok çirkin. Eğer konu reklam amaçlı kullanılmışsa, çok vahim bir durum ortaya çıkar" diye konuştu. 

Soruşturma başlatıldı 

TÜRK Tabipleri Birliği, Central Hospital Başhekimi Özer Gürbüz hakkında soruşturma başlattı. TTB Merkez Konseyi tarafından yapılan açıklamada, 'Soruşturma, olaydaki tüm tarafların görüşüne başvurularak gerçekleştirilecek, sonuçlar tüm ilgililerle paylaşılacak' denildi. 

İzmir AKP Siyasi yanlışı yok 

İZMİR DHA 
İL Başkan Yardımcısı Gürbüz hakkında bir işlem yapmayacaklarını söyleyen AKP İzmir İl Başkanı Ali Aşlık, "Siyasi bir yanlışı yok. O nedenle konu gündemimizde değil. Meslek kuruluşları gerekeni yapabilir. Gürbüz, partideki görevine devam edecek" dedi. 

Gözaltına alınmıştı 

HASTANELERDEN pahalı tıbbi malzemeleri çalıp medikal firmalara sattıkları öne sürülen kişilere yönelik 2002'de düzenlenen 'Gelincik Operasyonu'nda aralarında Dr. Özer Gürbüz'ün de bulunduğu 21 kişi gözaltına alınmıştı. Savcılıkça serbest bırakılan Gürbüz, hakkında asılsız iddialar ortaya atıldığını söylemişti. 


</TEXT>
</DOC>
