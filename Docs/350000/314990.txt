<DOC>
<DOCNO> 314990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/spor/spo04.html </URL>
<DATE> 2005/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeytan üçgeni 3-0 
</HEADLINE>
<TEXT>


Trabzonspor, 15 yıldır Avni Aker Stadı'nda yenemediği Malatyaspor'u üç yıldızı Yattara, Gökdeniz ve Fatih Tekke ile bu kez dize getirdi. Bordo - Mavililer bu galibiyetle zirve yarışını da takibe devam etti 


Futbolu alkış aldı 
LİGDE zirve yarışından kopmamaya çalışan Trabzonspor, Malatyaspor önünde üç puanı üç golle alırken, ortaya koyduğu futbolla da alkış topladı. Bordo - Mavililer, doksan dakika boyunca oyunun kontrolünü sürekli elinde tutarken, 15 yıldır Avni Aker'de bileğini bükemediği rakibini bu kez eli boş yolladı. Trabzonspor'da perdeyi açan golü ilk yarının uzatmalarında Gökdeniz attı. Sahanın yıldızı Yattara 59'da farkı açtı, 81'de Fatih Tekke tabelayı tamamladı. 

'Üç puanı hak ettik' 

TEKNİK Direktör Şenol Güneş, Malatyaspor karşısında üç puanı hakettiklerini söyledi. Güneş, "Galibiyetin yanında oynadığımız futbol sevindirici. Her geçen gün daha iyiye gidiyoruz. Sahadaki yan etkilere rağmen, takılmadan oynayan futbolcularımı kutluyorum" diye konuştu. Yeni transfer Szmykowiak'ı maçta genel olarak olumlu bulduğunu da ifade eden Şenol Güneş, bu futbolcunun fizik ve uyum sorunu yaşadığını kaydetti. Malatyaspor Teknik Direktörü Aykut Kocaman ise "Trabzon'un doğruları daha fazlaydı" dedi. 

'Bedel ödemeye hazırız' 

MALATYASPOR Teknik Direktörü Aykut Kocaman, İstanbulspor'un son dönemlerde isminin sürekli teşvik iddialarının içinde yer almasına sert tepki gösterdi. Trabzon maçı sonrası bir gazetecinin yönelttiği soru üzerine Kocaman, "Türk futbolunda bir pislenme periyodu yaşandı. İstanbulspor da bu sürecin hedefi olarak seçildi" ifadesini kullandı. 
TECRÜBELİ hoca, "Ben dahil, tüm İstanbulspor kirlenmiş futbolumuzun temizlenmesi yolunda en ağır bedeli ödeyelim ve futbolumuz temizlensin. Tanık değilim ama Türkiye'de teşvik de, şike de, danışıklı döğüşler de oldu. Ne yazık ki tüm bunların bedeli sadece İstanbulspor'a ödetilmeye çalışılıyor. Biz de bu bedeli ödemeye hazırız" dedi. 


</TEXT>
</DOC>
