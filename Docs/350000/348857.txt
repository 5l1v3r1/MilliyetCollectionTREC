<DOC>
<DOCNO> 348857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/yazar/uras.html </URL>
<DATE> 2005/06/04/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
"Romeo ve Jülyet" İş Bankası'nda 
</HEADLINE>
<TEXT>


"Romeo ve Jülyet'in İş Bankası'nda ne işi var " diye soracaksınız... Bu yıl İş Bankası'na sadece "Romeo ve Jülyet" uğramadı, Orhan Veli uğradı, Vladimir Ashkenazy uğradı. Richard Galliano uğradı... Daha birçok kişi uğradı... 
İş Bankası'nın "İş Sanat" adını taşıyan bir bölümü var. Serdar Yalçın'ın danışmanlığını, Yeşim Gürer'in koordinatörlüğünü yaptığı bu bölüm, İstanbul'da İş Bankası kulelerinin altındaki kocaman bir salonda konserler düzenliyor. Yerli ve yabancı sanatçıları sahneye çıkarıyor. Tiyatro oyunlarının sahnelenmesine imk n veriyor. 
Bileti satın alabilenler sekiz yüz kişilik salonu dolduruyor. "Bilet alabilenler" diyorum. Çünkü bu gösterilerin meraklısı o kadar çok ki, bilet bulmak marifet. Ben İş Bankası görevlilerinden Nilgün Baykara'nın yardımı ile bulabildiğim biletle bu sezonun son gösterisi "Romeo ve Jülyet"i izledim. 

'İş Sanat' iyi şeyler yapıyor 
İspanya'nın en başarılı sahne topluluklarından biri olan "Nuevo Balet Espanol"u, sahneye çıkan 12 dansçısı, 6 müzisyeni ve sahne gerisindeki çok sayıdaki elemanı ile İstanbul'a getirmek büyük ve pahalı bir iş. Bu tür sanat olaylarını, arkasında parasal destek yok ise, bilet fiyatı ile Türkiye'de izlemek imk nsız. 
Carlos Rodrigez ve Angels Rojas tarafından oluşturulan "Nuevo Balet Espanol" grubu, klasik "Romeo ve Jülyet" hik yesini, İspanyol müziği ve İspanyol dansları eşliğinde farklı bir yorumla sahneledi. Müzik ve danslar olağanüstü idi. 
Beşinci yılını tamamlayan İş Sanat'ın geçen mevsimki programında sahne alan "Ali Poyrazoğlu Tiyatrosu" da büyük ilgi gördü. 

"Ak Sanat" 12 yaşında 
Akbank'ın desteği ile 1993 yılından bu yana faaliyetini sürdüren Ak Sanat da 12 yıldır değişik alanlarda etkinliklerini sürdürüyor. Derya Bigalı'nın yönettiği İstiklal Caddesi'ndeki Akbank Kültür Sanat Merkezi'nde geçen mevsim Prodüksiyon Tiyatrosu, Yeni Kuşak Tiyatrosu, Çocuk Tiyatrosu oyunları sergiledi, altı sergi açıldı. Canlı müzik konserleri verildi. Akbank Oda Orkestrası, Cemal Reşit Rey ve Kadıköy Halk Eğitimi Merkezi'nde düzenli olarak konserler verdi. Akbank Caz Festivali gerçekleştirildi. 
Bankalarımızın sanat olaylarını ve sanatçıları desteklemesi çok önemli. Bir dönem çok sayıda bankamız sanatı ve sanatçıyı destekliyordu. Kriz sonucu, sanatı ve sanatçıyı destekleyen banka sayısı azaldı. 
Akbank'ın ve İş Bankası'nın bu sanata ve sanatçıya gösterdiği ilgi bu bakımdan çok önemli. İnşallah destekleri devam eder. Başka bankalarımız da sanatı ve sanatçıyı destekleme imk nı bulur. 

Düzeltme Ayşe Hanım Teyzem ile ilgili dünkü yazımda, "kalemim kaymış". Hollanda yerine iki defa Belçika'dan söz etmişim. Halkoylamasını Hollanda yerine Belçika'da yaptırmışım. Sabah, gazetede yayımlanan yazımı okuyunca "ter bastı". Okuyucularımdan özür dilerim. 



</TEXT>
</DOC>
