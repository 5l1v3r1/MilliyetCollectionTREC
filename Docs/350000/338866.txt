<DOC>
<DOCNO> 338866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko28.html </URL>
<DATE> 2005/05/02/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
TİM Başkanı, akaryakıt vergilerinde indirim istedi... 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, girdi maliyetlerinin önemli bir kısmını oluşturan petrol ürünlerinden alınan vergilerin indirilmesini istedi. 
     Satıcı, nisan ayı ihracat rakamlarını açıklamak üzere düzenlediği basın toplantısında, girdi maliyetlerinin yüksekliğinden yakındı. Satıcı, üretim girdileri içerisinde akaryakıt, fuel oil gibi sanayide oldukça önemli olan kalemlerin fiyatlarının dünya ham petrol fiyatlarından doğrudan etkilendiğini belirtirken, ocak ayında serbest piyasaya geçişle akaryakıtın ucuzlayacağı beklentisinin de sonuçsuz kalmasıyla üreticinin yüksek oranda maliyet ödemek zorunda kaldığını ifade etti. 
     Akaryakıt fiyatının yüzde 80’e yakınının vergiden oluştuğunu anlatan Satıcı, "Petrol fiyatları ciddi olarak gerilese, nakliye masrafları ucuzlasa, dağıtım ve bayi karları minimuma inse bile, bütün bu indirimler toplam fiyatın ancak beşte birlik bölümünü etkileyecektir" dedi. 
     Benzinin litresinin ABD’de 0.5 dolar, Almanya’da 1.23 euro Türkiye’de ise 1.40 Euro olduğunu ifade eden Satıcı, Türkiye’deki fiyatların sanayileşmiş ülke fiyatlarının çok üzerinde olduğunu söyledi. Satıcı, "Dolayısıyla girdi maliyetlerimizin önemli bir kısmını oluşturan petrol ürünlerinde vergiler indirilmelidir. Böylelikle hem üreticilerimiz desteklenmiş hem de kayıt dışılığın önüne geçilmiş olacaktır. En önemli mücadelemiz kayıt dışı ekonomiyle mücadele olmalıdır. Bizi yiyip bitiren bu kayıt dışılıktan kurtulmak zorundayız" dedi. 
     
     TEKSTİLDEKİ KDV SORUNU 

     İstihdam üzerindeki vergi baskısının hem ciddi istihdam sorununa yol açtığını hem de sosyal barışı tehdit eder hale geldiğini söyleyen Satıcı, tekstil ve konfeksiyon sektöründe yaşanan sorunlara dikkat çekti. Bu konuda çeşitli dernek ve sivil toplum örgütlerinin birlikte hareket ettiğini ifade eden Satıcı, "Elbette bütün sektörlerimiz gözbebeğimizdir. 
     Fakat bu sektörler içerisinde istihdam ve katma değer bakımından son derece önemli olan tekstil ve konfeksiyon sektörümüzü gözden çıkarmak gibi bir lüksümüz yoktur, olamaz" dedi. 
     TİM’in tekstilde KDV indirimini ilk isteyen ve destekleyen kurum olduğunu belirten Satıcı, sonradan ortaya çıkan bazı kurumların tekstil sektörünü zan altında bırakan beyanatlar vererek kamuoyunu yanılttıklarını savundu. 
     Satıcı, tekstil ve konfeksiyon sektörünün Türkiye’nin üretim ve ihracatındaki rolü dikkate alınarak bu konuda çok daha hassas olunması gerektiğini anlattı. 
     Türkiye’nin başta tekstil ve konfeksiyon sektörleri olmak üzere emek yoğun sektörlerin istihdam potansiyeline hala muhtaç olduğunu ifade eden Satıcı, "Yapmamız gereken, tüm gücümüzle emek yoğun sektörlerimizin geçirmekte oldukları değişim ve dönüşümde azami derecede desteklemektir. Üstelik emek yoğun sektörlerimiz ülkemize önemli miktarda döviz kazandırdığı gibi yurt içinde de ekonomik ve sosyal dengenin sağlanmasına büyük katkıda bulunmakta, istihdam yükünün büyük bir bölümünü kendi başına karşılamaktadır" dedi. 
     
     "İHRACATÇI KAR PAYINDAN ÖDÜN VERİYOR" 

     Satıcı, girdi maliyetleri üzerindeki yüksek vergi oranları konusunda henüz birşey yapılmadığını, ihracatçının kar payından ödün vererek gerçekleştirdiği ihracat rakamlarının ülke ekonomisinin gelişimi içerisinde çok önemli bir yer tuttuğunu söyledi. Satıcı, "Nisan ayında toplam 22 sektör arasında üç sektörün birden, aylık bazda ihracat azalması yaşaması uyarılarımızda ne kadar haklı olduğumuzu bir defa daha göstermiştir" dedi. Satıcı, demir ve demir dışı metaller ihracatının yüzde 3.7, tütün ihracatının yüzde 65.8 ve deri ve deri mamulleri ihracatının da yüzde 5.4 oranında azaldığına dikkat çekti. 
     
     DIŞ TİCARETİ ETKİLEYECEK UNSURLAR 

     Satıcı, dış ticareti doğrudan etkileyen euro dolar paritesinin uluslararası siyasi ve ekonomik gelişmelerin de etkisiyle inişli çıkışlı bir seyir izlediğini anımsattı. 
     Mayıs ayında ABD ekonomisine ilişkin beklentiler ve Fransa’daki referandumun dış ticarette belirleyici unsurlar olacağına işaret eden Satıcı, "Bu durumda hem dış ticaretimizi yönetenlerin hem de dış ticaret firmalarımızın politikalarını daha dikkatli bir biçimde ayarlamaları gerekmektedir" dedi. 
     
     "AB İLE MÜZAKERE ÇELİK GİBİ SİNİR SİSTEMİ GEREKTİRİYOR" 

     Satıcı, AB ile müzakerelere oturmanın çelik gibi sinir sistemi gerektirdiğini belirtirken, siyasi iradenin soğukkanlılığı kadar Türk kamuoyunun hissiyatının da büyük önem taşıdığını vurguladı. 
     
</TEXT>
</DOC>
