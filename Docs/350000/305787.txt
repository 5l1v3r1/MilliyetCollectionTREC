<DOC>
<DOCNO> 305787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko39.html </URL>
<DATE> 2005/01/12/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Tüpraş'ın zammı kafaları karıştırdı 
</HEADLINE>
<TEXT>

     TÜPRAŞ, benzin toptan fiyatlarını yüzde 11.6-12.0 oranında, fuel-oil fiyatını da yüzde 7.5 oranında artırdı. Rafineri fiyatının bir düşürülüp bir artırılması kafaları karıştırdı. Yeni fiyatlar yarından itibaren geçerli olacak. 
     Tüpraş'dan yapılan açıklamada, Tüpraş'ın ürün fiyatlarını, 1 Ocak 2005 tarihinde yürürlüğe giren 5015 sayılı Petrol Kanununun öngördüğü şekilde, serbest piyasa koşulları ve yeni otomatik fiyatlandırma sistemine göre belirlediği hatırlatıldı. 
     Açıklamada, ''CIF Akdeniz benzin ve fueloil fiyatlarında, değerlendirme süresi içinde yüzde 3'den fazla artış görüldüğünden, Tüpraş'ın söz konusu ürünler için fiyatlarını yeniden belirlediği'' ifade edildi. 
     Benzin ve 6 numaralı fueloil pompa fiyatlarının ise akaryakıt dağıtım kuruluşları tarafından belirleneceği kaydedildi. 
     Vergiler hariç, İzmit Rafinerisi çıkışlı toptan satış fiyatları ise yarından geçerli YTL olarak şöyle 
     

ÜRÜN ESKİ YENİ FARK YTL Süper benzin YTL M3 365,36 409,25 43,89 K.benzin YTL M3 375,75 421,30 45,55 K.benzin 98 OKT 397,37 443,46 46,09 Fuel oil-6 YTL TON 195,91 210,63 14,72      
     GEÇEN HAFTA DÜŞÜRDÜ 

     Geçtiğimiz hafta İzmit rafinerisi çıkışlı benzin fiyatlarını yüzde 4,6-4,7, altı numaralı fuel oil fiyatı ise yüzde 9 düşürülmesinin ardından, vatandaşlardan indirimin pompaya yansımadığı tepkileri yükselirken, akaryakıt bayileri, vergilerde bir değişiklik olmadığından rafinerinin yaptığı indirimi olduğu gibi pompaya yansıtamayacaklarını açıklamışlar, sınırlı indirimler yapmışlardı. 
     Bugün Tüpraş'ın rafineri çıkış fiyatını artırması, vatandaşın kafasında, 'Şimdi benzin pompa fiyatı kaç lira olacak Geçen haftaki indirim iyi mi oldu, kötü mü ' gibi sorular oluşturdu. 
     
     AKARYAKITÇILAR KAOS OLUŞTU 

     5015 sayılı Petrol Piyasası Kanunu'nun yürürlüğe girmesi ve Otomatik Fiyatlandırma Mekanizması Kararnamesi'nin 1 Ocak 2005 tarihi itibariyle yürürlükten kalkması ile birlikte akaryakıt sektöründe bir fiyat kaosu oluşmaya başladığı ileri sürüldü. 
     Petrol Ürünleri ve İşverenler Sendikası PÜİS ve Türkiye Akaryakıt Bayileri Petrol ve Gaz Şirketleri İşveren Sendikası'ndan TABGİS yapılan ortak açıklamada, ''Rafineri direkt tüketiciye hitap eden bir kuruluş değildir ve fiyat konusunda ahkam kesmesi de doğru değildir'' denildi. 
     Açıklamada, TÜPRAŞ'ın rafineri çıkış fiyatlarında yaptığı indirimin vergisiz fiyatlar olduğu ve rafineri satış fiyatıymış gibi algılandığı, bunun üzerine bayiler ile tüketicilerin karşı karşıya kaldığı ve kavgaya varan münakaşalar yaşandığı kaydedildi. 
     Rafineri fiyatının üzerine vergiler bindikten sonra ortaya çıkan nihai pompa fiyatındaki indirimin rafineri indirimiyle aynı seviyede olmadığının vurgulandığı açıklamada, şu görüşlere yer verildi 
     ''Sayın Hüsamettin Danış, sanki karlarından fedakarlık ederek veya çok rantabl çalışarak fiyat indirimi yapmış gibi bir hava yaratmaktadır ki, böylesine deneyimli bir bürokrata uygun bir davranış değildir. Biz şimdi TÜPRAŞ'tan ilerde fiyatlar arttığı dönemde de, fiyatlara zam yaptık şeklinde bir açıklama yapmasını bekliyoruz. Bu konuda PÜİS, TABGİS, POAŞ ve büyük dağıtıcı kuruluşlar fikir birliği içinde olup aynı rahatsızlığı duymaktadırlar. 
     Rafineri direkt tüketiciye hitap eden bir kuruluş değildir ve fiyat konusunda ahkam kesmesi de doğru değildir. Bu konuda EPDK'yı ayrıca göreve çağırıyoruz.'' 

     
</TEXT>
</DOC>
