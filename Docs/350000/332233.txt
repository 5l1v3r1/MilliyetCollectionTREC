<DOC>
<DOCNO> 332233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonsiy10.html </URL>
<DATE> 2005/04/11/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Erdoğan "Ekonomiyi bildiğini zanneden cahiller var" 
</HEADLINE>
<TEXT>

     AKP Genel Başkanı ve Başbakan Recep Tayyip Erdoğan, Türkiye'nin yüzde 9.9'luk büyüme hızıyla dünyada birinci sırada olduğunu belirterek, "Ekonomiyi çok bildiğini zanneden ekonomi cahilleri var, 'Türkiye'nin borcu çok' diyorlar. ABD ve Japonya'nın da borcu çok ama dertleri, problemleri yok" dedi. 
     Erdoğan, partisinin Gençlik Kolları 1. Olağan Kongresi'nde yaptığı konuşmada, Türkiye'nin, "AKP'nin açtığı ufukla" dünyadaki gelişmeleri iyi okuyarak, iyi analiz ederek gücünün farkına vardığını söyledi. 
     Devletin bütün birimleri arasındaki ahenk ve uyumun, ülkenin itibarına itibar kattığını savunan Erdoğan, şöyle konuştu 
     "Şunu gördük ki, devlet ahenk içinde olursa toplum da o ahengi, o kardeşlik iklimini solumaya başlıyor. Bizim yaptığımız şey, yeni bir şey değildi. Yeni bir iklim, yeni bir dizayn oluşturmadık. Bunu yapsak zaten eşyanın tabiatına, insanın yaradılışına ve toplumun ortak vicdanına aykırı olurdu. Biz ne yaptık Milletimizin zaten var olan kardeşlik ve ahenk içindeki yaşama üslubunu bir siyaset üslubuna dönüştürdük. Yani bizim siyaset üslubumuz, milletimizin hayat ve medeniyet üslubudur. 
     Seçimden aldığımız sonucu, milletimizin başarısı olarak değerlendirdik. Krizden kurtuluşu, milletin başarısı olarak gördük. Başarılarımızın başımızı döndüremeyeceğini söyledik. 
     Türkiye ekonomik krizden sonra, büyümede eğer 9.9'u yakaladıysa bu milletin zaferidir. Şu anda Türkiye, büyüme hızında dünyada birincidir. Çin 9.1... Türkiye 9.9 ile birinci. Bu hemen gelip geçilecek bir konu değildir. Bununla halkımın ve işadamlarımızın motivasyonu devam ediyor. Geldiğimizde gecelik faizler, yüzde 7-8 binlerdeydi. Nominal faiz yüzde 70'di. Şimdi 17... Nereden nereye geldik. Enflasyon yüzde 34'tü, şimdi 9 civarında, nereden nereye 
     Ekonomiyi çok bildiğini zanneden ekonomi cahilleri var, 'Borcumuz çok diyorlar'. Borcumuz, geldiğimizden daha fazla, doğrudur... ABD ve Japonya'nın da borcu çok ama dertleri, problemleri yok... 
     Borç, sizin Gayri Safi Milli Hasıla'ya olan oranla alakalıdır. Biz geldiğimizde bu yüzde 78'di, şimdi yüzde 63.5. Bu, yüzde 60'ın altına düştüğünde Mastrich kriterlerini yakalamış oluyorsunuz. Türkiye, her geçen gün iyiye gidiyor. Bizim '3Y' kuralımız var. Yolsuzluk, yoksulluk, yasakların kaldırılması. Bu yolda devam ediyoruz." Başbakan Erdoğan, partisinin Gençlik Kolları 1. Olağan Büyük Kongresi'ne eşi emine Erdoğan ile birlikte katıldı. Başbakan Erdoğan'ın konuşması sırasında, partili gençler sık sık slogan attılar. 
     Kongreye, Çin, KKTC, Yunanistan, Hollanda, İngiltere, Makedonya, Filistin, Suriye, Azerbaycan, İran, Küba ve Kazakistan'dan da temsilciler katıldı. 
     Gençlik Kolları Genel Başkanı Zelkif Kazdal, yeniden aday olmazken, Mehmet Mesut Ballı ile Hakan Tütüncü başkanlık divanına adaylık başvurusunda bulundular. 
     Başvuru süresinin dolmasının ardından, Mehmet Mesut Ballı, divana verdiği dilekçe ile adaylıktan çekilirken, Ballı'nın adaylığını destekleyen bir grup partili genç, salondan ayrıldı. 
     
</TEXT>
</DOC>
