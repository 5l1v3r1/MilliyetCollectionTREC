<DOC>
<DOCNO> 320097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur19.html </URL>
<DATE> 2005/03/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Antalya'da 4 bin 344 şişe sahte rakı ele geçirildi 
</HEADLINE>
<TEXT>

     Antalya'da bir kamyonda 4 bin 344 şişe sahte rakı ele geçirildi. 
     Jandarma Merkez Komutanlığı'ndan yapılan yazılı açıklamaya göre, bir ihbarı değerlendiren jandarma, Emniyet Müdürlüğü Kaçakçılık ve Organize Suçlar Şubesi ekipleriyle birlikte hareket ederek, Isparta-Antalya karayolu, Yeşilkaraman Köyü civarında, M.D.B'nin kullandığı 79 AC 993 plakalı kamyonu durdurdu. Kamyonda yapılan aramada, boş sebze ve meyve kasalarının altına gizlenmiş 362 kolide 4 bin 344 şişe 70'lik sahte rakı bulundu. Kamyon sürücüsü M.D.B. gözaltına alındı. 
     Antalya'da faaliyet gösteren bir alkollü içki üreten şirketin eksperlerince yapılan incelemede, şişedeki içkilerin metil alkol içerdiği ve sahte oldukları belirlendi. 
     Yetkililer, içkilerin ne olduğunun ise daha ayrıntılı laboratuvar incelemesine tabi tutularak saptanacağını kaydettiler. 
     Jandarma yetkilileri, sanık M.D.B'nin ifadesinde, sahte rakı kolilerinin, Gebze'den bir başka kamyondan yüklendiğini söylediğini bildirdiler. 
     Sanığın, ''İçkileri götüreceğim adresi Antalya TEDAŞ Kavşağı'na geldiğimde telefonla arayarak bildireceklerdi. Kamyondaki içkilerin sahte rakı olduğunu bilmiyordum'' dediği öğrenildi. 
     Yetkililer, kamyon sürücüsü M.D.B'nin daha önce de Manavgat İlçesi'nde, sahte rakı naklederken yakalanarak, gözaltına alındığını açıkladılar. 

     
</TEXT>
</DOC>
