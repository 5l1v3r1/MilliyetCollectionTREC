<DOC>
<DOCNO> 336232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonspo22.html </URL>
<DATE> 2005/04/23/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Şahin Şampiyonlar Ligi finali ile ilgili herhangi bir aksaklık yok... 
</HEADLINE>
<TEXT>

     İstanbul Olimpiyat Oyunları Hazırlık ve Düzenleme Kurulu HDK Toplantısı'na başkanlık eden Devlet Bakanı ve Başbakan Yardımcısı Mehmet Ali Şahin, 25 Mayıs'ta Atatürk Olimpiyat Stadı'nda yapılacak Avrupa Şampiyonlar Ligi finali öncesinde herhangi bir sıkıntı olmadığını söyledi. 
     Ataköy Olimpiyatevi'ndeki toplantı öncesi basın mensuplarına açıklama yapan Mehmet Ali Şahin, çok sık olarak kurul toplantısı yaptıklarını vurgulayarak, ''Demirbaş gündem maddemiz Atatürk Olimpiyat Stadı çevre düzenlemeleri ve 25 Mayıs'ta yapılacak Avrupa Şampiyonlar Ligi final maçı hazırlıkları. Çalışmalar hakkında sorumlu arkadaşlarımızdan sık sık bilgi alıyorum. Herhangi bir aksaklık şu anda yok'' dedi. 
     UEFA yetkililerinin de zaman zaman Türkiye'ye gelip değerlendirme yaptıklarını kaydeden Şahin, ''Bizden sadece gümrükler ve havalimanında kendilerine kolaylıklar gösterilmesini istediler. Bu konuda ilgili bakanlıklar olan hem İçişleri Bakanlığı, hem de Devlet Bakanı Kürşad Tüzmen ile görüştük. Kendilerine her türlü kolaylığı göstereceğiz'' diye konuştu. 
     Şahin, bağlantı yollarıyla ilgili asfalt çalışmasının yağmur nedeniyle yapılamadığını da dile getirerek, şöyle devam etti 
     ''İstanbul Büyükşehir Belediye Başkanı Kadir Topbaş geçici de olsa Avrupa Şampiyonlar Ligi Kupası'nı aldığına göre, şimdi daha da hızlı bir şekilde ve 24 saat çalışarak gereğini yapacaktır. Bildiğim kadarıyla herhangi bir problem yok, varsa da kısa sürede bunu ortadan kaldırabiliriz.'' 
     
     ''TÜRKİYE KUPASI FİNAL MAÇI PROVA OLUR'' 
     Türkiye Kupası'nda finale iki güzide kulübün kaldığını vurgulayan Şahin, 11 Mayıs'taki bu karşılaşmanın Avrupa Şampiyonlar Ligi final maçı öncesi güzel bir prova olacağını söyledi. 
     Şahin, Fenerbahçe ile Galatasaray'ın finalde eşleşmesinin güzel olduğunu da kaydederek, ''Sanıyorum stat tıka basa dolar. Böylece 25 Mayıs öncesi güzel bir prova olur. Eksiklik, aksaklık varsa görmüş oluruz. Bu da bizim için güzel bir rastlantı oldu'' dedi. 
     
     ARJANTİNLİ MİNİK FUTBOL YILDIZI 
     Şahin, Arjantin'den 23 Nisan Ulusal Egemenlik ve Çocuk Bayramı etkinliklerine katılmak üzere İstanbul'a gelen minik futbol yıldızı Erik Lamela ile de görüştü. 
     Atatürk Olimpiyatevi'ne girişi sırasında River Plate'in altyapısında oynayan 12 yaşındaki geleceğin yıldızı Erik ve babası Jose Lamela ile sohbet eden Şahin'in, ''Büyüyünce kime benzemek istersin '' sorusuna Erik, ''Maradona'' yanıtını verdi. 
     Şahin, minik futbolcuya Türk Bayrağı biçimindeki rozeti takıp, ''Seni şimdiden milli takıma almış olduk'' diye espri yaptı. 
     Lamela'nın babasıyla da konuşan Şahin, oğlunu en iyi biçimde yetiştirmesini öğütlerken, genç yıldızın futbolda en iyi yere gelmesi dileğinde bulundu. 
     Şahin, minik futbolcudan da topla birkaç hareket yapmasını ve not vereceğini söylerken, daha sonra başarılı bir biçimde top sektiren Erik Lamela'yı alkışladı. 
     Erik ile görüşen Gençlik ve Spor Genel Müdürü Mehmet Atalay ise, bu genç yeteneği futbol dünyasının çok erken kazandığını belirterek, ''İnşallah uzun yıllar futbol oynar ve dünya yıllarca bu delikanlıyı izler'' dedi. 
     
</TEXT>
</DOC>
