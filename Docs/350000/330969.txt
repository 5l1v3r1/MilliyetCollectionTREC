<DOC>
<DOCNO> 330969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/spor/spo09.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'de tam gaz 
</HEADLINE>
<TEXT>


Türkiye Ralli Şampiyonası'nda yeni sezonun ilk startı hafta sonunda İzmir'de verilecek 


Heyecan fırtınası Ege'den start alıyor. Türkiye Ralli Şampiyonası'nda 2005 sezonunun ilk yarışı olan Castrol Ege Rallisi hafta sonunda İzmir'de yapılacak. 
Fiat , Ford, Hyundai, Renault ve Opel gibi güçlü fabrika takımlarının ilk kez bu kadar fazla sayıda otomobille katılacağı Ege Rallisi'nde WRC'lerin hesaplaşmasına sahne olacak, Ford ile Hyundai arasında belki de sezonun son yarışına kadar sürecek nefes kesen bir rekabet yaşanacak. 1600 grubunda ise bu sezon bambaşka bir heyecan yaşanacak. Ralli parkurlarının usta isimleri, Opel'in yeni transferi 2004 yılı İngiltere şampiyonu David Higgins ile zorlu klasman savaşına girişecek. 
Yaklaşık 60 aracın katılacağı Castrol Ege Rallisi Cumartesi günü Kipa Balçova önünden verilecek startla başlayacak. Ekipler iki gün sonunda 137 km'si özel etap olan yaklaşık 333 km uzunluğundaki asfalt parkuru geçecekler. Ralli merkezi olarak Hotel Princess kullanılırken, ekipler servis alanı olarak, Kipa Balçova' daki alandan yararlanacaklar. Balçova, Seferihisar, Güzelbahçe ve Limontepe güzergahlarında gerçekleştirilecek olan rallide, 10 özel etap geçişi yapılırken, Seferihisar çöplüğünün içinden geçen Beyler özel etabı yerine Tırazlı ve Çamtepe özel etapları yer alacak. EOSK tarafından hazırlanan parkurda, ekipler ilk gün sonunda toplam 6 etap geçerek, rallinin 190 km' lik bölümünü geride bırakacak.İkinci gün sabahın erken saatlerinde parkura çıkan ekipler, 10 Nisan 2005 Pazar günü saat 13.00' da Kipa Balçova' da finiş görecek. Kipa Balçova ve Hotel Princess' in katkılarıyla gerçekleşecek Castrol Ege Rallisi, 10 Nisan Pazar günü saat 17.00' de Hotel Princess' deki ödül töreniyle sona erecek. 

2005 RALLİ TAKVİMİ 
09 - 10 Nisan Ege Rallisi 
07 - 08 Mayıs Pirelli Rallisi 
09 - 10 Temmuz Yeşil Bursa Rallisi 
13 - 14 Ağustos Hitit Rallisi 
09 - 11 Eylül Fiat Rallisi 
24 - 25 Eylül Kocaeli Rallisi 


</TEXT>
</DOC>
