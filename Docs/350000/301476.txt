<DOC>
<DOCNO> 301476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/spor/spo04.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hayır diyemedim' 
</HEADLINE>
<TEXT>


Daha önce takım çalıştırmayacağını belirten Teknik Direktör Şenol Güneş dün 3.5 yıllık sözleşmeye imza attı 


Tazminat maddesi yok 
BORDO - Mavililer'de yeni Şenol Güneş dönemi dün resmen başladı. Mehmet Ali Yılmaz Tesisleri'nde altı ayı opsiyonlu olmak üzere 3.5 yıllık sözleşmeye imza koyan Güneş'in yıllık 750 bin dolar alacağı öğrenildi. Futbol A.Ş.'nin başında bulunacak olan Şenol hocanın sözleşmesinde tazminat maddesi bulunmadığı ifade edilirken, yardımcılıklarını da İhsan Derelioğlu, Orhan Çıkırıkçı ve Bilal Çetinkaya üstlenecek. 

'Transfer olacak' 
YURT dışı dahil her teklifi geri çevirdiğine dikkat çeken Güneş, "Takım çalıştırmayı düşünmüyordum. Ancak konu Trabzonspor olunca hayır diyemedim" dedi. Göreve başlarken hiçbir söz vermediğine de dikkat çeken tecrübeli çalıştırıcı, şöyle devam etti "İlk altı ay sahada olacağım ve profesyonel takımla ilgileneceğim. Bu süreçte transferimiz olacak. Bu takım, 3-4 futbolcu alındığında harika olur." 

Güneş'in kariyeri 
1987-88 Trabzonspor 
1988-91 Boluspor 
1991-92 İstanbulspor 
1992-97 Trabzonspor 
1997-98 Antalyaspor 
1998-99 Sakaryaspor 
2000-04 Milli Takım 

Trabzon Ali'nin peşinde 

İbrahim Ege önerisi 
TRABZONSPOR, Şenol Güneş'e imza attırmasının ardından transfer için kolları sıvadı. Bordo - Mavililer, Gençlerbirliği'nden Ali Tandoğan ile Gaziantepspor'dan İlhan'ı listelerine aldı. Sağ kanatta görev yapan iki futbolcudan birini takıma kazandırmak isteyen Bordo - Mavililer'in öncelikli olarak takası düşündüğü ifade edildi. 

El Saka da sırada 
KARADENİZ ekibinin, Ali'ye karşılık Gençlerbirliği'ne İbrahim Ege'yi önereceği, öğrenildi. Kırmızı - Siyahlılar'dan El Saka için de girişimlerin sürdüğü belirtildi. İlhan için de Antep'e takas önerisinde bulunacağı ifade edilirken, İlhan ise, "Bonservis sorunum çözülürse, Galatasaray'a transfer olacağım" diyerek, gönlünde yatan aslanı ortaya koydu. 

Aktuğ'un ilk icraatı 

Başkan sözünü tuttu 
SEÇİMİ kazanarak Trabzonspor camiasında güven tazeleyen Başkan Atay Aktuğ, ilk icraatını, Şenol Güneş'i yeniden takıma kazandırmakla yaptı. Kongre üyelerine verdiği sözü tutan Aktuğ, "En önemli transferimizi gerçekleştirdik. Şenol Güneş ile anlaştığımız için mutluyuz" diye konuştu. 

'Sıra transferde' 
GÜNEŞ'İN takıma geçmesinin ardından çalışmalarının süreceğini de vurgulayan Atay Aktuğ, "Çok önemli projelerimiz var. O projeleri tek tek hayata geçireceğiz" ifadesini kullandı. Bordo - Mavili kulübün patronu, "Şimdi de transferi gerçekleştirip, kusursuz bir takım olacağız" dedi. 


</TEXT>
</DOC>
