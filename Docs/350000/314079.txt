<DOC>
<DOCNO> 314079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun40.html </URL>
<DATE> 2005/02/10/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
FBI Başbakan doğalgaz zehirlenmesinden öldü 
</HEADLINE>
<TEXT>

     Amerikan Federal Soruşturma Bürosu FBI , eski Gürcistan Başbakanı Zurab Jvanıya'nın ölümüne doğalgaz zehirlenmesinin neden olduğunu açıkladı. 
     Tiflis'te Jvanıya'nın ölüm nedenlerini araştıran FBI heyeti başkanı Bryan Palmen, yaptığı açıklamada, Gürcü uzmanlar tarafından daha önce yapılan araştırmanın sonuçlarına katıldıklarını kaydetti. 
     Jvanıya'nın öldüğü evden toplanan bazı parçaların ABD'deki FBI laboratuvarlarında inceleneceğini ifade eden Palmen, buradan çıkacak sonuçları da Gürcü meslektaşlarına aktaracaklarını söyledi. 
     Bu arada, Gürcistan muhalefetindeki Sağ Parti lideri David Gamkrelidze, Jvanıya'nın ölüm nedenlerinin araştırılması için parlamento bünyesinde araştırma komisyonu kurulmasını istediklerini kaydetti. 
     Gamkrelidze parlamento oturumunda yaptığı açıklamada, ''kamuoyunun, Jvanıya'nın ölümüne ilişkin açıklanan araştırma sonuçlarını inandırıcı bulmadığını'' söyledi. 
     Jvanıya'nın ölümünün hemen ardından yapılan açıklamaların şüphelere yol açtığını ifade eden Gamkrelidze, ''eski başbakanın doğalgaz zehirlenmesi ya da başka nedenden dolayı mı öldüğünün halen merak konusu olduğunu'' kaydetti. 
     Gamkrelidze, kurulmasını istedikleri komisyonda Jvanıya'ya yakınlığıyla bilinen milletvekillerinin de yer alması gerektiğini söyledi. 
     
     ''GÜVENLİK BİRİMLERİNE İNANIYORUM'' 
     Muhalefetin, Jvanıya'nın ölümüyle ilgili ortaya attığı iddialara yanıt veren Cumhurbaşkanı Mihail Saakaşvili, ''Gürcü güvenlik birimleri tarafından yapılan araştırmanın sonuçlarına inandığını'' kaydetti. 
     Saakaşvili eski başbakanın, ''çok yakın dostu olduğunu'' belirterek, ölümüyle ilgili yapılan testlere büyük önem verdiğini, ortaya çıkan sonuçların ABD Başkanı George Bush ve Senato tarafından da kabul gördüğünü ifade etti. 
     Gürcistan'ın eski başbakanı Jvanıya'nın, 3 Şubat'ta Tiflis'teki Saburtalo semtinde misafir kaldığı arkadaşının evinde doğalgaz zehirlenmesi sonucu öldüğü açıklanmıştı. 
     
</TEXT>
</DOC>
