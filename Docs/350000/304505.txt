<DOC>
<DOCNO> 304505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonyas14.html </URL>
<DATE> 2005/01/07/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Beyzbol sopasıyla vatandaşı döven savcı görevinden alındı 
</HEADLINE>
<TEXT>

     Eda BERKBAYRAK LİTVANYA, DHA 

      LETONYA'nın Saldus kentinde Noel yortusu kutlamaları sırasında beyzbol sopasıyla bir vatandaşı döven Savcı Juris Jekabsons görevinden alındı. Savcı, vatandaşa beyzbol sopasıyla eğitim verdiğini iddia etti. 
     Saldus'un işlek caddelerinden birinde 26 Aralık gecesi evine giderken yaya geçidinden geçen Stanislav Gurelski, bu sırada bir arabanın hızla üzerine doğru geldiğini farketti. 
     Son anda durabilen aracın sürücüsü Juris Jekabsons arabadan çıkarak Gurelski ile tartışmaya başladı. Tartışma karşılıklı hakaretlere dönüştü. Bunun üzerine tam bir beyzbol tutkunu olan Savcı Jekabsons arabasında bulundurduğu beyzbol sopasını alarak Gurelski'yi feci şekilde dövdü. Çevre sakinlerinin müdahalesiyle Savcı Jekabsons'ın elinden zor kurtarılan Gurelski hastaneye kaldırıldı. Hastanede Gurelski'nin başında darp izleri tespit edildi. 
     Olaydan iki saat sonra polis, Savcı Jekabsons'u gözaltına alarak doktor kontrolünden geçirdi. Savcı Jekabsons'un kanında 0.42 promil alkol tespit edildi. Genel Savcılık tarafından Juris Jekabsons hakkında soruşturma açıldı. Juris Jekabsons savunmasında Gurelski'nin kendisine el hareketi yaptığını iddia ederek, bu nedenle ona bir ders verdiğini dile getirdi. Gurelski ise bu iddiayı reddetti. Soruşturma sonunda suçlu bulunan Juris Jekabsons, Letonya Genel Savcısı Janis Maizitis tarafından dün görevinden alındı. 
     
</TEXT>
</DOC>
