<DOC>
<DOCNO> 305813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy22.html </URL>
<DATE> 2005/01/12/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Iraklı Bakan Delil bulursak PKK ilişkisi olan partileri seçime almayız 
</HEADLINE>
<TEXT>

     Irak Dışişleri Bakan Yardımcısı Hamid El Bayati, Irak'ın kuzeyinden kaynaklanan terör tehdidinin sona erdirilmesi yönünde uzun dönemli bir işbirliğinin temelini attıklarını söyledi. 
     El Bayati, CNN TÜRK'e verdiği demeçte, dün Ankara'da terör örgütü PKK KONGRA-GEL'in Irak'ın kuzeyinden bertaraf edilmesine yönelik, Türkiye, Irak ve ABD arasında yapılan üçlü güvenlik toplantısına ilişkin değerlendirmelerde bulundu. 
     ''Uzun dönemli bir işbirliğinin temelini attık'' diyen El Bayati, bu işbirliğinin sadece planla sınırlı kalmayacağını belirterek, eyleme dönüşeceğine olan inancını dile getirdi. 
     Türkiye'nin, terör örgütünün Irak'ın kuzeyinden bertaraf edilmesi yönündeki beklentisine ilişkin soru üzerine El Bayati, Irak'ın kendi sınır güvenliğini tam olarak sağlayamadan terör tehditlerinin yok edilebileceği garantisini vermenin zor olacağını kaydetti. El Bayati, ''Kendimizi koruyabilsek komşularımızı da koruruz'' dedi. 
     Terör örgütüne yönelik askeri operasyona kadar yapılabilecek çok şeyin olduğunu ifade eden El Bayati, bu çerçevede Mahmur kampındaki Türk vatandaşlarının gönüllü geri dönüşlerine yardımcı olabileceklerini, ayrıca İnterpol'ün kırmızı bültenle aradığı kişiler hakkında işbirliği yapabileceklerini belirtti. 
     Suça karışmamış PKK'lılar için çıkarılacak bir affın süreci kolaylaştırabileceğini savunan konuk bakan yardımcısı, terör tehdidinin sona ermesine yardımcı olabilecek istihbarat paylaşımına da sıcak baktıklarını ifade etti. 
     El Bayati, Irak'ta seçime girecek partilerin arasında terör örgütü PKK ile ilişkisi olanların bulunduğunun hatırlatılması üzerine, Kürdistan Çözüm Partisi'nin seçim listelerinde yer aldığını belirterek, ''Bu partinin PKK ile ilişkisi olduğuna dair daha çok kanıta ihtiyacımız var. Eğer hukuki bir delil bulursak PKK ile ilişkisi olan bir grubun seçimlere katılmaması için gerekli işlemleri yaparız'' dedi. 
     
</TEXT>
</DOC>
