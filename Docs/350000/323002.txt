<DOC>
<DOCNO> 323002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur47.html </URL>
<DATE> 2005/03/11/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Müdür yardımcısı, öğrencisini taciz ettiği iddiasıyla gözaltına alındı 
</HEADLINE>
<TEXT>

     Ankara'nın Polatlı İlçesi Hikmet Uluğbey Yatılı İlköğretim Okulu Müdür Yardımcısı, öğrencisine tacizde bulunduğu iddiasıyla gözaltına alındı. 
     Alınan bilgiye göre, İlçeye 25 kilometre uzaklıkta bulunan yatılı ilköğretim okulunda eğitim gören 15 yaşındaki öğrenci, ailesine, Müdür Yardımcısı M.G'nin kendisine tacizde bulunduğunu söyledi. Bunun üzerine aile Cumhuriyet Savcılığı'na başvurarak, müdür yardımcısından şikayetçi oldu. Yapılan inceleme sonrasında M.G, güvenlik güçlerince gözaltına alındı. 
     Yetkililer, okuldaki taciz iddiasına ilişkin soruşturmanın sürdürüldüğünü bildirdiler. 
     Bir süre önce okulda denetim yapan Kaymakam Hüseyin Eker, aralarında 17 Ağustos Depremi sonrasında çeşitli illerden gelen toplam 250 çocuğun öğrenim gördüğü okuldaki olumsuz fiziki koşullar nedeniyle Müdür Yüksel Aydın ve Müdür Yardımcısı Yakup Doğan'ı görevden almış, Akif Dinç'i müdür vekili olarak atamıştı. Denetimlerde, okulda kaloriferlerin yanmadığı ve hijyen koşullarına uyulmadığı belirlenmişti. 
     
</TEXT>
</DOC>
