<DOC>
<DOCNO> 326142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/yasam/ayas.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Heykeli onarmam' 
</HEADLINE>
<TEXT>


Gökçek'in 'içine tükürdüğü' Periler Ülkesinde adlı heykel, 11 yıl sonra yerine döndü. Heykeli yapan Aksoy, "Tutulduğu kazan dairesinde kırılmış. Bakımını yaparım ama kırık elbette kalacak, o heykelin onuru" diyor 

Tuğba Akyol 

Ankara Belediye Başkanı Melih Gökçek'in "Böyle sanatın içine tükürürüm" diyerek Altınpark'tan kaldırttığı 'Periler Ülkesinde' adlı heykeli, mahkeme kararıyla yine aynı yere dikilen Heykeltıraş Mehmet Aksoy, şöyle diyor "Heykel 11 yıl belediyenin kazan dairesinde kaldı. Yıpranmış, kırılmış. Bakımını yapmak isterim ama o kırık elbette kalacak. Çünkü o kırık, heykelin onuru..." Ve Aksoy'la söyleşimiz sürüyor... 

'Periler Ülkesinde' mahkeme kararıyla yerine dikildi. Size haber verdiler mi 
Haberim yoktu. Tesadüfen öğrendim. Bir hafta kadar önce sessiz sakin yerine koyuvermişler heykeli. Bir arkadaşım söyledi. Orada bulunmayı, kendim yerleştirmeyi isterdim. Zahmet etmeyeyim diye herhalde, kendi kendilerine halletmişler, sağ olsunlar 

'Bana randevu vermedi' 
Mahkemenin karar verdiği tazminatı alabildiniz mi 
Kolay alınmıyor o paralar. İcraya verdik. Parça parça aldık. Zaten önemli değil para kısmı. İşin sembolik kısmı o. Melih Gökçek'in mahk m olması önemli. Davaları benim kazanmam önemli. Heykelin tekrar yerine konma kararı önemli. 

Sakıncası yoksa aldığınız tazminatı nereye harcadığınızı sorsam... 
Evde parti yaptık. Geç de olsa heykelimin itibarının iade edilmesini kutladık. 

Bu davanın bunca yıl sürmesi çok üzücü değil mi 
Hem de nasıl İlk andaki o, 'adalet yerini bulacak' heyecanınız 11 yılda sönüp gidiyor tabii. 'Sonunda hak yerini buldu' diyorsun ama geç kalmış bir şey bu. 

Dava sürecinde Melih Gökçek'le hiç karşılaştınız mı 
Hiç karşılaşmadık. Bu olay ilk olduğunda ben karşılıklı görüşmek istedim, aradım hatta. Ama randevu vermedi bana. Sonra benim de bu yönde çabam olmadı, onun da. Zaten mahkemeye de hiç gitmedim. 

'Azade korktu maalesef' 
Peki nasıl bir savunma yaptı Melih Gökçek ya da avukatı 
Çok net bilmiyorum ama "tüküreyim" sözünü kabul etmeyip heykele hakaret etmediğini, sırf kaldırtıldığını iddia etmişler. 

Heykeli, 'müstehcen bulunup' sizinkiyle kaldırtılan Azade Köker davacı olmadı mı 
Olmadı maalesef. Bu yüzden de çok kırgınım ona, konuşmuyorum. Çünkü bu benim kişisel davam değildi. Heykel sanatını korumak adına, onun da tepki göstermesi gerekirdi. "Tehdit alırım, korkuyorum" gibi laflar etti. "Sen Berlin'de yaşıyorsun, ben Ankara'da. Niye korkuyorsun " Ama o korktu maalesef. 

'Direkt tehdit almadım' 
Hiç tehdit aldınız mı 
Direkt bir tehdit almadım. Sadece bir kere Altınpark'ta çalışırken, 2-3 kişi geldi, kompresörü söndürdüler falan... Konuşmaya çalıştılar. Ben tekrar açtım. 

Türkiye'de bir heykeltıraş için hayli ünlü oldunuz. Ne tür tepkiler alıyorsunuz 
Yanıma gelenler benden yana. Hiç unutamadığım bir şey var ama... Heykel birkaç gün önce kaldırılmış, Ankara'da başka heykelin önünde kalakalmışım, ne düşünüyorsam. 2 başörtülü kız gelip, "Hepimizi aynı zannediyorsunuz ama değiliz, biz sizin eserlerinizi seviyoruz" dediler. Çok etkilenmiştim. Halkın o heykelle derdi yoktu. 

Heykel artık yerinde. Ama yarası beresi, kırığı, çıkığı var galiba. Onaracak mısınız 
Bakımını yapmayı, elden geçirmeyi istiyorum. İçim elvermiyor onun öyle durmasına. Ama o heykelin bir tarihi var, yaşadığı şeyler var. Bu yüzden o kırık kalacak, belli olacak tabii. Çünkü o kırık, o heykelin onuru... 

'Tasvip etmiyorum ama yapacak bir şey yok ' 

ANKARA Milliyet 
Ankara Büyükşehir Belediye Başkanı Melih Gökçek, 1994'te, "Böyle sanatın içine tükürürüm" diyerek müstehcen olduğu gerekçesiyle kaldırttığı 'Periler Ülkesi' adlı heykeli yargı kararıyla yerine koydurmak zorunda kaldı. Gökçek, heykelin Altınpark'a geri konulması hakkında, "Ben yargı kararını uyguluyorum. Yine de kesinlikle tasvip etmiyorum. Ama mahkeme kararı var, yapacak bir şey yok" dedi. Gökçek, "Heykelin yerini değiştirmeyi düşünüyor musunuz " sorusuna da, "Bundan sonra olacakları birlikte izleyeceğiz. Bekleyelim, görelim" yanıtını verdi. 



</TEXT>
</DOC>
