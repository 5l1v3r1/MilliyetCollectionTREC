<DOC>
<DOCNO> 318202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/soneko08.html </URL>
<DATE> 2005/02/24/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bankacılık 228 milyar dolarlık bir büyüklüğe ulaştı 
</HEADLINE>
<TEXT>

     Krizde uğradıkları zarar, kapanan bankalar gibi nedenlerle 117.7 milyar dolara kadar küçülen Türk bankacılık sektöründe daha sonra başlayan büyüme eğilimi 2004 yılında da hızlanarak sürdü. Son aylarda yabancı bankaların yoğun ilgi gösterdiği Türk bankacılık sistemi 228 milyar dolarlık bir büyüklüğe erişti. 
     Bankacılık Düzenleme ve Denetleme Kurumu'nun verilerine göre bankacılık sektörü geçen yıl dolar bazında yüzde 27.7'lik bir büyümeye imza attı. Sektörde TL bazında büyüme 
     ise yüzde 22.7 ile enflasyonun oldukça üzerine çıktı. 2004 yılında yüzde 11.09 olan TEFE'deki yıllık ortalama artıştan arındırıldığında sektörde reel olarak yüzde 10.5'lik bir büyüme yaşandı. Bankalar 2003 yılı sonunda 249.6 trilyon lira 178.9 milyar dolar olan toplam aktiflerini, 2004 yılında 306.5 trilyon liraya 228.3 milyar dolar çıkardı. 
     
     KRİZ ÖNCESİ VE SONRASI 
     Türk bankacılık sektörü 2000 yılında 155.2 milyar dolarlık bir büyüklüğe sahip bulunuyordu. Sektörün toplam aktifleri, 2001 krizinde 117.7 milyar dolara kadar geriledikten sonra 2002 yılında 130.1 milyar dolara, 2003 yılında ise 178.9 milyar dolara kadar yükseldi. 
     Bu büyümeyle sektörün toplam aktiflerinin GSMH'ye oranı yüzde 77.8'le az da olsa kriz öncesi düzeyinin üzerine yükseldi. Bankaların toplam aktifleri 2000 yılında GSMH'nin yüzde 77.1'i düzeyinde bulunuyordu. Bu oran,2001 yılında sektörde dolar bazında yüzde 24'lük daralmaya rağmen, 2001 yılında ekonomideki rekor küçülme nedeniyle dolar cinsinden GSMH'nin yüzde 30'a yakın azalması nedeniyle yüzde 81.7'ye kadar yükselmişti. Ancak, sektördeki sorunlu bankaların TMSF aracılığıyla ayıklanmasının da etkisiyle 2002 yılında yüzde 71.6'ya inen bu oran 2003 yılında da yüzde 75 olmuştu. 
     
     KREDİYLE BÜYÜDÜLER 
     Bankacılık sektörünün 2004 yılında sağladığı büyüme, bilançonun aktif tarafından ağırlıklı olarak menkul değerler ve kredilerden, pasif tarafında ise mevduat, diğer bankalara borçlar ve öz kaynaklar kalemlerinden kaynaklandı. 
     Sektör 2004 yılında kredilerini yüzde 56.1 oranında büyüterek 47.4 milyar dolardan 74 milyar dolara kadar çıkarırken, menkul değerler portföyü ise yüzde 22.9 oranında büyüyerek 43.4 milyar dolardan .4 milyar dolara yükseldi. 
     2004 yılında sektörün satılmaya hazır menkul değerler 
     portföyü yüzde 78.8 büyürken, alım-satım amaçlı menkul değerlerde yüzde 33.9 oranında bir azalma yaşandı. Bankalardaki toplam mevduat ise geçen yıl yüzde 27.9'luk büyümeyle 142.4 milyar dolara yükseldi. Mevduat 2003 sonunda 111.3 milyar dolar düzeyinde bulunuyordu. Bankaların aktiflerindeki büyümeyi finanse ettikleri önemli bir kalemi de diğer bankalara olan borçlar oluşturdu. Sektörün özellikle yurt dışı borçlanmalarındaki artış diğer bankalara olan borçlarını 18.6 milyar dolardan 25.2 milyar dolara çıkardı. Bankacılık sistemindeki büyümeye özkaynak artışı da önemli katkı sağladı. Sektörün toplam öz kaynakları 4.7 milyar dolarda ulaşan 2004 yılı net karının da etkisiyle yüzde 34.5 oranında artarak 34.3 milyar dolara kadar yükseldi. Sektörün 2003 sonunda 21 milyar dolar olan birikmiş zararları 2003 yılındaki 4.1 milyar dolarlık karın etkisiyle geçen yıl 16.1 milyar dolara indi. 
     
</TEXT>
</DOC>
