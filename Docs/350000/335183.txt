<DOC>
<DOCNO> 335183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy17.html </URL>
<DATE> 2005/04/20/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Mumcu Başbakan'a sorduğum sorunun cevabı fezlekede 
</HEADLINE>
<TEXT>

     ANAP Genel Başkanı Erkan Mumcu, ''Başbakan'a sorduğum sorunun cevabı Cumhuriyet Başsavcılığı'nın fezlekesinde verilmiştir'' dedi. 
     Mumcu, partisinin Başkanlık Divanı toplantısının ardından basın toplantısı düzenledi. 
     Toplantıda, partinin yeniden yapılandırma çalışmalarını ele aldıklarını ifade eden Mumcu, partinin kuruluş yıldönümü olan 20 Mayıs'ta tüzük kongresini toplayacaklarını söyledi. 
     Kongrede tüzükle birlikte parti programının da ele alınacağını ifade eden Mumcu, mevcut Siyasi Partiler Kanunu'nun elverdiği ölçüde gerekli demokratik değişikliklerin yapılacağını belirtti. 
     Dış politikada önemli gelişmelerin yaşandığını ifade eden Mumcu, Türkiye'nin dış politika ile ilgili tutarlı bir tavır gösteremediğini, bir kaosun yaşandığını öne sürdü. 
     Fransa'da önümüzdeki günlerde AB Anayasası'nın oylanacağını, bu oylamada hayır eğiliminin ağır bastığını ve bunun Türkiye'yi yakından ilgilendirdiğini ifade eden Mumcu, Türkiye'nin bugünden AB'ye sadece katılmanın değil, nasıl katkıda bulunacağının hesabını yapması gerektiğini kaydetti. 
     Hükümet yetkililerinin yaptığı açıklamaların AB konusunda bir tutarlılığa sahip olunmadığını gösterdiğini ileri süren Mumcu, ''Bugüne kadar ilişkilerimizi AB sevdamız biçiminde formüle eden hükümetin, bugün, AB'den bize yönelik bölmeye, parçalamaya yönelik niyetlerin var olduğu yönündeki beyanlarıyla geldiği nokta bir tür AB fobisidir. Bir gün öyle bir gün böyle söylenen ve söylenenlerin birbirini tutmadığı bir ortaoyunu seyreder gibi bir tutarsızlıklar komedyası sergileniyor'' diye konuştu. 
     Mumcu, Türkiye'de tek başına iktidarın gücünü, tek sesliliğe dönüştürdüğünü savunarak, ''hiçbir ülkede ulusal meselelerin bu kadar gizli kapaklı yürütülmediğini'' ifade etti. Kıbrıs konusunda atılan adımların boşa atılmış adımlar olması tehlikesi ile karşı karşıya olunduğunu savunan Mumcu, ''Kıbrıs konusunda zaman kaybediliyor. Geçen zaman altın değerindedir'' dedi. 
     İmzalanacak ek protokolün içeriğine ilişkin bilgi ve belgelerin kimseyle paylaşılmadığını, bu konuda en azından TBMM'ye bilgi verilmesi gerektiğini söyleyen Mumcu, ''Hükümet, Türkiye'nin hak ve menfaatleri konusunda içeride kaplan, dışarıda kuzu. İçeride bu kadar yüksek sesle konuşanlar, AB'nin bölme niyetinden bahsedenler, Türkiye'nin kalıcı menfaatleri alanında en küçük dirayet ve tutarlılık gösterememektedirler'' görüşünü savundu. 
     
     CEMAL KAYA'NIN İSTİFASI 
     Mumcu, bir gazetecinin, ''Cemal Kaya dün milletvekilliğinden istifa etti. Bu konuda ne düşünüyorsunuz '' sorusu üzerine, bu konuyla ilgili Başbakan'a soru yönelttiğini anımsattı. Mumcu, şunları kaydetti 
     ''Başbakan'a sorduğum sorunun cevabı gelmedi. Bunun cevabı Cumhuriyet Başsavcılığı'nın fezlekesinde verilmiştir. 
     Bu suçun failleri ve adı geçen başka siyasiler ve bürokratlar da Başbakan'ın deyimiyle aynı onurlu davranışı gösterecekler mi göreceğiz. 
     Bu olay geçmiş dönemlerde olsaydı Türkiye'de yer yerinden oynardı. Ancak tek parti iktidarı gücünü, istikrar yerine Türkiye'yi susturmak yönünde kullanmaktadır. Bu, bir onur tablosu değil bir kaçış planıdır.'' 
     
     HAZİNE YARDIMI 
     Mumcu, partisine Hazine yardımı yapılmasıyla ilgili bir soru üzerine ise şunları söyledi 
     ''Bu yasanın hükümlerinden en geniş ölçüde yararlananlar, başkaları söz konusu olduğunda bunu görmezden geliyorlar ve bu keyfiyeti açık bir cüretle ifade ediyorlar. Çok üzücü bir durum. Hazine yardımı olmazsa mücadelemizden dönecek değiliz. Bizim büyükşehir belediyelerimiz yok. Büyükşehir belediyelerinden ihale verecek müteahhitlerimiz yok. Ama yüreğimiz var, inançlarımız ve adanmışlığımız var. Bunun üstesinden geleceğimize dair en küçük şüphem yok.'' 
     
</TEXT>
</DOC>
