<DOC>
<DOCNO> 305718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun20.html </URL>
<DATE> 2005/01/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ricky Martin yetimler için Tayland'da 
</HEADLINE>
<TEXT>

     Porto Riko'lu şarkıcı Ricky Martin, Güney Asya ülkelerini vuran tsunami felaketinde yetim kalan çocuklara destek için Tayland'a gitti. 
     Kurduğu bir vakıf aracılığıyla Taylandlı yetimlere önemli miktarda bağışta bulunacağını açıklayan Martin, Tayland Başbakanı Taksin Şinavatra ve Dışişleri Bakanı Surakiart Sathirathai ile görüştü ve ''Tayland için endişesini'' dile getirdi. 
     Dünya çocuklarının sömürülmesiyle mücadelenin sözcüsü olan Ricky Martin, kısa bir süre önce BM iyi niyet elçisi ilan edilmişti. 
     İngiliz şarkıcı ve besteci Sting de bu ülkedeki yardım çabalarına katılıyor. 
     Dağılan Police grubunun üyesi Sting, bu akşam Bangkok'ta bir konser verecek. 
     İngiliz müzisyenin 20 bin dolar, konser organizatörlerinin de 50 bin dolar bağış yapmaları bekleniyor. 
     
     MAHATHİR MUHAMMED F1 DİREKSİYONUNDA 
     Öte yandan, Malezya'nın eski Başbakanı Mahathir Muhammed de, tsunami kurbanlarına yardım amacıyla, Formula 1 yarış pistinde bir yarış aracının direksiyonuna geçecek. 
     Malezya'ya Formula 1 yarışlarının gelmesine öncülük eden Muhammed, Pazar günü Kuala Lumpur'daki F1 pistinde felaketzedelere para toplanması için düzenlenecek özel etkinlikte direksiyon sallayacak. 
     
</TEXT>
</DOC>
