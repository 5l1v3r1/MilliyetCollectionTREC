<DOC>
<DOCNO> 318169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun31.html </URL>
<DATE> 2005/02/24/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Bush'tan Slovakları yere göğe koyamadı .. 
</HEADLINE>
<TEXT>

     ABD Başkanı George Bush, Slovakya'da halka, ''Küresel özgürlük savaşında dostlarımız, müttefiklerimiz ve kardeşlerimiz'' diye seslendi. 
     Bush, Avrupa gezisinin Slovakya durağında başkent Bratislava'da kent meydanında toplanan kalabalığa hitaben konuşmasında, Slovaklara Irak'a muharip olmayan küçük bir birlik göndermeleri ve Avrupalı müttefikleriyle ABD'nin yanında yer almalarından ötürü teşekkür etti. 
     Konuşmasına Slovakça ''Dobry den '' İyi günler diyerek başlayan ve Slovakların, büyük bir düşünce üzerine kurulmuş küçük bir ülkenin, dünyada özgürlüğü yayabileceğini gösterdiğini dile getiren Bush, ''Sizler, özgürlük davasında dostlarımız, müttefiklerimiz ve kardeşlerimizsiniz'' dedi. 
     Kalabalık arasında yer alan, İkinci Dünya Savaşı dahil olmak üzere Orta ve Batı Avrupa'daki savaşların gazilerini de öven Bush, ''Vatanlarınızda özgürlük mücadelesi için savaştınız. Fedakarlığınız, cesaretiniz ve teşkil ettiğiniz örnek için teşekkür ederiz'' diye konuştu. Bush, Slovakların zulüm korkusunu bildiğini belirterek, ''Güvenilir bir dost ve müttefik olduğunuzu kanıtladınız. Amerikan halkı cesaretinizin ve dostluğunuzun değerini biliyor'' dedi. 
     Geçen yıl NATO ve AB'nin üyesi olan Slovakya, 1989 yılına kadar 41 yıl süreyle komünist rejim tarafından yönetildi. Afganistan'a birlik gönderen ülke, Irak'a da 100 kadar muharip olmayan asker yollamıştı. 
     Slovakya, 1993'te Çek Cumhuriyeti ile Çekoslovakya birlikteliğinden ayrılıp bağımsızlığını ilan etmişti. 
     
</TEXT>
</DOC>
