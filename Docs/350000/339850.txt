<DOC>
<DOCNO> 339850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/soneko23.html </URL>
<DATE> 2005/05/05/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
CarrefourSa Genel Müdürü Rakiplerimize son derece saygılıyız 
</HEADLINE>
<TEXT>

     CarrefourSa Genel Müdürü Luc De Noirmont, CarrefourSa’nın Gima ve Endi hisselerini almasına ilişkin olarak, "Bu operasyon bir safhadır. Bizim hedefimiz, iddiamız Türkiye’nin en önemli dağıtıcılarından biri olmak. Biz rakiplerimize son derece saygılıyız. Özellikle Migros grubuna karşı çok saygılıyız" dedi. 
     Noirmont, Carrefoursa’nın Fiba Holding’e ait Gima ve Endi hisselerini satın almasına ilişkin düzenlenen basın toplantısında, gazetecilerin sorularını yanıtladı. 
     Carrefour’un Türkiye’de gelişmek istediğinin altını çizen Noirmont, şöyle devam etti 
     "Bunu yapmak için önemli bir operasyon yapmamız lazımdı. Ulusal bir zincir satın almamız gerekiyordu. 2 imkanımız vardı. Bunlardan biri Gima idi ve geçen hafta Gima’nın satışına ilişkin bilgileri aldığımızda sahiplerini çağırdım ve onlara sordum, sizinle konuşabilir miyiz diye, müzakereler açık mı diye. 24 saat içinde müzakereler başladı. Üç gün sürdü. Gayet açıktı. Carrefour bana Pazartesi günü Gima’nın alımına ilişkin yeşil ışık yakmıştı. Zannediyorum ki başarının sırrı hızda yatıyor. Ciddi davrandık, gayet ciddi çalıştık." CarrefourSa’nın bu operasyonunun bir safha olduğunu belirten Noirmont, "Bizim hedefimiz, iddiamız, Türkiye’nin en önemli dağıtıcılarından bir tanesi olmak. Çok aktöre de yer var Türkiye’de. 
     Biz rakiplerimize son derece saygılıyız. Özellikle Migros grubuna karşı çok saygılıyız. Rekabet her zaman mevcuttur. Fırsatlar konusunda bizim durumumuz çok açık. Hangi şirket, hangi mağaza eğer bir katma değerse bizim için hepsi bizimi için ilginçtir, ilgileniriz. Yegane de biz değiliz, biliyoruz" diye konuştu. 
     Noirmont, Carrefour’un Tansaş ile ilgilenip ilgilenmediğine ilişkin bir soru üzerine ise, "Carrefour için önemli olan büyüme potansiyelini görebilmektir. Ben Türkiye’de dağıtıcıyım, araştırıyorum. Tansaş’ı tetkik ettim. Tansaş’ı halen sadece düşünüyoruz" dedi. 
     
     TÜRKİYE 5 ÜLKEDEN BİRİ... 

     Noirmont, Carrefoursa’nın Fiba Holding’e ait Gima ve Endi hisselerini satın almasına ilişkin düzenlenen basın toplantısında yaptığı konuşmada, Carrefour’un niyetinin özellikle istikbal görebildiği ülkelere odaklanmak olduğunu belirterek, Türkiye’nin de belirlenen 5 ülke arasında yer aldığını söyledi. 
     Türkiye’yi Avrupa’nın Çin’i gibi gördüklerini dile getiren Noirmont, özellikle genç nüfus potansiyelinin, ülkedeki ekonomik göstergelerin son derece elverişli olduğunu kaydetti. 
     Kendilerine bir strateji belirlediklerini ve analiz yaptıklarını anlatan Noirmont, nerelerde daha ileriye gidebileceklerini hesapladıklarını ifade etti. 
     Carrefour’un gücünün hipermarket olduğunu belirten Noirmont, İstanbul’da bugün güçlü bir şekilde var olduklarını, amaçlarının başka yerlerde hızla açılmak olduğunu söyledi. 
     Piyasadaki aktörlere kıyasla önemli boyutlara henüz tam olarak kavuşmuş olmadıklarını dile getiren Noirmont, "Süpermarket en önemli. Biz de şöyle bir sonuca vardık, dedik ki, önemli bir aktör pozisyonunu elde etmek istiyorsak, Türkiye’de, bu ülkede bize çok önemli bir satın alma gerekiyordu ve bunu mümkün olduğu kadar hızla gerçekleştirmemiz lazımdı. Gima potansiyel bir hedefti" diye konuştu. 
     Carrefour’un yönetim bakımından Türkiye’ye gerçekten çok büyük öncelik tanıdığını anlatan Noirmont, Carrefour’un yeni seçilen başkanının CarrefourSa’nın Maltepe’deki mağazasının açılışına katıldığını söyledi. 
     Başkanın, kendisine Pazartesi günü bir ışık yaktığını belirten Noirmont, şöyle devam etti 
     "Başkan, Sabancı ile Gima hususunda imza edebileceğimi ifade etti. Gima ile birlikte olunca biz yüzde 66 ciro artışına sahip oluyoruz ve o zaman da 1.5 milyar dolar ile piyasada bir numara oluyoruz. Üç tane de güçlü markamız var, tabii bunları daha da güçlendirmemiz lazım. Aynı zamanda da bizim müşteri memnuniyetini de daha ileriye götürmemiz lazım. Bu çok önemli. Gima sayesinde süpermarkette önemli bir aktör oluyoruz ve ulusal olarak Türkiye’de 30 ilden fazla yerde mevcut oluyoruz." 
     
     "SABANCI İLE ORTAKLIĞIMIZI GÜÇLENDİRMEK ÇOK ÖNEMLİ" 

     Carrefour’un Sabancı ile olan ortaklığını güçlendirmesinin çok önemli olduğunu ifade eden Noirmont, kendilerinin 4 günde inanılmaz bir çalışma yaptıklarını anlattı. 
     Gima ve Carrefour’un birbirini tamamlayan şirketler olduğunu belirten Noirmont, operasyonun çalışanlar için yeni kariyer fırsatları açısından çok büyük olanaklar tanıyacağını söyledi. 
     Böyle bir operasyonla Türkiye için değer yaratmayı amaçladıklarını ifade eden Noirmont, pek çok alanda pozitif sinerjiler yaratacaklarını anlattı. 
     Çok yakında Gima’daki meslektaşı ile temas kuracaklarını belirten Noirmont, "En iyi şartlar altında ekiplerin entegre olmasını sağlayacağız. Sanırım ancak Haziran sonunda biz resmen iki tane müşterek şirket olacağız. Bu normal safhalardır" dedi. 
     Böyle bir operasyon yapmakla her şeyin bitmediğini de vurgulayan Noirmont, "Bu gelişme için çok önemli bir kilometre taşıdır. Yatırımlarımızı daha fazla güçlendireceğiz. Böylelikle hipermarketlerde, süpermarketlerde ve Dia’larda daha hızla çalışacağız. Amacımız müşteriyi daha fazla memnun etmek, tüketimi herkese açabilmek ve özellikle de çeşitlerimizi mümkün olduğu kadar daha fazla ilde yerleştirebilmek" diye konuştu. 
     
     "HERKES İÇİN YER VAR" 

     Noirmont, bir gazetecinin operasyonun Wal-Mart ile ilişkisini sorması üzerine, Carrefour’un Türkiye’deki büyüme stratejisini aylardan bu yana sürdüğünü dile getirerek, "Biz buna tamamen bağımsız olarak giriştik. Bizim stratejimiz şu, biz birinci dağıtıcı olmak istiyoruz. Demek ki, bu noktadan itibaren böyle operasyon zaten gerekiyordu. Çünkü ülkede muazzam bir potansiyel var. Herkes için yer var. Biz Wal-Mart ile pek çok ülkede sık sık karşı karşıya geliyoruz. Altından da fena kalkıyoruz sayılmaz" dedi. 
     
     ETİK ÇOK BÜYÜK BİR DEĞERDİR 

     Luc De Noirmont, Carrefour olarak hangi ülkede olursa olsun etiğin kendileri için büyük bir değer taşıdığını belirterek, şunları kaydetti 
     "Müşterilerden bahsettiğimiz zaman müşterileri de ilgilendirir. Sağlıklı ürünü hergün en iyi şartlarla müşterilerimize sunarız. Bizlerle çalışanlar için de etik var, hissedarlara karşı da etik davranmalıyız. Bu operasyon tamamıyla bu ilkelere saygı duymaktadır. Biz fırsat bulduk, bir satıcı vardı. Biz alıcıydık fiyata evet dedik ve 48 saatte de kararı verdik." Noirmont, çağrı muafiyeti konusunda ise henüz bir karar almadıklarını belirterek, operasyonun hissedarlar için bir değer yaratacağını söyledi. 
     Bir gazetecinin müzakerelerin başlama süresinin SPK’ya neden zamanında bildirilmediği yönündeki sorusu üzerine ise Noirmont, "CarrefourSa halka açık bir şirket değil. Böyle şartlarda çok etkin olmak lazım. Bu tür operasyonlarda gizlilik şarttır" dedi. 
     
     GİMA VE ENDİ’NİN MARKA DEĞERİ 

     Noirmont, satış içinde Gima ve Endi’nin marka değerinin hesaplanıp hesaplanmadığı yönündeki soru üzerine, işletmenin değerinin yüzde 45’in marka değeri olarak düşünüldüğünü söyledi. 
     Satın almanın CarrefourSa’ya yüzde 66 oranında ciro artışı sağladığını belirten Noirmont, süpermarkette mevcut olma şansı verdiğini anlattı. 
     Süpermarket için markanın henüz belirlenmediğini, müşterilerin bu belirlemede önemli bir rol oynayacağını belirten Noirmont, indirim marketlerinde ise güçlü olan Dia markasını tercih edeceklerini söyledi. 
     Noirmont, CarrefourSa’nın mali bakımdan özerk olduğunu ifade ederek, Gima ve Endi hisselerinin bedelini CarrefourSa’nın ödeyeceğini kaydetti. 
     Toplantıda hazır bulunan Sabancı Holding Gıda Perakende Grup Direktörü Ali Serhan Şahin de, daha önce Gima’da görev yapmasının hatırlatılması ve satın almaya ilişkin düşüncesinin sorulması üzerine, Gima’nın emek verdiği bir kuruluş olduğunu ifade ederek, Sabancı Grubu tarafından satın alınmasında mutluluk duyduğunu dile getirdi. 
     Bu arada daha önce katılacağı belirtilen Sabancı Holding Gıda ve Perakendecilik Grup Başkanı Haluk Dinçer, toplantıya katılmadı. 

     
</TEXT>
</DOC>
