<DOC>
<DOCNO> 330474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonspo38.html </URL>
<DATE> 2005/04/05/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
TBMM Araştırma Komisyonu Şike konusunda önemli sonuçlara gidiyoruz 
</HEADLINE>
<TEXT>

     Sporda şiddet, şike ve haksız rekabet iddialarını inceleyen TBMM Araştırma Komisyonu'nun Başkanı Haluk İpek, uzun süredir çalıştıklarını belirterek, ''Çok önemli sonuçlara gidiliyor. En önemlisi tarih kayıtlara geçiyor'' dedi. 
     Futbol Federasyonu Onursal Başkanı ve UEFA Asbaşkanı Şenes Erzik'in kabulünden önce kısa bir açıklama yapan Haluk İpek, ''Şenes Erzik'in buraya gelme hakkı olduğu için davet ettik. Tarihe not düşüyoruz. Sayın Erzik'in söyleyeceği çok şey olduğuna inanıyoruz'' diye konuştu. 
     TBMM Araştırma Komisyonu'na bilgi veren Erzik ise yaklaşık 2 saat süren toplantıdan sonra yaptığı açıklamada, ''Türk futbolunun çağdaş bir yapıya kavuşmasının yollarıyla ilgili görüşlerimi aktardım'' dedi. 
     Türk futboluna 15 yıldan bu yana hizmet verdiğini ifade eden Erzik, UEFA ve FIFA İcra Kurullları'nda görevler yaptığı belirterek, ''Araştırma Komisyonu Başkanı Haluk İpek'in de söylediği gibi dinlenmesem haksıksız olurdu. Bu konuda bilgi ve birikimimi aktardım. Geleceğe dönük, olması gerekenleri, Türk futbolunun çağdaş bir yapıya kavuşmasının yollarıyla ilgili görüşlerimi aktardım'' diye konuştu. 
     Komisyonun şike dahil birçok konuda bilgisine başvurduğunu kaydeden Erzik, şunları söyledi 
     ''Teşvik primiyle ilgili görüşlerimi defalarca açıkladım. Teşvik priminin şikeden farkı yoktur. Gayri ahlakidir ve gayri etiktir. Spor yarışma kurallarına uymaz. Türk futbolunun çağdaş seviyeye ulaşabilmesi için UEFA kulüp kriterlerine kulüpler uymalı. Türk futbolunun yeniden yapılanması için bu kriterler gerekli. Federasyon o konuda adımlar atmakta. Ayrıca, mayıs ayından itibaren UEFA'ya mensup federasyonların yeniden yapılandırılmasını sağlayacağız.'' 
     
     BIÇAKCI ''BİLGİ VERDİM'' 
     TBMM Araştırma Komisyonu'na bilgi veren Futbol Federasyonu Başkanı Dr.Levent Bıçakcı ise yaklaşık 1 saat süren toplantıdan sonra kısa bir açıklama yaparken, ''Futbol Federasyonu'nun çalışmalarıyla ilgili bilgi verdim'' dedi. 
     
</TEXT>
</DOC>
