<DOC>
<DOCNO> 315650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/yasam/yas15.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



f İstanbul yarın başlıyor 

KÜLTÜR SANAT SERVİSİ 
4. f İstanbul AFM Bağımsız Filmler Festivali, yarın başlayıp 27 Şubat'a kadar sürecek. Toplam 40 filmlik festival programında, bağımsız yönetmenlerin son yapıtları ve dünya festivallerinin ödüllü filmleri yer alacak. Partiler ve yan etkinlikleri de kapsayan festival, filmler ve seanslarla ilgili detaylı bilgiler 'www.ifistanbul.com' adresinde. 

Korsana, yamyam isyanı 

DIŞ HABERLER SERVİSİ 
Çekimine önümüzdeki ay Karayibler'deki Dominica adasında başlanacak olan Karayib Korsanları'nın devam filminde Karayib yerlilerinin yamyam olarak tasvir edilmesi, Dominica sakinlerini öfkelendirdi. Dominicalı 3 bin yerlinin lideri Charles Williams, yapımcı Disney şirketinin yetkililerinden senaryonun değiştirilmesini istedi. 

İmam belgeselde rol aldı 

TEKİN ATAY DHA 
İspanyol İberrota Film Şirketi, Trabzon'da 2 yıl önce meydana gelen, 63'ü İspanyol askeri, 75 kişinin yaşamını yitirdiği uçak kazasının belgeseli için çekimlere başladı. Olay yerinde bulduğu yanık fotoğrafları İspanya'ya gönderen imam Sait Topcu, çekimlerde kaza anında yaşadığı duyguları gözyaşı dökerek anlattı. İmam ve ailesi, ölen askerleri için yapılan anıtı ziyaret ederken görüntülendi. 

Devlet göçmenlere kapıyı gösterdi 

Göçe zorlandıkları iddiasıyla Van'dan Kırklareli'ne gelen 120 kişinin, 1.5 aydır kaldıkları Gaziosmanpaşa Göçmen Misafirhanesi'ni boşaltmaları istendi. "Kan davasından dolayı geldik" iddiasının asılsız olduğunu kaydeden Vali İsmet Metin, şöyle konuştu 28 Şubat'tan itibaren misafirhaneyi boşaltmalarını istiyoruz. Yemek dağıtımına son verdik. Kendilerine iş, bulana kadar, geçici süreyle barınmalarını sağladık. Ama onlarda bu yönde arayış göremedik." 

Öğrenci yurdundan polis zoruyla tahliye 

DHA 
İzmir Bornova Erkek Yetiştirme Yurdu'ndaki 124 çocuk, polis baskınıyla başka yurtlara dağıtıldı. 18 yaşını dolduranların ayrılmaması gerekçesiyle 04.00'te başlatılan tahliyede 13 genç gözaltına alındı. Gençler, sorgularının ardından serbest bırakıldı. Yurtta, yaşı dolduğu için ayrılması gerekenlerin "Devlet iş bulmadı" diyerek kalmaya devam ettikleri iddia edilmişti. Müfettişlerin olumsuz raporuyla yurdun boşaltılmasına karar verilmişti. 

Basılan lisenin müdürü bıçaklandı 

TAYLAN YILDIRIM İzmir DHA 
İzmir'de önceki gün kardeşi B.U.'yu dövdüğünü öne sürdüğü öğrencilerin okuduğu Balçova Lisesi'ni arkadaşıyla birlikte satırla basan, daha sonra tutuklanan K.U.'nun arkadaşı Ertay Başer de dün okula giderek Müdür İbrahim Yıldırım'dan şik yetini geri almasını istedi. Olumsuz yanıt veren müdürü bacağından bıçaklayan Başer, gözaltına alındı. 

Otomobilde aşk öldürüyordu 

HASAN BÖLÜKBAŞ DHA 
Aksaray'da Şuayip Darılmaz, yasak aşk yaşadığı sevgilisi Ayşe Bedia Baydar ile dün yemek yedikten sonra geç saatlerde atölyesine gitti. Otomobili atölyeye sokan 2 çocuk babası kaporta ustası Darılmaz ve sevgilisi, sıcak olsun diye kaloriferi yakarak arka koltukta sevişmeye başladı. Bir süre sonra içeri dolan egzoz gazı iki sevgiliyi zehirledi. Otomobilin içinde çıplak ve baygın halde bulunan çift, yoğun bakıma alındı. 




</TEXT>
</DOC>
