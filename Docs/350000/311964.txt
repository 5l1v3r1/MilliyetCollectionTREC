<DOC>
<DOCNO> 311964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun19.html </URL>
<DATE> 2005/02/03/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Fransa Meclis Başkanı, AB üyeliği için Türkiye'yi dinleyecek 
</HEADLINE>
<TEXT>

     Fransa Ulusal Meclis Başkanı Jean-Louis Debre, bugün Ankara'ya yapacağı ziyarette, AB üyeliği konusunda Türk politikacılarının görüşlerini dinleyeceğini bildirdi. 
     Türkiye ziyareti öncesinde basının sorularını yanıtlayan Debre, ''Amacımız diplomasi yapmak değil, diplomasiyi müzakere yoluyla devlet yapar. Bizim amacımız danışmak, Türkiye'nin üyeliği konusunda biz görüşlerimizi söyleyeceğiz, bunun için fikir edinmemiz gerekir'' diye konuştu. 
     Debre, Türkiye'ye ziyareti her yıl tekrarlamak istediğini bildirdi. 
     Fransız basını, Debre'nin ziyaret amacıyla ilgili olarak, 5 Cumhuriyet tarihinde ilk defa bir meclis başkanın bu türden bir inisiyatif aldığını yazdı. 
     Jean-Louis Debre'ye, Türkiye'ye yapacağı ziyarette, mecliste temsil edilen dört siyasi partinin grup başkanları eşlik edecek. 
     Heyette iktidardaki Halk Hareketi Birliği'nden UMP Bernard Accoyer, Sosyalist Parti'den Jean-Marc Ayrault, Fransa Demokrasi Birliği'nden UDF Herve Morin ve Komünist Parti'den Alain Bocquet yer alıyor. 
     Özel bir uçakla Türkiye'ye gidecek Fransız heyeti, bugün ilk olarak Başbakan Recep Tayyip Erdoğan ile görüşecek. 
     TBMM Başkanı Bülent Arınç ile yapılacak özel görüşmeden sonra, TBMM'deki siyasi parti grup başkanları ile Fransız heyeti arasında ikili bir görüşme yapılacak ve bunun ardından ortak basın toplantısı düzenlenecek. TBMM Başkanı Arınç, konuk heyetin onuruna Ankara Palas'ta akşam yemeği verecek. 
     Fransız heyeti, yarın sabah Türkiye'deki sivil toplum örgütleriyle kahvaltıda bir araya gelecek. Heyet, daha sonra TBMM AB Uyum Komisyonu Başkanı Yaşar Yakış ile görüştükten sonra Cumhurbaşkanı Ahmet Necdet Sezer tarafından Çankaya Köşkü'nde kabul edilecek. Fransız heyeti, yine aynı gün Genelkurmay Başkanı Orgeneral Hilmi Özkök tarafından kabul edildikten sonra özel uçakla İstanbul'a geçecek. 
     Konuk heyet, İstanbul'da TÜSİAD temsilcileriyle kahvaltıda bir araya gelecek. Ardından Galatasaray Üniversitesi'ni ziyaret edecek olan heyet, akşam üzeri Paris'e dönecek. 
     
</TEXT>
</DOC>
