<DOC>
<DOCNO> 333388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonspo12.html </URL>
<DATE> 2005/04/14/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Formula 1’de en önemli güvenlik unsuru Monokok 
</HEADLINE>
<TEXT>

     Formula 1 araçlarının kalbi monokok" adı verilen parçadır. Genel bir sürücü koruma paketinin en önemli parçasını oluşturan, karbon liflerinden yapılmış bu emniyet hücresinin, acil durumlarda olağandışı yüklere dayanması gerekir. 
     Formula 1’de, araçların en önemli parçalarından biri olan ve bir tür sürücü koruma kabini" olan monokok"lar, Formula 1 araçlarında sürücü güvenliği için en önemli parça. 
     Efsanevi tasarımcı ve Lotus takımı şefi Colin Chapman’ın 1962’de kendi Lotus 25’ine klasik boru şeklindeki çerçeve yerine hafif metalden yapılmış perçinli bir kasa Grand Prix tarihindeki ilk monokok koymayı tercih ettiği günden beri Formula 1’in daha emniyetli olduğunu söyleyebiliriz. McLaren, üzerinde karbon liflerinden yapılmış emniyet hücreleri bulunan ilk araçları yarış pistlerine 1984’te çıkardı. O tarihten beri, sürücülerin yaşam sigortası diyebileceğimiz bu donanım sürekli geliştirildi. 
     Uluslararası Otomobil Federasyonunun FIA yayınladığı teknik düzenlemelerde monokok, yaşam hücresi" olarak tanımlanmaktadır. Koç Allianz’ın uluslararası ortağı Allianz’ın sponsoru olduğu BMW WilliamsF1 Takımı Kompozit Malzemeler Bölümü Şefi Brian O’Rourke, Bahreyn Grand Prix’si öncesinde bu konuda şunları söylüyor 
     Bir araç tasarlar ve geliştirirken iki hedefimiz vardır. Hızlı bir yarış otomobili yaratmak ve aynı zamanda sürücüyü gücümüzün yettiği kadar korumak. Ciddi bir çarpışmadan sonra otomobiller çoğu zaman ağır hasar görürken sürücülerin hemen hiçbir hasar görmemiş monokokun içinden sapasağlam çıktığını görürsünüz. Monokokların ne kadar güvenli olduğunu bundan daha iyi anlatan bir şey bulmak zordur." 
Monokoklar çelikten iki kat daha sert fakat beş kez daha hafif kompozit bir malzeme olan karbon liflerinden yapılır. Formula 1’de her bir gramın önemi vardır. Monokok, karbon liflerinden örülmüş 12 kata kadar çıkabilen hasır tabakalardan oluşur. Hasırlarda kullanılan bir lif, bir insan saçından beş kat incedir. Karbon lifi tabakaları arasına, petek şeklinde, monokokun dayanıklılığını daha da arttıran alüminyum levhalar koyulur. Daha sonra bu kabuk bir bütün olarak basınçlı bir fırında iki buçuk saat boyunca ısıtılır ve iyice sertleştirilir. Bununla da yetinilmez ve güvenlik derecesini daha da arttırmak için fırınlama işlemi iki kez tekrar edilir. Tüm bu işlemlerin tek bir sebebi vardır. Bu emniyet ve yaşam hücresi sadece tek bir kalıptan çıkmakla kalmamalı, herhangi bir acil durumda da tek parça kalmalıdır. 
     Formula 1’de kullanılan monokoklar en ağır kazalardan bile hasar görmeden çıkabilecek kadar sert ve sağlamdır. Bununla birlikte sürücüleri korumak için, otomobillerin ayrıca belirli bir esnekliğe sahip olması gerekir. Bu ise, otomobilin burnuna, yanlarına ve arkasına yerleştirilen ve çarpma enerjisinin bir kısmını emebilecek özellikte emniyet hücreleri olarak işlev gören zorunlu çarpışmaya karşı koruyucu yapıların görevidir. 
     Çarpışmaya karşı koruyucu yapıların ve monokokun yük kapasitesi, 1985 yılında FIA tarafından tanımlanan ve koşulları yıldan yıla daha da ağırlaştırılan statik ve dinamik çarpışma testleri yardımıyla ölçülür. 1985’ten önce otomobillerde emniyet tedbirleri büyük ölçüde ekiplerin takdirine bırakılıyordu. Oysa bu yeni düzenlemeler hem emniyet standartlarında çıtayı yükseltiyor hem de bunları herkes için zorunlu hale getiriyordu. FIA Başkanı Max Mosley’in ifadesiyle Ekiplerin her zaman rahat bir şekilde çarpışma testlerini geçememesi, bu testlerin ne kadar ciddiye alındığını gösteriyor". 
     Testler FIA gözetiminde ve genellikle Bedfordshire’daki İngiltere Cranfield Çarpışma Merkezinde yapılır. Örnek verilecek olursa, belli bir önden çarpma durumunu simüle etmek için, monokoka bir burun monte edilir, yakıt deposu suyla doldurulur ve sürücü koltuğuna 75 kiloluk bir manken oturtularak emniyet kemerleri bağlanır. Toplam ağırlığı 780 kg olan bu test düzeneği, saniyede 14 metre 50.4 km saat hızla düz duvara çarptırılır. Daha sonra aynı şekilde arkadaki ve yandaki çarpışmaya karşı koruyucu yapılar ve koruma çerçevesi test edilir. 
     Binek otomobilleri de çeşitli çarpışma testlerine tabi tutulur, fakat bu testlerde dikkate alınan kriterler yarış otomobillerinden tümüyle farklıdır. Örneğin Formula 1 sürücüleri fiziksel olarak son derece düzgün bir yapıya sahiptir, yanlardan ve arkadan mükemmel bir şekilde korunan, sürücünün vücuduna göre özel olarak tasarlanmış koltuklarda oturur ve altı noktadan tespit edilmiş emniyet kemerleri kullanırlar. Oysa binek otomobillerinde çarpışma hızı genel olarak çok daha düşüktür ve koltukların vücut ölçüleri çok farklı olabilen her türlü yolcuyu koruması gerekir. Yolcuların koltuğa sabitlenmesinde, genel olarak rahat ve üç noktadan tespit edilen otomatik emniyet kemerleri kullanılır. Bu emniyet kemerlerinden sürücü veya yolculara, aracın içinde çeşitli noktalara ya da kumandalara ulaşabilmelerine izin verecek ölçüde serbest hareket imkanı da sağlaması beklenir. Formula 1 araçlarındaki monokoklarda olduğu gibi, binek otomobillerindeki sürücü ve yolcular, yaşam alanını koruyan ve aynı zamanda koltukların ve emniyet kemerlerinin tespit edilmesi için yeterince sert kolay eğilip bükülmeyen bir yapı teşkil eden bir yolcu hücresi ile korunur. 
     Ciddi bir kazada yolcu hücresinin özellikle içe doğru çöktüğü hallerde, durum sürücü veya yolcular açısından oldukça kritik hale gelir. Allianz Teknoloji Merkezinden AZT Dr. Hartmuth Wolff bu konuda şunları söylüyor Yandan gelen darbelerde asıl sorun budur. Bu gibi hallerde yan hava yastıkları, özellikle de başı koruyan yastıklar, çok büyük fayda sağlar ve ciddi yaralanmaların önüne geçebilir." 
     
     BUNLARI BİLİYOR MUYDUNUZ 

     Arkadan çarpma testleri Formula 1’de ancak 1997’de zorunlu hale getirildi. Bu gelişme, otomobillerdeki çarpışmaya karşı koruyucu yapıların daha da güçlendirilmesine yol açtı. Aynı yıl Silverstone’da emniyet bariyerlerine arkadan çarpan Giancarlo Fisichella bu gelişme sayesinde kazayı ucuz atlattı. Kara kutu üzerinde yapılan incelemede, kullandığı Jordan marka aracın saatte 227 kilometre hızla giderken Fisichella frene bastıktan sadece 0.72 saniye sonra durduğu görüldü. Salt matematiksel olarak düşünüldüğünde, 227 km saatlik hız, yaklaşık 200 metre yükseklikten serbest düşmeye eşdeğerdir. Gerçek bir hayat sigortası olan monokok sayesinde, Fisichella kazayı yalnızca dizinde küçük bir yarayla atlattı. 
     
</TEXT>
</DOC>
