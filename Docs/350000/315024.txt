<DOC>
<DOCNO> 315024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/yazar/yilmaz.html </URL>
<DATE> 2005/02/14/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Emekli bürokratın işi hazır 
</HEADLINE>
<TEXT>

Enerji operasyonunda adı geçen Fernas İnşaat, enerji piyasasından bürokrat transferleriyle de biliniyor. TPAO üst düzey yöneticilerinden Altan, Bakiler, Giregiz ve İşsever Fernas'ta çalıştı 

Enerji Bakanlığı'nda başlatılan yolsuzluk operasyonu, hükümetin atadığı kadroları içine alması nedeniyle, gelecek dönem yapılacak milyarlarca dolarlık ihaleleri de etkileyecek. Ortaya çıkan tabloya göre de, enerji sektörü "bir havuzdan" besleniyor ve hangi iktidar dönemi olursa olsun, "işi kitabına uydurma gayretleri" hiç değişmiyor. 
Gözaltına alınan BOTAŞ Genel Müdür Yardımcısı Fuat Celepçi'yle bağlantılı ihaleler mercek altına alınıyor. BOTAŞ'tan ihale alan aile şirketi Fernas İnşaat'ın BOTAŞ'la ilişkisi yeni değil. Refahyol döneminde İran doğalgazının Doğubayazıt - Erzurum ihalesini alan STFA - Fernas ortaklığı, kullanılan borunun çapını 40 inçten 48 inçe çıkararak, ihale bedelinde 55 milyon dolarlık artış sağladı. ANAP'lı Enerji Bakanı Cumhur Ersümer de, işin yapılmasından önce 19 milyon dolar avans verildiği gerekçesiyle ihaleyi iptal edemediğini öne sürdü. 
Fernas, enerji piyasasından üst düzey bürokrat transferleriyle de biliniyor. TPAO'dan ayrılan eski Genel Müdür Özer Altan bir süre Fernas'ta çalıştı, daha sonra ayrıldı. Eski TPAO Genel Müdür Yardımcısı Can Sungu Bakiler ve TPAO üretim grubundan Yaşar Giregiz de Fernas'a gitti. Soruşturma kapsamında tutuklanan Giregiz halen Fernas'ın Genel Müdürü olarak görünüyor. TPAO kökenli Fernas çalışanları arasında Kayhan İşsever de bulunuyor. 
Enerji Bakanlığı son iki yıldır Bakü - Ceyhan boru hatları, tamir - bakım gibi çok sayıda ihale açtı. BOTAŞ'tan EÜAŞ'a uzanan operasyonda gözaltına alınan EÜAŞ Genel Müdürü Önder Piyade, Genel Müdür Yardımcısı Servet Üst ve Celepçi'nin ilişkileri araştırılıyor. 

Yargılandı ama atandı 
AKP iktidara gelir gelmez, "Mavi Akım" sözleşmesinde yolsuzluk yapıldığı iddialarını ortaya atmıştı. Dosyada Celepçi'nin de adı geçiyordu. Aynı soruşturmada BOTAŞ Genel Müdür Yardımcısı Nadir Bıyıkoğlu yargılanmış ve görevden alınmıştı. Ancak Enerji Bakanı Hilmi Güler, Bıyıkoğlu'nu Enerji İşleri Etüd İdaresi'ne atamıştı. Yardımcısı gözaltına alınırken, Çalık Grubu'ndan BOTAŞ Genel Müdürlüğü'ne atanan Mehmet Bilgiç dışarıda tutulmuştu. 
TEDAŞ, EÜAŞ ve BOTAŞ kısa süre içinde milyarlarca dolarlık ihaleler açacak. Enerji Piyasası Düzenleme Kurulu EPDK , 11 Şubat'ta 8 milyar doları bulan doğalgaz kontrat devir ihaleleri için yeterlilik belgesi alan 19 firmanın yetkilisiyle bilgilendirme toplantısı yaptı. TEAŞ, iptal edilen 21 bölgenin elektrik dağıtım ihalesinin yenisini hazırlıyor. TEDAŞ da kısa sürede ihale gündemini ilan edecek ve ilk aşamada 5 ilin ihalesi yapılacak. 

İhalesiz iş aldı 
TPAO Kazakistan'da Fernas'a ihalesiz iş vermiş, ancak Kazakistan'da petrol arama ortaklığı kurarak 300 milyon doların batmasına yol açtığı gerekçesiyle, TPAO üst yönetiminden 19 kişi yargı önüne çıkarılmıştı. Fernas AKP döneminde de, duble yol inşaatlarının yanı sıra 17 milyon dolarlık Diyarbakır, Şanlıurfa ve Elazığ doğalgaz boru hattı ihalelerini kazanmıştı. 



</TEXT>
</DOC>
