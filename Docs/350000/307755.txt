<DOC>
<DOCNO> 307755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sondun16.html </URL>
<DATE> 2005/01/19/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İran'da otobüs nehre düştü 14 ölü 
</HEADLINE>
<TEXT>

     İran'da bir otobüsün nehire düştüğü kazada 14 kişi öldü. 
     İRNA'nın haberine göre, ülkenin güneyindeki Fars eyaletinde dün akşam meydana gelen kazada eyaletin başkenti Şiraz ve Kazerun yolu üzerinde bir otobüs kamyonla çarpıştıktan sonra 40 metre yükseklikteki köprüden nehire düştü. 
     Şiraz doğal felaketler merkezi yetkilisi Hamid Takizade, kazada 14 kişinin öldüğünü, 11 kişinin yaralandığını, yaralananların en yakın hastanelere kaldırıldığını söyledi. 
     Takizade, Şiraz-Kazerun yolundaki yoğun trafik nedeniyle bu tür kazaların sıkça meydana geldiğini belirtti. 
     Dünyada en fazla trafik kazasının meydana geldiği ülkelerden biri olan İran'da, son 5 yılda trafik kazalarında 100 bine yakın kişi öldü. 
     İran'da kazalardaki yüksek ölüm oranı, araçların eski ve emniyetsiz olması, insanların trafik yasalarına kayıtsız davranması ve acil servislerin yetersiz olmasına bağlanıyor. 
     
</TEXT>
</DOC>
