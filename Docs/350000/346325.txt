<DOC>
<DOCNO> 346325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun44.html </URL>
<DATE> 2005/05/27/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Suudi Arabistan'da olağanüstü hal ilan edildi... 
</HEADLINE>
<TEXT>

     Suudi Arabistan’da Kral Fahd’ın rahatsızlığı nedeniyle hastane kaldırılmasından sonra olağanüstü hal ilan edildiği bildirildi. 
     İçişleri Bakanlığı’ndan bir yetkili, tüm güvenlik güçlerinin izinlerinin de iptal edildiğini kaydetti. 
     Yetkili, "Kral Fah’ın hastaneye kaldırılmasından sonra olağanüstü hal ilan edildiğini, bütün güvenlik güçlerinin izinlerinin iptal edildiğini ve güvenlik güçlerinin teyakkuza geçirildiğini" söyledi. 
     Hükümet adına bu konuda henüz resmi bir açıklama yapılmadı. 
     Suudi resmi haber ajansı, Kral Fahd’ın tıbbi tetkikler için Riyad’daki Kral Faysal Hastanesi’ne kaldırıldığını duyurmuştu. Ajansın haberinde, Kral Fahd’ın sağlık durumu hakkında bilgi verilmemişti. 
     Bu arada, Kral Fahd’ın sağlık durumu hakkında bilgi aldığı söylenen ancak adı açıklanmayan bir yetkilisi ise "Kral Fahd’ın zatürree olduğunun düşünüldüğünü ve durumunun çok ağır olduğunun söylendiğini" kaydetti. 
     Adının açıklanmasını istemeyen bir kraliyet yetkilisi de, Kral Fahd’ın ateşi olduğunu ve akciğerinin su topladığını ancak kısa süre sonra hastaneden çıkacağını söyledi. 
     Tahta 1982 yılında çıkan 84 yaşındaki Kral Fahd, 1995 yılında felç geçirmişti. Kral Fahd’ın 1995’deki rahatsızlığından bu yana Suudi Arabistan’ın fiili hükümdarlığını üvey kardeşi Veliaht Prens Abdullah yürütüyor. 
     
</TEXT>
</DOC>
