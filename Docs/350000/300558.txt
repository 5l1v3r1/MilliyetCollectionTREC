<DOC>
<DOCNO> 300558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/soneko30.html </URL>
<DATE> 2004/12/24/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Ömer Sabancı 2005 yılı için sorun görmüyoruz 
</HEADLINE>
<TEXT>

     Türk Sanayicileri ve İşadamları Derneği TÜSİAD Başkanı Ömer Sabancı, TÜSİAD olarak ''2005 yılı için bir sorun görmediklerini'' söyledi. 
     Sabancı, TÜSİAD YİK toplantısının ardından gazetecilere, toplantının basına kapalı bölümüyle ilgili bilgi verdi. 
     Sabancı, 2004 yılında TÜSİAD'ın 5 adet çok önemli rapor yayımladığını hatırlatırken, ''bu raporları Yargı Reformu, Sağlık Reformu, Gelir İdaresi'nin Yeniden Yapılandırılması Raporu, Sosyal Güvenlik Raporu ve İşsizlik Reformu Raporu'' olarak sıraladı. 
     Gelir İdaresi'nin yeniden yapılandırılması raporunun, kayıt dışılıkla mücadelede önemli bir faktör olduğunu belirten Sabancı, gelir idaresinin özerk olmasını istediklerini kaydetti. 
     2004'de yayımlanan raporları hazırlarken, sektörden gelen, pratikten gelen insanların görüşlerinden ve profesörlerin bilimsel katkısından faydalandıklarını anlatan Sabancı, ''Hükümet bu raporları dikkat aldı mı '' şeklindeki soru üzerine, Hükümetin hepsini kaile alacağını düşündüğünü, zaten bir kısım raporun dikkate alındığını, diğer raporların ise çok yeni yayınlandığını söyledi. 
     
     ''2005'TE İKİ BÜYÜK RAPORUMUZ VAR'' 
     Sabancı, 2005'e dönük TÜSİAD olarak iki büyük rapor hazırlığı içinde olduklarını belirtirken, toplantının kapalı kısmında, üyelere bu konuda bilgi verdiklerini söyledi. 
     İlk raporun, potansiyeli iyi değerlendirilemeyen tarım sektörü ile ilgili olduğunu belirten Sabancı, ''her sorunu çözeceğiz diye bir iddiamız yok. Ama nisan, mayıs gibi tarım sektörü ile ilgili vizyonumuzu, stratejimizi ortaya koyacağız'' dedi. 
     ''Üyelerin bu konuda somut önerileri oldu mu '' şeklindeki soruya da Sabancı, üyelerin AB sürecinde de bu konunu önemini belirttiklerini ve bu görüşleri dikkate alacaklarını söyledi. 
     Sabancı, ikinci çalışmanın ise ''Türkiye'nin büyüme stratejisi' raporu olduğunu anlatırken, şöyle devam etti 
     ''Türkiye artık küreselleşmiş, rekabet ortamında hangi sektörü öncelik vereceğini sektör, sektör belirlemeli ve bunları teşvik etmeli. Siz her sektörü teşvik edemezsiniz. Böyle bir şey yaparsanız, teşvikleri hibe etmiş olursunuz. Hangi bölgelerde, hangi sektörlere öncelik verileceği, bölgesel kalkınmışlık farkını giderecek çalışma yapmak lazım. Çok az kalkınmış bir şehrimizde, her türlü sanayi yatırımını yapamazsınız. Yeri, lojistiği itibari ile. Ama oraya özgü bir yatırım ve teşviği getirebilirsiniz. Biz de böyle bir çalışma içindeyiz. Bunu da haziran ve temmuz gibi kamuoyu, bürokrasi ve hükümetin gündemine getireceğiz.'' Sabancı, ''Haziran ve temmuz ayları geç değil mi '' şeklindeki soru üzerine, 2005'de tam üyelik müzakere başlama kararı ile IMF Prensip Anlaşması'nın bulunduğunu, anlaşmada çok ufak bir iki konu kaldığını, kendilerinin hükümetin bunu da aşacaklarını ümit ettiklerini belirtti. 
     Sabancı, gelecek yıl 3 yıllık katılım öncesi programla birlikte, IMF programının bulunduğunu, Merkez Bankası programı da dikkate alındığında, ''2005 yılı için, bir sorun görmediklerini'' söyledi. 
     Sabancı, büyüme stratejisinin yarın sabaha hazırlanamayacağını, hazırlanırsa bunun kağıt üzerinde kalacağını belirtirken, ''biz onu yapmak istemiyoruz'' diye konuştu. 
     Sabancı, ''Başbakan'ın Güneydoğu Anadolu Bölgesi'ne yatırım çağrısı ve Yeni Teşvik Yasası'nı nasıl değerlendiriyorsunuz şeklindeki soru üzerine de, yeni hazırlanan yasayı görmeleri gerektiğini kaydetti ve şöyle devam etti 
     ''36 ilimizle ilgili şunu söyledik. Bin 500 dolar kişi başına yıllık milli geliri olan ve altındaki iller. Dedik ki bunu farklılaştırmak lazım. Bunun içinde, yıllık milli geliri 400 dolar olan da var, bin 400 olan da var. Hazırlanan yasayı detaylı olarak incelemem lazım'' Öte yandan edinilen bilgiye göre, toplantıda üyelerden Yıldırım Aktürk, bilim ve teknolojiye daha fazla pay ayrılmasını önerdi ve Hindistan ile Malezya örneğini verdi. 
     Tarım politikaları konusunda şimdiye kadar yapılanların yeterli olmadığını, verimin mutlaka artırılması gerektiğini belirten Aktürk, bunun AB ile müzakerelerde sorun olabileceğini dile getirdi. 
     Aktürk, teşviklerin 36 ilden 50 ilin üzerine çıkarılmasının doğru olmadığını ifade ederken, üyelerden Oktay Varlıer de güçlü bir iktidar bulunduğunu, popülizm yapmasına gerek olmadığını söyledi. Varlıer, 2 bin doların altındaki her ile, teşvik verilmesinin sonuçta okyanus ortasındaki adalara birer fabrika yapılması sonucunu doğuracağını, böyle bir uygulamanın hüsranla sonuçlanacağını belirtti. 
     NUTS 2 düzeyinde belirlenen 26 bölgenin 12'sinin kalkınmada öncelikli yöre olarak belirlendiğini bildiren Varlıer, buralarda da belli çekim merkezlerinin saptandığını hatırlattı. Varlıer, tüm yatırım teşviklerinin bu merkezlere verilmesi ve tüm yatırımların da buralara yöneltilmesi gerektiğini savundu. 
     Türkiye'de 5 yıllık kalkınma planı, yıllık program, 3 yıllık program ve katılım öncesi ekonomik program gibi 7 program olduğunu dile getiren Varlıer, bunların birbiriyle ilişkisi olmadığını ve tek boyuta indirilmesi gerektiğini ifade etti. 
     Üyelerden Zekeriya Yıldırım ise ekonomi yönetiminin tek elde toplanması gerektiğini vurguladı. 
     
</TEXT>
</DOC>
