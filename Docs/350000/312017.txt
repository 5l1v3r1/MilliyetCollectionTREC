<DOC>
<DOCNO> 312017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/soneko23.html </URL>
<DATE> 2005/02/03/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Serdengeçti Ülkemiz, risk yönetiminde yeni bir döneme girmiştir 
</HEADLINE>
<TEXT>

     Türkiye Cumhuriyet Merkez Bankası TCMB Başkanı Süreyya Serdengeçti, ekonomideki olumlu gelişmelerin paralelinde yarın İzmir'de resmi açılışı yapılacak Vadeli İşlem ve Opsiyon Borsası VOB ile son derece önemli bir adımın atıldığını belirterek, Türkiye'nin risk yönetiminde yeni bir döneme girdiğini belirtti. 
     Stratejik Teknik Ekonomik Araştırmalar Merkezi'nin STEAM organize ettiği ''3. Sermaye Piyasaları Arenası, Vadeli İşlem ve Opsiyon Borsası-Risk Yönetimi'' toplantısı, İzmir Hilton Oteli'nde yapıldı. 
     Toplantıda konuşan Merkez Bankası Başkanı Serdengeçti, son 30 yılda ''yüksek ve oynak enflasyon'' ve kamu açıklarının, belirsizliğe neden olduğunu, bu ''kaygan zemin'' üzerinde risk yönetimi kurumlarını oluşturmanın mümkün olamadığını kaydetti. 
     Türkiye ekonomisinin yapısal değişim sürecinde olduğunu hatırlatan Süreyya Serdengeçti, gelinen noktada ''enflasyonun kontrol edilebilir olduğunun toplum tarafından da kabul edildiğini'' ifade etti. 
     İstikrarın sağlanmasıyla birlikte özel sektör kaynaklı büyümeye geçildiğini dile getiren Serdengeçti, artık her ekonomik birimin kendi riskini üstlenmek ve bu riskleri yönetmek zorunda olduğuna dikkat çekti. 
     Türkiye'de kurumların şeffaflaşması ve politikaların doğrudan topluma anlatılmasının belirsizliğin azalmasına katkı sağladığını, güvenilirliğin arttığını ve piyasalarda daha uzun vadeli işlem yapılabildiğini kaydeden Serdengeçti, şöyle konuştu 
     ''Tüm bu sağlanan makro ekonomik istikrar ve yapısal dönüşüm süreci sonunda bugün artık ekonomimizde sağlıklı bir ortamda risk yönetimi yapılmasına uygun zemin yaratılmıştır. VOB, bu sürecin en önemli halkası olacaktır. 
     Bu sürecin gelişimi tüm ekonomi açısından önemlidir. Bunun kimi zaman zor, zaman alan, ancak kendini besleyen bir süreç olduğu hiçbir zaman unutulmamalıdır. Uzun sürse dahi türev piyasalar dünyada nasıl geliştiyse bizde de pekala gelişecektir. Bin yıllık bir yolculuk bile bir adımla başlar. İşte bu adım o adımdır. Ülkemiz risk yönetiminde yeni bir döneme girmiştir.'' 
     
     SPEKÜLASYONLAR VE SPOT PİYASA 
     Serdengeçti, türev piyasalar içindeki döviz piyasasında yapılan spekülasyonların ''riski ve oynaklığı artıracağı'' yönünde görüşler bulunduğuna dikkat çekerek, türev piyasaların yeni risk yaratmadığını, mevcut riskin yönetilmesini sağladığını kaydetti. 
     Merkez Bankası Başkanı Serdengeçti, bu görüşlerinin kaynağının spekülatif amaçla yapılan işlemlere ilişkin yanlış anlamalardan kaynaklandığını belirterek, ''Fiyatlar yükseldiğinde daha da yükseleceği, düştüğünde ise daha da düşeceği öngörüsüyle hareket eden kötü spekülatörlerin'' etkinliğinin azalacağını söyledi. 
     Serdengeçti, ''Döviz kuru seviyesi, vadeli işlemler sonucu değil spot piyasa işlemleri ile belirlenmektedir. Türev piyasalarda gözlenebilecek spekülatif işlemlerin spot piyasalar üzerinde şiddetli etkisi olması beklenmemektedir. Spekülasyon bir tehdit değil likiditeyi artırması yoluyla spot piyasayı etkinleştirmesi açısından bir katkıdır'' dedi. 
     
     TÜREV PİYASALAR 
     Türev piyasalarla birlikte şirketlerin bilanço dengesizliklerinden kaynaklanan kırılganlıklarının azalacağını ve ekonomik şoklara daha dayanıklı hale geleceğini ifade eden Serdengeçti, üretim yapan şirketlerin finansal risklerini azaltarak üretime daha fazla kaynak aktarabileceğine işaret etti. Serdengeçti, bu çerçevede bankalar ve şirketlerin bu piyasada işlem yapmaya yöneltilmesi için tedbirler alınması gerektiğini kaydetti. 
     Türev piyasalarda oluşan fiyatlar sayesinde gelecek hakkında daha fazla bilgi edinileceğini ve kaynak aktarım mekanizmasının daha sağlıklı çalışacağını belirten Serdengeçti, piyasaların milli gelir ve istihdama olumlu katkılarının olacağını söyledi. 
     Serdengeçti, türev piyasalarının Türkiye'nin dünya piyasaları ile bütünleşmesine katkıda bulunacağını, yabancı yatırımlar üzerinde olumlu etkiler yaratacağını ve istikrarın sağlanmasında Merkez Bankası'na destek vereceğini kaydederek, şunları kaydetti 
     ''VOB'un gelişmesinin para politikasına oldukça önemli ve çok yönlü katkıları olacak. Özellikle 2006 yılından sonra açık enflasyon hedeflemesine geçişle birlikte Merkez Bankası'nın raporlarında ileriye yönelik nicel bilgilere daha çok yer verilmesinde VOB'da gerçekleşen işlemlerin büyük katkısı olacaktır.'' Serdengeçti, önümüzdeki dönemde türev piyasaların tanıtılması ve eğitimlerin artırılması gerektiğini kaydeden Serdengeçti, sivil toplum örgütlerinin de üyelerine VOB'u tanıtması gerektiğini sözlerine ekledi. 
     
</TEXT>
</DOC>
