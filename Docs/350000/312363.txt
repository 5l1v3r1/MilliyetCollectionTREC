<DOC>
<DOCNO> 312363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/soneko26.html </URL>
<DATE> 2005/02/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Erdoğan VOB, piyasalardaki risklere karşı sigorta görevi yapacak 
</HEADLINE>
<TEXT>

     Başbakan Recep Tayyip Erdoğan, Vadeli İşlem ve Opsiyon Borsası'nın VOB bir başlangıç, bir milat olduğunu belirterek, ''VOB, piyasalardaki risklere karşı sigorta görevi icra edecektir'' dedi. 
     Başbakan Erdoğan, VOB'un Hilton Oteli'nde düzenlenen açılış töreninde yaptığı konuşmada, Türkiye'yi bir baştan bir başa dolaştığını, her yerde gelişme, büyüme, kalkınma ve üretim iradesinin izlendiğini anlatarak, Türkiye'de büyüme iradesinin kalıcı hale getirilmesine çalışıldığını, doğudan batıya dünyaya açıldığını, ülkenin demokratik açılımlar, yapısal reformlar ve ekonomik büyümesinin hem dünyanın ilgisini çektiğini, hem de uluslararası arenada Türkiye'nin itibar kazandığını söyledi. 
     Başbakan Erdoğan, dünyanın her yerinden Türkiye'ye muazzam bir bilginin eklendiğini de belirterek, iki yıl gibi kısa bir zamanda en temel göstergelerin yerine oturduğunu bildirdi. Erdoğan, şöyle konuştu 
     ''Ekonomik istikrar sağlandı. Ekonomimiz sağlam bir zemine oturdu. Krizden çıkan Türkiye, artık ayaklarının üzerinde duruyor. Süratle büyüme yoluna giriyor. Açıklanan son enflasyon rakamları bütün istikrarsızlığın son bulması haline gelmiştir. Güven zemininde Türkiye'nin nereden nereye geldiğini gösteriyor. Geleceğe yönelik çalışmalarımızı tekrar gözden geçirmeliyiz, bir farklı sıçramayla bu adımları atacağız. Her alanda rekorlar kırılıyor. Türkiye yeni yeni rekabetlerle tanışıyor.'' Üretimde, ihracatta, dış ticaret hacminde, yerli ve yabancı yatırımlarda her alanda yeni rekorlarla tanışıldığını ifade eden Başbakan Erdoğan, ''Dünya borsalarında ilk 10'a gireceğimiz söylenseydi, acaba hangimiz inanırdık Her alanda rekorlar kırıyoruz. Türkiye artık 2002 öncesi döneme inşallah dönmeyecek, dönmemelidir. Bu güveni ve istikrarı kalıcı kılmak hepimizin elini taşın altına koymasıyla mümkün olur'' diye konuştu. 
     
     ÖZGÜVEN SORUNU VE GÜVENSİZLİK KRİZLERİ 

     Özgüven sorunu ve güvensizlik krizleri yaşanmasının Türk milletine yakışmadığını belirten Erdoğan, sermaye piyasalarının gelişmiş olduğu ekonomilerin, daha gelişmiş ve zengin ülkeler olduğuna dikkat çekerek, şöyle devam etti 
     ''İMKB son 2 yıllık işlem hacmi ve getirisiyle dünyanın en iyi borsalarından biri olma başarısını yakaladı. Hükümetimizin uyguladığı isabetli ekonomik politikalar da AB ile bütünleşme bilincinde, uluslararası fonlar İMKB'ye giderek artan miktarlarda yatırım getiriyorlar. Üstelik bu son dönemin fonları uzun dönemli ve kalıcı olmak maksadıyla geliyor. Bu süreç yarınlar için büyük umutlar vaat etmektedir.'' Piyasaların giderek liberalleşmesi sonucu, risklerin de arttığını söyleyen Erdoğan, döviz ve faiz gibi oranların her gün değişebildiğini ve bu değişimden ülke ve işletmelerin yıkıcı bir şekilde etki görebildiğini belirterek, konuşmasını şöyle sürdürdü 
     ''İşte bu tür etkilere karşı VOB, sigorta görevi icra edecektir. Dünyada örnekleri bulunan VOB'un ülkemizde kurulmasıyla şu anda ülkemizde istikrarlı bir ekonomik hayata geçmiştir. Kısa bir zaman içinde bunu destekleyici yapacağımız yasal düzenlemelerle çok daha farklı bir hale gelecektir. Kurduğumuz borsanın daha dinamik ve daha güvenli bir ekonomik ortama katkıda bulunacağından eminim. Emeği geçen herkese teşekkür ediyorum.'' Başbakan Erdoğan, devlet olarak artık taban fiyat ayarlamaları gibi işlerle uğraşmak istemediklerini, bu işleri güvenilir bir borsanın yürütmesi gerektiğini belirterek, ''Bu borsa güven veren bir borsa olacaktır. Bu borsa geleceği gösteren, adeta sigorta altına alan bir borsa olacaktır. Bu olduğu anda benim üreticim, benim çiftçim, benim işletmecim o noktada rahat olacak'' dedi. 
     VOB Yönetim Kurulu Başkanı Tuğrul Yemişçi, Başbakan Erdoğan'a bir plaket hediye etti. 
     Başbakan Erdoğan daha sonra gonga vurarak, VOB'daki işlemleri başlattı. 

     
</TEXT>
</DOC>
