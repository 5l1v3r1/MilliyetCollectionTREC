<DOC>
<DOCNO> 341563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonsiy29.html </URL>
<DATE> 2005/05/11/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Ceza Muhakemesi Kanunu nasıl uygulanacak 
</HEADLINE>
<TEXT>

     AK Parti Kırıkkale Milletvekili Ramazan Can’ın ve arkadaşlarınca hazırlanan, Ceza Muhakemesi Kanunu’nun Yürürlük ve Uygulama Şekli Hakkında Kanunda Değişiklik Yapılması Hakkında Kanun Teklifi, TBMM Genel Kurulu’nda kabul edilerek yasalaştı. 
     Yasa ile devletin güvenliğine karşı işlenen suçlar ve organize suçların yanı sıra ağır ceza mahkemelerinin görev alanına giren diğer suçlarda da tutukluluk süresi 1 Nisan 2008’e kadar uzatılıyor. 
     Yasa, 412 sayılı Ceza Muhakemeleri Usulü Kanunu, 3005 sayılı Meşhud Suçların Muhakeme Usulü Kanunu, 466 sayılı Kanun Dışı Yakalanan veya Tutuklanan Kimselere Tazminat Verilmesi Hakkında Kanun ve 4422 Sayılı Çıkar Amaçlı Suç Örgütleriyle Mücadele Kanunu’nun, yeni TCK’nın yürürlüğe gireceği 1 Haziran 2005 tarihinde yürürlükten kalkmasını öngörüyor. 
     Yasa ile devletin güvenliğine, anayasal düzene ve bu düzeninin işleyişine, milli savunmaya, devletin sırlarına karşı ve casusluk suçlarının yanı sıra ağır ceza mahkemelerinin görev alanına giren diğer suçlarda da tutukluluk süresi, 1 Nisan 2008 tarihine kadar uzatılıyor. Bu düzenleme, ağır ceza mahkemelerinin görev alanına giren suçlarda en fazla 5 yıl olan tutukluluk süresinin, bu suçlardan yargılanan kişiler için uygulanmayacağına açıklık getiriyor. 
     Yasa uyarınca, kanunun yürürlüğe girdiği tarihten önce, ceza mahkemelerinde açılmış bulunan davalardaki şahsi hak talepleri, görevsizlik kararı verilmeyerek bu mahkemelerce sonuçlandırılacak. 
     Bu düzenleme, halen ceza davalarıyla birlikte görülen çok sayıda şahsi hak talebinin, ceza mahkemelerince görevsizlik kararı verilerek hukuk mahkemelerine gönderilmesini önleyerek, mahkemelerin iş yükünde büyük ölçekli değişiklikler meydana gelmesinin önüne geçmeyi amaçlıyor. 
     
     "KOŞA KOŞA YASA YAPIYORUZ" 

     Teklifin görüşmeleri sırasında CHP grubu adına söz alan Antalya Milletvekili Feridun Fikret Baloğlu, henüz yürürlüğe girmeyen yasaların değiştirildiğini belirterek, "Bu durum, telaşla, arkamızdan biri koşuyormuş gibi yapılan düzenlemelerin eksikliğini göstermektedir" dedi. 
     Gelecek kuşakların, Meclis’in çok yasa çıkarmasını değil, uygulanabilir yasa çıkarıp çıkarmadığını değerlendireceğini belirten Baloğlu, IMF’ye ve AB’ye verilen taahhütler nedeniyle daha yürürlüğe girmeyen yasaların bile değiştirilmesi sonucu ulusal hukukun içinden çıkılmaz hale geldiğini ileri sürdü. Baloğlu, "Koşa koşa yasa yapıyoruz. ’Göç yolda düzelir’ sözü göçerler açısından doğru olabilir ama bu şekilde yasa yapılmaz" dedi. 
     Baloğlu, bazı suçlarda tutukluluk süresinin 2008’e kadar uzatılmasını doğru bulmadıklarını dile getirdi. 
     CHP’lilerin söz konusu hükmün teklif metninden çıkarılmasına ilişkin önergesi de kabul edilmedi. 
     Görüşmelerin ardından yasa teklifi oylanarak kabul edildi 
     
</TEXT>
</DOC>
