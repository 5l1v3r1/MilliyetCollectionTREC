<DOC>
<DOCNO> 343850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/guncel/gun05.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fotoğraf kıymetlidir ' 
</HEADLINE>
<TEXT>


Robert Capa'dan Ara Güler'e kadar 28 fotoğraf sanatçısının yer aldığı "2005 Koleksiyon Sergisi", İstanbul Fotoğraf Merkezi'nde açıldı 

YASEMİN BAY 

İstanbul Fotoğraf Merkezi, Türk fotoğrafının kilometre taşlarını ve genç isimlerini "2005 Koleksiyon Sergisi"nde buluşturuyor. Robert Capa ve Dick Arentz de cabası. 28 fotoğraf sanatçısının çalışmalarını bir araya getiren serginin en önemli özelliği, çağdaş ve uluslararası müze standartlarında yapılmış fotoğraf baskılarını içermesi. 

Son gün 2 Temmuz 
2 Temmuz'a kadar izlenebilecek sergide Ara Güler, Ahmet Elhan, Ahmet Öner Gezgin, Alp Sime, Arif Aşçı, Attila Durak, Burhan Doğançay, Bülent Özgören, Cengiz Akduman, Dick Arentz, Emine Ceylan, Ergun Çağatay, Gültekin Çizgen, İbrahim Zaman, İsa Çelik, İzzet Keribar, Kamil Fırat Kerim Bora, Mehmet Kısmet, Melih Arıcan, Merih Akoğul, Nevzat Çakır, Nuri Bilge Ceylan, Robert Capa, Saygun Dura, Sedat Pakay, Tahsin Aydoğmuş ve Yusuf Tuvi'nin çalışmaları izlenebiliyor. 
Sergide tüm baskılar büyük bir özenle gerçekleştirilmiş. Her bir fotoğrafın yanında o çalışmaya dair bir künye yer alıyor. Künyede, fotoğrafın hangi teknikle ve kim tarafından basıldığı, çekim yılı, baskı yılı vb. bilgiler yer alıyor. 

Koleksiyona bağışlandı 
Capa'nın fotoğrafları dışında tüm çalışmalar satışa da çıkarılmış. Dünyanın en önemli savaş fotoğrafçılarından biri olarak tanımlanan Capa'nın Türkiye fotoğrafları, 2003'te Yapı Kredi Kültür Merkezi'nde açılan serginin ardından Magnum Photos tarafından İstanbul Fotoğraf Merkezi koleksiyonuna bağışlandı. 
Koleksiyondaki fotoğrafların satılamamasının nedeni ise Magnum Photos ile yapılan sözleşme ve fotoğrafların copyright'ının Capa'nın kardeşi Cornell Capa'ya ait olması. Merkezin koleksiyonunda yer alan eserleri randevu almak koşuluyla dilediğiniz zaman izleyebilirsiniz. 
İstanbul Fotoğraf Merkezi 0212 238 11 60 

Uzun ömürlü baskı teşvik ediliyor 

İstanbul Fotoğraf Merkezi'nin kurucusu ve fotoğraf sanatçısı Mehmet Kısmet, "Bu sergi ile fotoğrafçıları kaliteli ve uzun ömürlü fotoğraf baskıları yapmaya teşvik ediyoruz" diyor. Nedenini de şöyle açıklıyor Kısmet "Çünkü müzeler ve koleksiyonlar için geçerli olan bu." 


</TEXT>
</DOC>
