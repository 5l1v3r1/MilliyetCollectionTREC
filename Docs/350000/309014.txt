<DOC>
<DOCNO> 309014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonyas20.html </URL>
<DATE> 2005/01/24/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Cepten mesaj atmadan bir daha düşünün .. 
</HEADLINE>
<TEXT>

     İtalyan doktorlara göre, cep telefonuyla fazla mesajlaşmak sağlığa zararlı. 
     İtalya'da yayımlanan La Repubblica ve Il Messaggero gazetelerinin yarımşar sayfa ayırdığı habere göre, doktorlar, özellikle gençleri, cep telefonlarıyla aşırı mesajlaşmanın parmaklarda akut kiriş tendon iltihabına yol açabileceği konusunda uyarıyor. 
     Doktorlar, İtalya'nın kuzeyindeki Savona bölgesinde, cep telefonundan günde en az 100 kısa mesaj gönderen 13 yaşındaki bir kız çocuğunun ortopedik tedaviye gereksinim duyduğuna dikkat çekti. 
     İltihap önleyici ilaç verilen çocuğa, ellerini dinlendirilmesi tavsiye edildi. 
     Çocuk hakları derneği Telefono Azzurro için yakın zamanlarda yapılan bir araştırmaya göre, İtalyan çocukların yüzde 37'si ''cep telefonu müptelası''. 
     Uzmanlara göre, gençler arasında çok fazla cep telefonu kullanımı, uyarıya karşı aşırı duyarlılık gösterme haline ya da ruhsal sarsıntılara bile neden olabiliyor. 

     
</TEXT>
</DOC>
