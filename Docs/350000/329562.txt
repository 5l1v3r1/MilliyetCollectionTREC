<DOC>
<DOCNO> 329562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/spor/spo10.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu işin LÜTFEN'i yok .. 
</HEADLINE>
<TEXT>


Karşıyaka, bölücü örgüte edilen küfürler nedeniyle PFDK'ye sevk edildi. Federasyon skandalı önleyip soruşturma isteyenler için inceleme başlattı 

ÖZEL HABER - CEMAL ERSEN 


Karşıyaka seyircisinin, Ç.Dardanel maçında bölücü örgüt ve elebaşısı aleyhine yaptığı tezahüratlar, temsilci tarafından rapor edilince, İzmir kulübü "edebe aykırı söz ve hareket" gerekçesiyle Disiplin Kurulu'na sevk edildi. Temsilci Okandan Çekver'in, bölücübaşı Abdullah Öcalan'a küfür edildiğini raporunda belirtmesi üzerine, PFDK, Karşıyaka'dan savunmasını vermesini istedi. 
Olayın duyulması üzerine federasyonun İzmirli üyesi Mahmut Özgener, Levent Bıçakcı'yı arayarak, büyük skandala imza atılmak üzere olduğunu, cezai işlemin hemen durdurulması gerektiğini söyledi. 
Federasyon dün olağanüstü toplantı yaparak konuyu masaya yatırdı. Ardından PFDK'den ceza gerektirecek bir durum olmadığı açıklaması geldi. Olası skandalı son anda önlemeyi başaran Başkan Levent Bıçakcı, terör örgütü ve bölücübaşına edilen küfürler nedeniyle soruşturma isteyenler hakkında inceleme başlatılmasını kararlaştırdı. 


</TEXT>
</DOC>
