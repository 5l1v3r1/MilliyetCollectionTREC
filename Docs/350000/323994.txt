<DOC>
<DOCNO> 323994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun55.html </URL>
<DATE> 2005/03/16/ </DATE>
<TIME> 22.12 </TIME>
<AUTHOR>  </AUTHOR>
<HEADLINE>
İsrail'de aşırı sağcılar Haremüşşerif'i işgal etmeyi düşünüyor 
</HEADLINE>
<TEXT>

     İsrail hükümetinin Gazze şeridinden çekilme planını baltalamak isteyen aşırı sağcılar ve bazı hahamlar, Haremüşşerif'i istila etmeyi tasarlıyorlar. 
     İsrail TV'sinin ikinci kanalı, çeşitli örgütlerin militanlarıyla hahamların katıldığını belirttiği bir toplantının görüntülerini yayınladı. Toplantıya katılan kimselerin, hükümetin çekilme planını nasıl engelleyebileceklerini tartıştıkları ve değişik senaryoların gündeme geldiği kaydedildi. 
     Filme alınanlardan biri, ''Planı başarısız kılabilmek için Haremüşşerif'i ele geçirmek şart. 50 bin kişi Haremüşşerif'e akın ederse göklerdeki Babamız elbet bunu görür. İsrail'deki kuruluşlar da buna kayıtsız kalamaz'' dedi. 
     Toplantıya katılanların, harekete geçmek için birliklerin Gazze şeridinden çekilmeye başlamasını beklemek gerekip gerekmeyeceğini hararetle tartıştıkları belirtildi. 
     Katılımcılar, Haremüşşerif'in istilasının, Filistinlileri ve dünya Müslümanlarını öfkelendirerek yeni bir şiddet dalgası yaratacağını, böylece Gazze şeridinden çekilme işleminin askıya alınacağını düşünüyor. 
     İsrail, Gazze şeridinden Temmuz ayında çekilmeye başlayacak. Çekilme işlemi, 3-4 hafta sürecek. 
     İsrail polisi, aşırı uçların saldırı düzenleyebileceklerini düşünerek Haremüşşerif civarına daha geçen ay takviye birlikler yerleştirmişti. 
     
</TEXT>
</DOC>
