<DOC>
<DOCNO> 333844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/ekonomi/aeko.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mersin, Trabzon istikrarı etkiler mi 
</HEADLINE>
<TEXT>


ABD'de temaslarda bulunan Devlet Bakanı Babacan'a ekonomideki başarılar değil Mersin ve Trabzon'daki olaylar soruldu. Babacan soruyu "istikrar bozulmaz" diyerek yanıtladı 

Ahmet Erhan Çelik - Washington 

Dünyanın önde gelen kredi derecelendirme kuruluşları ile fon yöneticilerinin, Devlet Bakanı Ali Babacan'a, Mersin ve Trabzon'daki olayların ekonomik istikrarı bozup bozmayacağını sorduğu öğrenildi. 
Babacan'ın bu soruya karşılık, söz konusu hareketlerin istikrarı bozmasının düşünülemeyeceğini belirterek "Sıkıntı olmayacak" diye yanıt verdiği bildirildi. 
Bakan Babacan ve Merkez Bankası Başkanı Süreyya Serdengeçti başkanlığındaki ekonomi heyeti, Washington'da düzenlenen IMF Dünya Bankası Bahar Toplantıları öncesinde New York'ta uluslararası yatırımcılarla özel toplantılarda biraraya geldi. 
Kredi derecelendirme rating kuruluşları Standard and Poors, Moddy's ile dünyanın önde gelen yatırımcı kuruluşlarından Lehman Brothers, CitiGroup ve Eurasia temsilcileriyle yapılan toplantılarda Babacan'a ilginç sorular yöneltildiği öğrenildi. 

İlk görüşme Rato ile Devlet Bakanı Babacan, Washington'taki temaslarında ilk görüşmesini IMF Başkanı Rodrigo Rato ve Dünya Bankası Başkan Yadımcısı Shigeo Katsu ile yaptı. Hafta sonunda IMF ve uluslararası para komitelerinin toplantılarına katılacak olan Babacan, pazartesi de Dünya Bankası Başkanı James Wolfenson, IMF Birinci Başkan Yardımcısı Anne Krueger ve ABD Hazine Müsteşarı John Taylor ile görüşecek. 

'Tam üyelik için en az 10 yıl var' Devlet Bakanı Ali Babacan'a Mersin ve Trabzon olaylarının yanı sıra Türkiye-AB ilişkileri, Kıbrıs gibi konular da soruldu. Toplantıda sorulan sorular ve Babacan'ın yanıtları şöyle 

Mersin ve Trabzon'daki olaylar ekonomik istikrarı bozar mı Babacan bu soruya, "istikrar bozulmaz" diye yanıt verdi. Yabancı yatırımcıların üstünde çok fazla durmamakla birlikte ilk defa gündeme getirdiği bu soru, "Türkiye'yi çok yakından izliyorlar" şeklinde değerlendirildi. 

Avrupa halkları Türkiye'yi benimseyecek mi AB Anayasası'nda üye ülkelere, aday ülkeleri referanduma götürme olanağı tanındığı hatırlatılarak, Babacan'a, "Avrupalılar Türkleri benimseyecek mi " diye soruldu. "Tam üyelik için önümüzde en az 10 yıl var" şeklinde yanıt veren Babacan, bu süreçte halkların bakış açılarında da değişiklikler olabileceğini ve bugünden kestirimde bulunmanın doğru olmadığını ifade ettiği kaydedildi. Babacan'ın yatırımcılara, "Şimdiden tedirgin olmaya gerek yok" telkininde bulunduğu öğrenildi. 

Kıbrıs Cumhurbaşkanlığı seçiminde ne olacak Uluslararası yatırımcılar, her toplantıda olduğu gibi KKTC ile ilgili siyasi sorular yöneltti. KKTC'deki cumhurbaşkanlığı seçimini Mehmet Ali Talat'ın kazanması halindeki muhtemel gelişmelere ilişkin Babacan'ın, Türkiye'nin Kıbrıs politikasında herhangi bir değişiklik bulunmadığı yönünde yanıt verdiği vurgulandı. 

Başmüzakereci kim olacak Babacan'a, AB ile tam üyelik müzakerelerini yönetecek başmüzakerecinin kim olacağı ve ismin halen belirlenmemiş olmasının takvimde gecikmeye neden olup olmayacağı sorusu yöneltildi. "Başmüzakereciyi, Başbakan belirleyecek" diyen Babacan, halen müzakere heyetinin yapısıyla ilgili çalışmaların sürdüğünü ve takvimde gecikme olmayacağını bildirdiği belirtildi. Babacan'ın, diğer aday ülke örneklerine işaret ederek, başmüzakerecinin, müzakereler başlamadan birkaç hafta öncesinde de tespit edilme olanağının bulunduğunu dile getirdiği kaydedildi. 


</TEXT>
</DOC>
