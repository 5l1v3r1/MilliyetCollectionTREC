<DOC>
<DOCNO> 325302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonsiy07.html </URL>
<DATE> 2005/03/20/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Bahçeli Nevruz yozlaştırılmak istendi ancak başarılı olamadı 
</HEADLINE>
<TEXT>

     MHP Genel Başkanı Devlet Bahçeli, binlerce yıldan beri bir bayram gibi kutlanmakta olan Nevruz'un, son yıllarda yozlaştırılarak, bölücü terörist şiddetin sergilendiği günler haline getirilmek istendiğini ancak Türk milletinin, kültürüne olan derin tutkusu ile bu emellerin gerçekleşmesine izin vermediğini belirtti. 
     Devlet Bahçeli, 21 Mart Nevruz Bayramı dolayısıyla yaptığı yazılı açıklamada, milletleri oluşturan ve yaşatan en temel unsurların başında, kültür değerlerinin geldiğini ifade etti. 
     Bahçeli, Türk milletinin, yaşadığı büyük coğrafya içerisinde dilini, örf ve adetlerini, inançlarını, edebiyat ve güzel sanatlarını her dönemde büyük bir samimiyet ve gayretle koruduğunu ve zenginleştirdiğini vurguladı. 
     Türk milletinin, tarih boyunca bir çok değişik dini inanışa sahip olduğuna, dünyanın değişik bölgelerinde çeşitli devletler kurduğuna işaret eden Bahçeli, şunları kaydetti 
     ''Türk milleti, bu hareketli karakteri içinde, yüce dinimiz İslam'ı kabulü ile sahip olduğu pek çok değeri yaşatıp sürdürmeye devam etmiştir. İslam'ın evrensel mesajları ile uyumlu, hatta o mesajları kuvvetlendiren, barışı, kardeşliği, yardımlaşmayı, iyiliği öngören pek çok bize ait kültürel form, bugüne kadar yaşatılmıştır. İşte bu değerlerden birisi de Nevruz bayramıdır. Nevruz bayramı, bugün tüm Türk kültür coğrafyasında birlik, dirlik, ümit ve barışı sembolize eden kutlu bir gün olarak, büyük bir coşku ve kıvanç içerisinde idrak edilmektedir. Bu günde, tabiattaki uyanışın, baharın gelişinin bir yansıması olarak, insanlar arasında da sevgi, saygı ve dayanışma ön plana çıkmaktadır.'' Son yıllarda, binlerce yıldan beri Anadolu'da ve tüm Türk yurtlarında bir bayram gibi kutlanmakta olan bu günün, yozlaştırılarak, bölücü terörist şiddetin sergilendiği günler haline getirilmek istendiğini belirten Bahçeli, ancak milletin, sağduyusu ve kültürüne olan derin tutkusu ile bu emellerin gerçekleşmesine izin vermediğini vurguladı. 
     Bahçeli, ''Sultan Nevruz'' adıyla bir bayram olarak yaşatılıp kutlanan bu günde, ''milletin birlik ve dirliğinin daim, dünyada barış ve kardeşliğin hakim olmasını'' diledi. 
     
</TEXT>
</DOC>
