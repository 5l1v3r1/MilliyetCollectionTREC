<DOC>
<DOCNO> 314266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonyas17.html </URL>
<DATE> 2005/02/10/ </DATE>
<TIME> 18.07 </TIME>
<AUTHOR>  </AUTHOR>
<HEADLINE>
Çiçekciler "Sevgililer Günü nü bekliyor... 
</HEADLINE>
<TEXT>

     İstanbul Çiçekçiler Odası Başkanı Ahmet Nadir Yüksel, hava şartlarının müsait olması durumunda Sevgililer Günü'nde İstanbul'da 80 milyon dal çiçek satmayı umduklarını söyledi. 
     Yüksel, AA muhabirine yaptığı açıklamada, çiçekçilik sektörünün yaşanan ekonomik krizden büyük oranda etkilendiğini belirterek, sektörü ayakta tutan bazı firmaların kapanmasıyla zor duruma düştüklerini vurguladı. 
     Sevgililer Günü'nde Türkiye genelinde 150-200 milyon dal çiçek satıldığını, ancak bu yıl bu rakamlara ulaşmalarının mümkün olmadığını ifade eden Yüksel, kar yağışının da çiçek satışlarını olumsuz etkilediğini belirtti. 
     ''Çiçekçiler tüm umutlarını Sevgililer Günü'ne bağladı'' diyen Yüksel, 14 Şubat Pazartesi günü çiçek satışlarının iyi geçip geçmemesinin biraz da hava şartlarına bağlı olduğunu söyledi. 
     Sevgililer Günü'nde en çok gül, karanfil ve orkide gibi çiçeklerin satıldığını kaydeden Yüksel, tek gül fiyatının 5-10 milyon lira arasında değişeceğini belirtti. 
     İstanbul'da, en çok Sevgililer Günü'nde çiçek sattıklarını ifade eden Yüksel, ''Sevgililer Günü'nde havalar iyi giderse İstanbul'da 80 milyon dal çiçek satmayı umuyoruz. Geçen yıl bu rakamın 2 katına yakın satış yapmıştık'' dedi. 
     
</TEXT>
</DOC>
