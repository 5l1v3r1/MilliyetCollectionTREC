<DOC>
<DOCNO> 327545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sondun12.html </URL>
<DATE> 2005/03/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Aliyev'den muhalefete sert uyarı Sokaklara dökülen cevabını alır 
</HEADLINE>
<TEXT>

     Nurettin ATMACA BAKÜ, DHA 

      AZERBAYCAN Cumhurbaşkanı İlham Aliyev, kasım ayında yapılacak olan parlamento seçimleri öncesinde güç birliği yapan muhalefetin yeniden sokaklara dökülmesi durumunda gereken karşılığı vereceklerini söyledi. 
     İktidardaki Yeni Azerbaycan Partisi'nin başkent Bakü'deki Haydar Aliyev Sarayı'nda bugün yapılan 3'ncü kurultayında konuşan Aliyev, "Ülkede daha önce kargaşa yaratmak isteyenler yeniden aynı yola başvurmaları halinde gerekli dersi alacak" dedi. 2003 yılında sokaklara dökülenlerin iyi bir ders aldığını belirten Aliyev, "Biz siyasetin taşla sopayla değil, kuralları içinde yapılmasından yanayız" ifadelerini kullandı. 
     
     'MUHALEFET ACINACAK DURUMDA' 
     Azerbaycan'da demokrasinin gelişimi için yapılacak herşeyin sivil yolla gerçekleşmesini istediklerini belirten Aliyev, muhalefetin hiçbir zaman diyaloğa yanaşmadığını hatta diyalog yanlısı muhaliflerin de partilerinden uzaklaştırıldığını ifade etti. Muhalefetin Azerbaycan'da 'acınacak' durumda olduğunu ve Yeni Azerbaycan Partisi'nin rakipsiz olduğunu savunan Aliyev, "Cumhurbaşkanlığı seçiminden sonra vahşilik yaparak var olan itibarlarını da yok ettiler" diye konuştu. 
     
     'KARABAĞ'DA TAVRIMIZ DEĞİŞEBİLİR' 
     Kurultaydaki konuşmasında Dağlık Karabağ sorununa da değinen Aliyev, Ermenistan'ın olumsuz tavrının çözümü engellediğini, ancak uluslararası hukukun Azerbaycan'dan yana olduğuna dikkat çekti. İki taraf arasında sorunun aşamalı çözümüne ilişkin Prag görüşmelerinin sürdüğünü hatırlatan Azeri lider, bu görüşmelerden de sonuç alınmazsa artık yeni görüşmelere gerek kalmayacağını ve Azerbaycan'ın soruna yaklaşım biçimini değiştireceğini söyledi. 
     
     'BTC AZERBAYCAN'IN NÜFUZUNU ARTIRACAK' 
     Bakü-Tiflis-Ceyhan BTC Petrol Boru Hattı'nın devreye girmesinden sonra bölge ülkelerinin ürettikleri petrolü bu yolla Batı pazarlarına ihraç edeceğini kaydeden İlham Aliyev, Azerbaycan'ın böylelikle büyük bir avantaj kazanarak bölgedeki siyasi nüfuzunu artıracağını da sözlerine ekledi. 
     
</TEXT>
</DOC>
