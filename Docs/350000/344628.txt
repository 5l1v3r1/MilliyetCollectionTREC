<DOC>
<DOCNO> 344628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonspo41.html </URL>
<DATE> 2005/05/21/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Fenerbahçe Antrenörü Örs "Oyuncularımı kutluyorum" 
</HEADLINE>
<TEXT>

     Türkiye Basketbol Ligi TBL 
     play-off yarı final serisi ikinci maçında Fenerbahçe’yi 87-78’lik skorla yenen Efes Pilsen’in antrenörü Oktay Mahmuti, "Zorlu bir seride 2-0 öne geçtiğimiz için mutluyuz" dedi. Fenerbahçe ile zor bir maç oynadıklarını kaydeden Mahmuti, "Oyunun kontrolünü maç boyunca elimizde tutmaya çalıştık ve bunu da başardığımıza inanıyorum. Fenerbahçe maçın 3. çeyreğinde bize karşı iyi organize olup aradaki farkı kapatmasını bildi ve 73-72’lik skorla ilk kez öne geçti. Ama biz oyunda hemen dengeyi yakaladık ve maçı kazanıp seride 2-0 öne geçmesini bildik. Oyuncularımı buradan tekrar kutluyorum" diye konuştu. Oktay Mahmuti, 40 dakika boyunca oyunu hiç bırakmayıp, hem oyun hem de skor üstünlüğünü koruduklarını dile getirerek, "Sonuçta hiçbir şey kolay değil. Hele Türkiye’nin yarı finalini oynamak hiç kolay değildir. Biz bunun bilincine vararak sahaya çıktık ve kazandığımız için gerçekten çok mutluyuz" diyerek sözlerine tamamladı. -ÖRS "EFES PİLSEN BİZDEN DAHA TECRÜBELİ"- Efes Pilsen’e yenilerek seride 2-0 geriye düşen Fenerbahçe’nin antrenörü Aydın Örs ise oyuncularını kutlayarak, "Gerçekten sahada iyi mücadele ettiler" dedi. Maçta iyi oynadıklarını, fakat Efes Pilsen’in daha tecrübeli bir kadrosu olduğunu dile getiren Örs, şunları söyledi "İlk önce oyuncularımı 40 dakika boyunca oyunu bırakmayıp, hatta bir ara performanslarının üstüne çıkarak mücadele ettikleri için kutluyorum. Maçın genelinde Efes Pilsen skor üstünlüğünü elinde tutan taraf oldu. Özellikle maçın son dakikalarında bulduğumuz serbest atışları kaçırmamız bizim için hiç de güzel olmadı. Saha içinde gereken şeyleri yapamadık. Maçın kritik anlarında gerek savunmada gerekse de hücumda çok hatalar yaparak iyi organize olamadık. Ama her şeye rağmen bizim için hayat devam ediyor. Bundan sonra önümüzdeki maça iyi hazırlanıp, bugün nasıl sahaya yenme hırsıyla çıktıysak pazartesi günüde aynı heyecan ve hırsla oynayacağız." 
     
</TEXT>
</DOC>
