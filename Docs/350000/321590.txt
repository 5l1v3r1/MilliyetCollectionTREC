<DOC>
<DOCNO> 321590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur14.html </URL>
<DATE> 2005/03/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Tartıştığı annesinin boğazına bıçak dayadı 
</HEADLINE>
<TEXT>

     Kemal KAĞAN DHA 

      BURSA'da, doğuştan sağır ve dilsiz olan 25 yaşındaki Mesut Odabaşı, sinirlendiği annesi 49 yaşındaki Emine Odabaşı'nın boğazına bıçak dayadı. Komşuların haber vermesiyle eve gelen polis, psikolojik tedavi gören Mesut Odabaşı'nı ikna edip annesini kurtardı. 
     Merkez Yıldırım İlçesi'ne bağlı Değirmenlikızık Mahallesi Ferah Sokak'taki bir apartmanın 3'üncü katında oturan doğuştan sağır ve dilsiz Mesut Odabaşı, saat 00.30 sıralarında, mutfaktan aldığı ekmek bıçağını, annesi Emine Odabaş'ın boğazına dayadı. 
     Emine Odabaşı'nın çığlıklarını duyan komşuları, 155 Polis İmdat'ı aradı. Kısa sürede belirtilen adrese gelen polisler, kapıdan eve giremeyince, pencerenin açık oluduğunu görüp, yangın merdiveni getirmeleri için itfaiyeden yardım istedi. Polis ekibi, bir süre sonra gelen itfaiyenin yangın merdiveniyle 3'üncü kattaki eve camdan girdi. 
     Annesinin el işaretleriyle sağır ve dilsiz Mesut Odabaşı ile iletişim kuran polisler, anne Emine Odabaşı'nı kurtardı. Polis, annesini ölümle tehdit eden Mesut Odabaşı'nı tedavi edilmesi için Devlet Hastanesi'ne götürdü. 
     Karakolda ifade veren Emine Odabaş ise "Psikolojik sorunları var. Tartıştık. İlaç tedavisi görmesine rağmen çok sinirliydi. Beni öldürecek diye çok korktum. Kendisinden şikayetçi değilim'' dedi. 
     
</TEXT>
</DOC>
