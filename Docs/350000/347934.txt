<DOC>
<DOCNO> 347934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo43.html </URL>
<DATE> 2005/06/01/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Alex'in tedavisi 3 hafta sürecek... 
</HEADLINE>
<TEXT>

     Birinci Süper Futbol Ligi’nin son haftasında yapılan Konyaspor maçında kasığına aldığı ağır darbe sonucu sakatlanan Fenerbahçe’nin yıldız futbolcusu Alex De Souza’nın tedavisinin 3 hafta süreceği açıklandı. 
     Fenerbahçe’nin resmi internet sitesinde yapılan açıklamada, milli takım kampına katılmak için şampiyonluk kutlamalarına katılmadan Brezilya’ya giden ve milli takım doktorunun yaptığı kontrollerden sonra Brezilya Milli Takımı aday kadrosundan çıkarılan Alex’in 3 hafta tedavi göreceği bildirildi. 
     Alex, yaptığı açıklamada milli takıma katılamadığı için üzüldüğünü, ancak Fenerbahçe’deki ilk sezonunda elde ettiği şampiyonluk sevincini yaşadığı için çok da etkilenmediğini söyledi. 
     Brezilyalı futbolcu, milli takımdaki görevi nedeniyle şampiyonluk kutlamalarına katılamadığını ifade ederek, "Milli takım kampı başlamadan önce MR’ım çekildi ve sakatlık sürecimin tahmin ettiğimden daha da uzayacağı açıklandı. Riske atmamak için aday kadrodan çıkarıldım. 3 hafta sürecek tedavim bugün itibariyle başladı" diye konuştu. 
     Bu duruma üzüldüğünü kaydeden Alex, sözlerini şöyle sürdürdü 
     "Ama buraya gelen takım arkadaşlarım Fabio, Marcio ve Marco ile şampiyonluk kutlamalarına ara vermeden devam ediyoruz. Pazar günü kulübün sosyal tesislerinde yapılan gecede, minyatür kupa dağıtılmış. 
     Fabio bana sürpriz yaparak benim için bu kupalardan getirmiş. Buradaki herkese yaşadıklarımızı, arkadaşlık ortamını ve Türkiye’yi anlatıyorum. Hafta sonu da Coritiba’daki evimde mangal partisi vereceğim. Kutlamalar tüm hızıyla devam ediyor. Tüm Fenerbahçelilere buradan selamlarımı yolluyorum." 

     
</TEXT>
</DOC>
