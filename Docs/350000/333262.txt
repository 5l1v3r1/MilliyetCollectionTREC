<DOC>
<DOCNO> 333262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun21.html </URL>
<DATE> 2005/04/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İki Türk çocuğu yakan Hollandalı'ya ömür boyu hapis 
</HEADLINE>
<TEXT>

     Hollanda'da geçen yıl bir Türk ailenin evini kundaklayarak iki çocuğun yanarak ölmesine neden olan Hollandalı, ömür boyu hapis cezasına çarptırıldı. 
     Den Bosch mahkemesinde bugün yapılan duruşmada, Türk ailenin komşusu olan 37 yaşındaki baş sanık, bilerek ve planlayarak aileyi öldürmeye tam teşebbüsten suçlu bulundu. Mahkeme, diğer üç sanığı 12 ile 15 yıl arasında değişen hapis cezalarına çarptırdı. 
     Eindhoven kentinde ''Jan Hollanderstraat'' adlı caddede bulunan Türk ailenin evi, geçen yıl 8 Ağustos'ta kundaklanmıştı. Yangında 8 ve 14 yaşlarında iki erkek kardeş yanarak ölmüş, anne ve baba yaralı olarak kurtarılmıştı. Müebbet hapis cezasına çarptırılan kişi, 23 yaşında bir uyuşturucu bağımlısına 50 avro ödeyerek Türk ailenin evinin yakılmasına neden olmuştu. 
     Türk ailenin diğer komşusu olan bir çift de yangını gördüğü halde haber vermemişti. 
     Savcılık, yangını çıkaran kişi ve onu kiralayan komşu için ömür boyu, yangını seyretmekten sanık diğer iki komşu için de 18'er yıl hapis cezası talebinde bulunmuştu. 
     
</TEXT>
</DOC>
