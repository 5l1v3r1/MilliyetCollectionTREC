<DOC>
<DOCNO> 333929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/yazar/dundar.html </URL>
<DATE> 2005/04/16/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Esen kal 
</HEADLINE>
<TEXT>

1979 Temmuz'u... 
Meslekte ilk günlerim... 
Bir cuma... 
Ankara Atatürk Bulvarı'nı tırmanarak Kuğulu Park'a doğru yürüyorum. 
Mısır elçiliğinin önüne geldiğimde birden ortalık hareketleniyor. 
Elçiliğin karşısındaki TUSAŞ binasının önünde polisler büyük kalkanları siper etmiş bekliyor. Silahlarının menzilinde elçilik binası var. 
Bir operasyon hazırlığı seziliyor. 
Hemen hadiseyi öğreniyoruz 
Filistinli 4 gerilla Mısır elçiliğini basmış, bir polis ve bekçiyi öldürmüş, içeridekileri rehin almış, taleplerinin yerine getirilmesini istiyor. 
Az sonra Başbakan Ecevit ve İçişleri Bakanı Hasan Fehmi Güneş de TUSAŞ binasına gelip Filistinlilerle görüşüyor. 
Kriz çözülmeye çalışılıyor. 
O arada yerli ve yabancı basın sökün ediyor. 
Elçiliğin tam karşısındaki pastane bir anda basın kararg hı haline geliyor. Gazetecilerin de kameraları, objektifleri elçiliğe çevrili... 

O gazeteci ordusu içinde biri dikkatimi çekiyor 
Kısa boylu, topluca, bıyıklı bir adam... 
Elinde bir mikrofon var. 
Mikrofonun kablosu, sonradan adının "nagra" olduğunu öğreneceğim bir cihaza bağlı. O cihaz, bant kaydı yapıyor. 
Gazeteci dikkatle ve bıyıklarını çekiştire çekiştire izlediği gelişmeleri heyecan içinde mikrofona anlatıyor. 
Konuştuğu kameranın üzerinde "TRT" yazıyor. 
Olay yerine ilk ulaşan ekip bu... Bir rehinenin pencereden atlayışını da kaydetmişler. 
Baskın tam 45 saat sürüyor. 
Ben görevli olmadığım halde oradan ayrılmıyorum. 
Pazar sabahı Filistinliler teslim oluyor. 
İçişleri Bakanı Güneş gerillalardan biriyle öpüştüğü için ortalık birbirine giriyor. 
Bütün bu süreçte bir yandan elçilik baskınını bir yandan da Gazeteci'yi izliyorum. Hayranlıkla... 
Onun heyecanı benimkini kabartıyor. 
Henüz üniversite öğrencisi bir stajyerim. 
Ama o gün Gazeteci'de, çıktığım yolun zirvesini görüyorum. 
İşte bu benim mesleğim 

O Gazeteci'nin adı Esen Ünür'dü. 
O temmuz baskınından 4 yıl sonra Hürriyet'te şefim oldu. 
Haber kovalamayı, yazmayı öğrenmeme yardım etti. 
Hiç eksilmeyen heyecanını, gündem toplantılarında parmaklarının arasından eksik etmediği sigarası ile bıyığını ve akşam çıkış vakti dağınık çekmecesinden çıkarıp sıktığı parfümünü hatırlıyorum en çok... 
Atlı Spor Kulübü'nde son görüştüğümüzde yüzünde, bedeninde yılların yorgunluğu okunuyordu. 
Meslekte benim yaşım kadar tecrübesi vardı. 
TRT'de okuduğu haber bültenlerinin sonundaki "Esen kalın" temennisi ile herkesin hafızasına yer etmişti. 
Beyin kanaması geçirdiğini ve yoğun bakıma alındığını öğrenince çeyrek asır önceki o sıcak yaz gününe uçtu belleğim... 
Ve ölüm haberini alınca bana "Gazetecilik ne güzel meslek" dedirten adama buradan "Her nereye gittiysen ebediyen esen kal" demek istedim. 



</TEXT>
</DOC>
