<DOC>
<DOCNO> 306887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/spor/axspo01.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosque'den veto 
</HEADLINE>
<TEXT>


Beşiktaş Teknik Direktörü, yeni bir yabancı transferin, risk ve sorunları da beraberinde getireceğini savundu, "Ara transferde gelecek oyuncu ya problemlidir, ya da elde kalmıştır" diye konuştu 

BİLAL MEŞE 


'Menajer oyunu' 
BEŞİKTAŞ'IN transferler konusundaki en etkili ismi, Futbol Komitesi Başkanı Kıvanç Oktay, medyada yer alan isimlerin menajerler tarafından ortaya atıldığını belirtti, "Her şey bizim dışımızda gelişiyor. Şu ana kadar herhangi bir isimle uzaktan, yakından ilgilenmedik" dedi. Yönetimle görüşen Teknik Direktör Vicente del Bosque ise ara transferde özellikle yeni bir yabancı istemediğini ifade etti. 

Transfer koşulu 
İSPANYOL çalıştırıcı, buna gerekçe olarak uyum sorununu gösterdi. Bosque, "Gelecek futbolcunun Beşiktaş'ın havasına, suyuna, yapısına uyacağı kanısında değilim. Alınacak yabancı yeni risk ve problemleri de beraberinde getirir. Ara transferde kaliteli oyuncu bulmak zordur. Ya sorunludur, ya da elde kalan bir oyuncudur. Çok ekstra bir oyuncu ancak olur" diyerek, transferdeki koşulunu gözler önüne serdi. 

İki saatlik toplantı 
KAMPIN bitiminde futbolcularıyla iki saatlik bir toplantı da yapan Vicente del Bosque, "Zorluk derecesi çok yüksek bir ikinci yarı bizi bekliyor" diye konuştu. Oyuncularından sadece futbola konsantre olmalarını isteyen Beşiktaş Teknik Direktörü şöyle devam etti "17 maçın 17'sini kazanmak zorundayız, bunu unutmayın. Üzerimizde müthiş bir baskı var, bu bir gerçek. Ama yarını şimdiden kestiremezsiniz." 

'İşin kolay değil' 

Bosque'den Yanal'a 
MİLLİ Takımlar Teknik Direktörü Ersun Yanal ile Antalya'da buluşan Beşiktaş'ın teknik patronu Del Bosque, hem moral, hem de destek sözü verdi. Tecrübeli çalıştırıcı, Yanal'a, "Gençsin ve üzerinde müthiş bir baskı var. İşin kolay değil. Türkiye'de herkes 2006 beklentisi içinde. Bu da sende doğal olarak baskı yaratıyor. Bu nedenle soğukkanlılığını korumak zorundasın" diye nasihatta bulundu. 

'Yardıma hazırım' 
BOSQUE, Ay - Yıldızlılar'ın zor bir dönemeçte bulunduğuna dikkat çekerek, "Başarılı olmanız için elimden gelen her türlü desteği vereceğimden asla kuşkunuz olmasın. Benden ne istiyorsanız, ben hazırım" dedi. İspanyol hocaya teşekkür eden Yanal ise, "İletişiminiz mükemmel. Genç oyuncuların üzerinde titizlikle durmak şart. Onların hem ofansif, hem de defansif yönlerini geliştirmeliyiz" dedi. 

Beşiktaş'a karşı yok 

SİYAH - Beyazlılar, kendi silahıyla avlanmamak için, kiraladığı futbolcuların sözleşmesine koyduğu "Beşiktaş'a karşı oynayamaz" maddesini Ronaldo için de tekrarladı. Brezilyalı futbolcunun, "Faydalı olamayacağımı düşünüyorlar, ama benden de çekiniyorlar" diyerek buna tepki gösterdiği ifade edildi. 


</TEXT>
</DOC>
