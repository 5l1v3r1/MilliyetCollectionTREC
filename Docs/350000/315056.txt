<DOC>
<DOCNO> 315056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sondun32.html </URL>
<DATE> 2005/02/14/ </DATE>
<TIME> 19.09 </TIME>
<AUTHOR>  </AUTHOR>
<HEADLINE>
İngiltere Katmandu büyükelçisini geri çağırdı 
</HEADLINE>
<TEXT>

     ABD'nin ardından İngiltere de Nepal Kralı Gyanendra'nın hükümetini feshetmesi, özgürlükleri kısıtlaması ve olağanüstü hal ilan etmesini protesto etmek amacıyla Katmandu Büyükelçisini geri çağırdı. 
     İngiltere Dışişleri Bakanı Jack Straw, Büyükelçi Keith Bloomfield'ın Nepal'den bugün ayrılacağını bildirdi. 
     Straw, yayımladığı açıklamada, ''Nepal'de anayasal monarşi ve çok partili demokrasiyi güçlü bir şekilde desteklediklerini'' belirtti. 
     Maocu gerillalara şiddete son vermeleri ve taraflara müzakere masasına dönmeleri çağrısında bulunan Straw, Kralın hükümeti feshetmesini Nepal'in demokratik yapısında geri adım olarak nitelendirdiklerini ve bunun istikrarsızlığa yol açabileceğini kaydetti. 
     ABD de Katmandu Büyükelçisi James F. Moriarty'yi danışmalarda bulunmak üzere geri çağırdığını, ancak büyükelçinin bir hafta kadar sonra görevine geri döneceğini açıklamıştı. 
     Kral Gyanendra, Maocu gerillaları kontrol altına alma gerekçesiyle 1 Şubat'ta geçici hükümeti feshederek, olağanüstü hal ilan etmiş ve özgürlükleri askıya almıştı. Kral, bugün 2 eski kraliyet yanlısı başbakanı, başında bulunduğu yönetim konseyinin başkan yardımcılıklarına atamıştı. Bu atamalar, kralın iktidardaki gücünü daha da artırma girişimi olarak yorumlanmıştı. 
     Maocu gerillalar, sosyalist bir devlet kurmak için 1996'dan beri hükümete karşı savaşıyor. O zamandan bu yana çıkan çatışmalarda 10 bin 500 kişi öldü. 
     
</TEXT>
</DOC>
