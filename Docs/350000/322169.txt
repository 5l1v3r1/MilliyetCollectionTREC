<DOC>
<DOCNO> 322169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko22.html </URL>
<DATE> 2005/03/09/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Türk balığı, rakı ve helvayla tanıtılacak... 
</HEADLINE>
<TEXT>

     Deniz ürünlerinde tanıtım atağına geçen Türkiye'nin, ilk kez katılacağı Avrupa Su Ürünleri Fuarı'nda, balığıyla birlikte sofra kültürünü de tanıtacağı bildirildi. 
     Fuarın milli katılım organizasyonunu yapan İstanbul İhracatçı Birlikleri Genel Sekreterliği'nden alınan bilgiye göre, sektöründe dünyanın en büyük fuarı olan ve Brüksel'de düzenlenecek European Seafood Exposition 2005 Fuarı'na, Türkiye 12 şirketle katılacak. 
     Türk su ürünleri sektörünün bir çıkarması olarak planlanan fuarda çipura, levrek, orkinos, alabalık, karides, kalamar gibi ürünler sergilenecek. 
     Fuarda Türkiye'nin sadece deniz ürünleri değil, turistik tanıtımının da yapılması amaçlanıyor. Fuarda dünyanın dört denize sahip tek ülkesinin Türkiye olduğu, sloganlar, bilboard ilanları, kataloglar ve promosyon malzemeleriyle vurgulanacak. Reklamlarda ayrıca değişik türlerden birer parça balığın oluşturduğu dörde ayrılmış balık animasyonu kullanılacak. Türkiye standında denizlerle birlikte tarihi ve turistik bölgelerin de tanıtımı yapılacak. 
     
     TÜRK MUTFAĞI 
     Fuar alanında kurulacak stantta Türk Deniz Ürünleri Mutfağı oluşturulacak. Türk yemek kültürüne göre hazırlanan balıklar ziyaretçilere sunulacak. Ayrıca Türk sofra kültürünün de tanıtılacağı fuarda balık, tüm ziyaretçilere rakı, Türk şarabı ve helvayla birlikte sunulacak. 
     26-28 Nisan 2005 tarihleri arasında Brüksel Fuar Merkezi'nde düzenlenecek fuara 71 ülkeden bin 300 firma katılacak. Fuara 25 binden fazla ziyaretçinin gelmesi bekleniyor. 
     
     KIZILTAN NE DİYOR 
     Ege Canlı Hayvan Su Ürünleri ve Mamulleri İhracatçıları Birliği Yönetim Kurulu Üyesi Sinan Kızıltan, fuarın Türkiye'nin sektördeki iddiasını göstermesi açısından çok önemli olduğunu kaydetti. 
     Türkiye'nin daha önce firmalar bazında katılım gösterdiği fuara ilk kez milli katılım sağlandığını ifade eden Kızıltan, şöyle konuştu 
     ''Türkiye çipura ve levrek üretiminde Avrupa'da ikinci sıraya yükseldi. Avrupa pazarında iki yıl içinde Yunanistan'ı geçerek liderliğe yükselmeyi planlıyoruz. Ancak bu döneme kadar sektörün bu en önemli fuarını ihmal etmiştik. Geçen yıl ihracatımızla sektörde dikkatleri üzerimize çekmiştik. Bu fuarla, bu yükselişin yeni bir adımını atacağız. Dünyada Türk deniz ürünlerini marka haline getirmeliyiz. Fuarda yapacağımız tanıtım çalışmasıyla balıkta markalaşmanın ilk adımlarını atıyoruz.'' Kızıltan, fuarda yapılacak yeni bağlantılarla, ihracat artışının devam etmesini beklediklerini ifade etti. 
     Türkiye geçen yıl, önceki yıla göre yüzde 23 artışla 174 milyon dolarlık deniz ürünleri ihracatı gerçekleştirmişti. 
     
</TEXT>
</DOC>
