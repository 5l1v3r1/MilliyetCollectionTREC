<DOC>
<DOCNO> 346296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun14.html </URL>
<DATE> 2005/05/27/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Lübnan'da yeni meclisi neler bekliyor 
</HEADLINE>
<TEXT>

     Lübnan’da genel seçimler, 29 Mayıs-19 Haziran arasında 4 turda yapılacak. 
     Seçimler, ülkede Suriye askerleri olmaksızın 33 yıldır yapılan ilk seçim olması bakımından önem taşıyor. 
     Meclisin yeni belirlenecek 128 üyesinin seçeceği meclis başkanının, geleneksel olarak Şii olması gerekiyor. Emel örgütünün Suriye yanlısı lideri Nebih Berri, bu görevi son 13 yıl boyunca yürütmüştü. 
     Yeni hükümette hem Suriye’nin Lübnan’daki rolünü destekleyenlerin, hem de buna karşı çıkanların yer alması bekleniyor. 
     Yeni meclis, Suriye yanlısı Devlet Başkanı Emil Lahud’un istifasının istenip istenmeyeceğine de karar verecek. Muhalefetteki bazı politikacılar, eski Başbakan Refik Hariri’nin öldürülmesinden sonra Lahud’un görevden alınmasını istemişlerdi. 
     Suriye ile ilişkilerin yeniden biçimlendirilmesi Şam’ın lehine olduğu söylenen ikili ticari ve ekonomik anlaşmaların gözden geçirilmesi de meclisin ele alacağı konular arasında bulunuyor. 
     Yeni meclis, BM Güvenlik Konseyi’nin Hizbullah’ın silahsızlandırılması talebi konusunda da karar vermesi gerekiyor. 
     Suriye ve İran’ın desteklediği Hizbullah, bu meseleyi Lübnanlı liderlerle görüşebileceklerini, "İsrail Lübnan’a tehdit oluşturdukça" silahlarını bırakmayacaklarını belirtiyor. 
     Kredi veren kuruluşların yapılmasını talep ettiği mali reformların çıkarılması da yeni meclisi bekleyen meseleler arasında bulunuyor. 
     Lübnan’ın 33 milyon dolar borcu var. 
     
     4 TURLU SEÇİM BEYRUT’LA BAŞLAYACAK 

     Lübnan’da 29 Mayıs-19 Haziran arasında 4 turda yapılacak seçimler Beyrut’la başlayacak. 
     Lübnan’daki seçimlerle ilgili bazı bilgiler şöyle - Seçimler, 29 Mayıs’ta Beyrut’ta yapılacak ve başkentten 19 milletvekili çıkacak. Seçim, 23 sandalye ayrılan ülkenin güneyinde 5 Haziran’da, 35 sandalye ayrılan orta kesminde ise 12 Haziran’da yapılacak. Kuzeyde 28 sandalye ve doğuda 23 sandalye ise seçimler 19 Haziran’da yapılacak. 
     - 128 üyeli meclisi belirlemek için, 21 yaşını doldurmuş 3 milyon Lübnanlı oy kullanabilecek. 
     - İç savaşı bitiren Taif anlaşmasında belirlenen karmaşık iktidar paylaşımı sistemine göre, sandalyeler Müslümanlar ve Hıristiyanlar arasında eşit olarak paylaştırılacak. Hıristiyanlar arasında en çok sandalyeye 34 Maruniler sahip olacak. Sünni ve Şiiler 27’şer sandalye alırken, kalan sandalyeler diğer mezhepler arasında paylaştırılacak. 
     - Lübnan’da Müslümanlar seçmenlerin yüzde 58,7’sini, Hıristiyanlarsa yüzde 41,3’ünü oluşturuyor. 
     - Yurtdışında yaşayan Lübnanlılar, ancak ülkelerine gelmeleri halinde oy kullanabilecek. 
     
</TEXT>
</DOC>
