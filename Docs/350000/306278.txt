<DOC>
<DOCNO> 306278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonyas24.html </URL>
<DATE> 2005/01/13/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
İğne korkusuna son... Yeni yöntem üzerinde çalışılıyor 
</HEADLINE>
<TEXT>

     Kanada'nın Toronto Üniversitesi'nde yürütülen çalışmalar başarılı olursa, çocukların karabasanı ve tıbbın 150 yıllık gereci iğne yakında tarihe karışabilir. 
     Toronto Üniversitesi'nden Geoffrey Ozin ve Kai Landskron isimli kimyacılar, ''dendrimer'' adı verilen insan yapımı moleküller kullanarak yarattıkları yeni malzemenin, iğnenin yerini alabileceğini belirtiyorlar. 
     Ürettikleri yeni malzemenin ilaçları depolayabildiğini ve deriye film halinde sürüldüğünde, ilacın hastanın kanına yavaş yavaş karışmasını sağladığını belirten bilim adamları, geliştirdikleri yeni malzemenin piyasaya sunulmadan önce birkaç yıl denemeye tabi tutulacağını kaydettiler. 
     Kanadalı bilim adamları, şimdilik bu malzemenin üretiminin de çok pahalıya mal olduğunu belirterek, bir kilosunun şu anda onbinlerce dolara mal olduğunu, ancak zamanla bu maliyetin düşeceğini söylediler. 
     
</TEXT>
</DOC>
