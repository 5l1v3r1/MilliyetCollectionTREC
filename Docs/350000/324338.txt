<DOC>
<DOCNO> 324338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun31.html </URL>
<DATE> 2005/03/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Rusya'da suikast girişimi... Çubays Saldırıyı organize edeni biliyorum 
</HEADLINE>
<TEXT>

     Rusya'nın eski Başbakan Yardımcısı ve devlet denetimindeki en büyük elektrik şirketinin Yönetim Kurulu Başkanı Anatoliy Çubays, kendisine bugün yapılan saldırıyı kimin organize ettiğini bildiğini söyledi. 
     Çubays, Rus haber ajanslarına saldırıdan sonra yaptığı açıklamada, ''Bugünkü saldırının kim tarafından organize edildiğini net bir şekilde anlayabiliyorum. Bugün söyleyebileceğim tek şey Şu ana kadar ülkenin enerji sektöründeki reformlar ve demokratik partilerin birleştirilmesi dahil yaptığım her şeyi, daha güçlü bir şekilde yapmaya devam edeceğim'' dedi. 
     Anatoliy Çubays kendisine yönelik saldırıyı kimin düzenlediği konusunda açıklama yapmadı. 
     Sağ Güçler Birliği Siyasi Konsey üyesi Boris Nemtsov, Çubays'a düzenlenen saldırının siyasi olduğunu belirterek, saldırının Çubays'ın Birleşmiş Enerji Sistemleri UES şirketindeki çalışmalarıyla ilgisi olduğuna inanmadığını kaydetti. 
     Rusya İçişleri Bakanlığı'ndan bir yetkili İtar-Tass'a yaptığı açıklamada, ''Saldırganların kaçtığı araç aranıyor. Polis yetkilileri saldırganların kimliğini belirlemeye çalışıyor. Saldırıda kimse yaralanmadı'' dedi. 
     Saldırganların Çubays'ın 2 araçtan oluşan konvoyuna otomatik silahlarla ateş açtığını belirten yetkili, polis ve savcıların saldırı yerindeki çalışmalarını sürdürdüğünü kaydetti. 
     Bir polis yetkilisi de Çubays'ın zırhlı aracı ve korumalarıyla geçtiği sırada saldırganların yola yerleştirilen bombayı patlattığını söyleyerek, Çubays ve koruma aracı arasında patlayan bombanın 400-500 gram TNT şiddetinde olduğunu ifade etti. 
     Polis yetkilisi, patlamanın meydana gelmesinden sonra Çubays'ın zırhlı aracının anında olay yerinden uzaklaştığını belirterek, ''Korumaları durup araçtan çıktıktan sonra kimliği belirlenemeyen bir kişi onlara ateş etti. Korumaların karşılık vermesi üzerine, saldırganlar olay yerinden kaçmışlar'' dedi. 
     Üzerlerinde askeri kamuflaj üniforması bulunan saldırganların ormanlık alana kaçtığı yönünde bilgiler olduğunu kaydeden yetkili, ''Bu tip bilgiler poliste de var. Elimizdeki bilgiye göre saldırganların çok yakınında bir araç bekliyordu ve kaçmayı başarmışlar'' diye konuştu. 
     Çubays, 1990'ların başındaki başbakan yardımcılığı döneminde Rusya'daki devlet şirketlerinin özelleştirilmesi politikalarının uygulanmasında önemli rol oynamıştı. 
     
</TEXT>
</DOC>
