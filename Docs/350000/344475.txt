<DOC>
<DOCNO> 344475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/spor/bbas.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hayatımın üçlüğü' 
</HEADLINE>
<TEXT>



Beşiktaş'a önceki akşam Ülkerspor karşısında galibiyeti ve yarı final serisindeki 2 - 0'lık avantajı getiren son salise üçlüğünü kaydeden yıldız guard Khalid El Amin, "Bu kariyerimde yaşadığım en güzel andı" dedi. 
Bitime 3.9 saniye kala topu eline aldığında tek düşündüğü şeyin en uygun pozisyonu bularak üç sayı yapmak olduğunu belirten El Amin, "Bu pozisyonun hemen öncesinde Vukcevic'e faulü istemeden yaptım. Amacım sadece topu kapmaktı. İki sayı geriye düşünce artık yapacak fazla bir şey kalmamıştı. Topu aldım, iyi bir şut atabilecek pozisyonu bulmaya çalıştım ve şutu attım. Topun girdiğini görünce, bu anı yaşayacak her oyuncu gibi ben de inanılmaz bir sevinç yaşadım. Hem seyircilerimizin, hem de takım arkadaşlarımın böyle bir galibiyete ihtiyacı vardı" dedi. 
ABD'li guard, pazar günkü rövanş maçında Beşiktaşlı seyircilerin desteğine Abdi İpekçi Salonu'nda da ihtiyaçları olduğunu belirterek, "Onların o inanılmaz desteğini orada da görmek istiyoruz. Bu seride her şey olabilir. O yüzden dikkatli olmalıyız" diye konuştu. 
Siyah - Beyazlı takımın coachu Burak Bıyıktay ise Ülkerspor serisine çok iyi hazırlandıklarını belirterek, "Rakibimizin de bu maça ne kadar iyi hazırlandığını gördük. Muazzam bir galibiyet elde ettik. Ancak şunu unutmamalıyız ki henüz seri tamamlanmadı. Tur atlamamız için bir maç daha kazanmamız gerekiyor. Oyuncularımı o akşamki oyundan dolayı kutluyorum ve maçın ilk saniyesinden son saniyesine kadar bizlere büyük destek veren taraftarlarımıza teşekkür ediyorum" dedi. 

Potada ikinci randevu 

Abdi İpekçi Spor Salonu'nda saat 15.00'te başlayacak mücadeleyi ATV naklen ekranlara getirecek. İlk maçta rakibine 88 - 84 üstünlük sağlayan ve 1-0'lık avantaj yakalayan Efes Pilsen yine galip gelerek finale bir adım daha yaklaşmak, Fenerbahçe ise seride dengeyi sağlamak için uğraş verecek. 


</TEXT>
</DOC>
