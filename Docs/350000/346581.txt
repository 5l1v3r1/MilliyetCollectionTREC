<DOC>
<DOCNO> 346581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/siyaset/siy08.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kıbrıs Türkleri ödüllendirilmeli' 
</HEADLINE>
<TEXT>


KKTC'ye doğrudan Ercan Havalimanı'ndan gelecek olan ABD Temsilciler Meclisi üyesi Whitfield, pasaportlarına KKTC damgası vurduracak olmalarına gösterilen Rum tepkisini eleştirdi 

YASEMİN ÇONGAR Washington 


ABD Kongresi'nden ayrı gruplar halinde yaklaşık 40 üyenin Türkiye'ye, en az 3 Temsilciler Meclisi üyesini içeren kalabalık bir heyetin de önümüzdeki günlerde KKTC'ye gidecek olmasına öncülük eden Temsilciler Meclisi Türkiye Dostluk Grubu eşbaşkanları Robert Wexler ve Ed Whitfield, Ankara ve KKTC'ye sıcak mesajlar verdi. 
Demokrat Temsilci Wexler, bu ziyaretleri, "Kongre'nin Türkiye ile ilişkileri güçlendirme yönünde yeni bir adımı" olduğunu belirtirken, KKTC'nin izolasyonuna son verilmesinden yana tavrını da, "Çözüm yönünde siyasi riskler almanın bir karşılığı olmalı Kıbrıs Türkleri ödüllendirilmeli. AB ve ABD bu konuda üzerine düşeni yapmalı" diye açıkladı. 
Temsilciler Meclisi üyeleri Nathan Deal ve Eddie Bernice Johnson'ın yanı sıra eski Kongre üyeleri ve uzmanlardan oluşacak kalabalık bir heyetle Türkiye üzerinden KKTC'ye gidecek olan Cumhuriyetçi Whitfield ise, "Başbakan Erdoğan, Kıbrıs konusunda cesur liderlik sergiledi" dedi. 
Whitfield, Kongre üyelerinin doğrudan Ercan Havaalanı'na inerek pasaportlarına KKTC damgası vurduracak olmalarına gösterilen Rum tepkisini de, "BM Güvenlik Konseyi ve ABD Dışişleri Bakanlığı bunda yasadışı bir yan görmüyor. Bunu yasadışı sayan sadece Kıbrıslı Rumlar" diye yanıtladı. 


</TEXT>
</DOC>
