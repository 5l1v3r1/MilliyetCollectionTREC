<DOC>
<DOCNO> 314115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko23.html </URL>
<DATE> 2005/02/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Unakıtan Nerelere harcama yapacağımıza kendimiz karar veriririz 
</HEADLINE>
<TEXT>

     Maliye Bakanı Kemal Unakıtan, teşvik kapsamındaki il sayısını 36'dan 49'a çıkaran tasarıya IMF'nin itiraz etmesi konusunda, ''nerelere ne harcama yapacağız, nerelere ne teşvik yapacağız, biz kendimiz karar veririz'' dedi. 
     Unakıtan, Defterdarlar ve Gelirler Bölge Müdürleri toplantısındaki konuşmasının ardından, gazetecilerin sorularını yanıtladı. 
     Unakıtan, yeni teşvik yasa tasarısı ve IMF'nin buna itirazlarına ilişkin soru üzerine, kaynak ve mali disiplinin fevkalade önemli olduğunu, hükümet olarak da bundan asla taviz vermediklerini söyledi. 
     Bunları yaparken, IMF ile de oturup konuşulduğunu, zaman zaman değişik görüşler bulunsa da bir noktada uzlaşıldığını kaydeden Unakıtan, şöyle devam etti 
     ''Hükümet olarak kendi politikalarımızı takip ediyoruz ama bu, mali disiplinden ayrılmak ve kaynağı olmayan harcama yapmak demek değildir. Biz, IMF ile olan görüşmelere artık alıştık, devamlı oturup konuşuyoruz. O bakımdan şu anda bizim açımızdan çok tedirgin olunacak bir husus söz konusu değil. Tabii görüşmeler, zaman zaman çeşitli nedenlerle uzayabilir. Bir anlaşma da uzayabilir ama bizim ne mali açıdan bir tereddüdümüz var ne de IMF ile mutabakat sağlanamayacak diye bir durum var. 
     Karşı tarafı rahatsız edecek bir durum olabilir veya olmayabilir onu bilmiyorum ama Maliye açısından bizi rahatsız edecek bir husus yok.'' 
     
     ''HER ZAMAN KAYNAĞINI GÖSTERİRİZ'' 
     Maliye Bakanı Unakıtan, bir harcama yaparken, her zaman onun kaynağını da gösterdiklerini ifade ederek, 2003 yılında da 2004 yılında da bunun böyle olduğunu söyledi. 
     2003 yılında ''Eyvah bunların kaynakları yok harcama yapıyorlar. Hükümet, şunu yapıyor, bunu yapıyor'' dendiğini belirten Unakıtan, ''Ne oldu 2003 yılında en güzel neticelere vardık. 2004'te de bakın en güzel neticelere vardık. O zaman da Şu olacak, bu olacak denmişti. Açın 2004 içindeki gazetelere bakın. Hatta 2004 sonlarına doğru kriz olacak diyenler bile çıktı. Karadenizlinin dediği gibi ne oldi Karadenizli ne demiş. İçme dediniz içmedim, yeme dediniz yemedim. Şimdi ne oldi '' diye konuştu. 
     Hükümet olarak mali disiplinden taviz vermediklerini ve vermeyeceklerini yineleyen Maliye Bakanı, kaynağı olmayan harcamada da bulunmayacaklarını ifade etti. ''Bunlar iyice bilinsin'' diyen Unakıtan, daha sonra IMF'ye yönelik şu açıklamalarda bulundu 
     ''Nerelere harcama yapacağız, biz hükümet olarak kendimiz karar veririz. Nerelere ne teşvik yapacağız, biz kendimiz karar veririz. Bu ülkenin gerçekleri ile uğraşan biziz. Bu millet, bizi seçmiştir. Bu politikaları tayin edecek biziz. Ama hiç bir zaman mali disiplinden taviz vermeden yolumuza devam edeceğiz. IMF olsa da böyle devam edeceğiz, olmasa da böyle devam edeceğiz.'' Unakıtan, teşviklerle ortaya çıkacak vergi kaybının kaynağının nasıl sağlanacağının sorulması üzerine de, bunun tespitinin yapıldığını ve bütçeden karşılanacağını söyledi. 
     Bunu en ince detaylarına kadar hesapladıklarını, ancak bu rakamı açıklamayacağını belirten Maliye Bakanı, bütçe içinde bir kaydırma olup olmayacağı sorusuna da, ''bir kaydırma da söz konusu olabilir. Yeni bir kaynak da söz konusu olabilir. Yalnız bunun kaynağı bütçenin kendisidir'' karşılığını verdi. 
     
</TEXT>
</DOC>
