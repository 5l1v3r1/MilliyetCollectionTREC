<DOC>
<DOCNO> 312156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur51.html </URL>
<DATE> 2005/02/03/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
İslamiyeti seçen başpapaz Namaz kılmaya başladım 
</HEADLINE>
<TEXT>

     Tarsus Uluslararası Protestan Kilisesi Başpapazı ve Ruhani Lideriyken İslamiyet'e dönen İlker Çınar, ''Dinimin bütün gereklerini yerine getirmek istiyorum. Namaz kılmaya başladım'' dedi. 
     Çınar, yaptığı açıklamada, 17 yaşındayken misyonerlik çalışmalarının etkisinde kalarak Hıristiyan olduğunu, ancak yeniden Müslümanlığı seçtiğini ve gerçek huzuru bulduğunu söyledi. 
     Türkiye'nin coğrafi konumu nedeniyle dış güçlerin hedefi olduğunu belirten Çınar, misyonerlik faaliyetlerinin de ülkeyi yıpratmak amacıyla bu güçlerce sürdürüldüğünü bildirdi. 
     Çınar, Müslüman olmasının ardından cep telefonuna sürekli tehdit mesajları geldiğini ifade ederek, şunları söyledi 
     ''Mesajlarda, İncil'in Romalılar 6'ncı bölüm ll'inci ayetini oku deniliyor. Bu ayette ise Siz böylece kendinizi günah karşısında ölü, Mesih İsa da tanrı karşısında diri sayın denilir. Böylelikle bana Sen Hıristiyanlıktan ayrılınca, manevi ve ruhsal olarak öldün, ama bedensel olarak da öleceksin demek isteniyor.'' Bu tür tehditlerin kendisini yıldırmayacağını kaydeden Çınar, Tarsus Küçük Minare Camii'nde namaz kıldı. 
     
</TEXT>
</DOC>
