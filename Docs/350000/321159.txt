<DOC>
<DOCNO> 321159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/siyaset/siy01.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan AB'ye kırgın mı 
</HEADLINE>
<TEXT>


ANKARA Milliyet 


AB neden Türkiye'yi eleştiriyor 
- AB, Türkiye'nin müzakere tarihini aldıktan sonra hiçbir şey yapmadığını savunarak, 17 Aralık öncesi yapılan reformların kesintiye uğraması ve uygulamaya sokulamamasından kaygı duyuyor. 

Türkiye'nin yanıtı ne 
- "Kurumların müzakerelere hazırlanma süreci ve yeni yasaların uygulanmasındaki yavaşlığın" yanlış izlenim doğurduğunu savunuyor. AB'nin de müzakere öncesinde üzerine düşenleri yapmadığını vurguluyor. Kapalı kapılar ardında ise iki taraf da birbirine, durgunluğun asıl gerekçesi olarak Türkiye'nin AB üyeliğine karşı çıkan Fransa'da mayıs sonunda yapılacak AB Anayasası referandumunu gösteriyor ve bu tarihe kadar dışarıya "düşük profilli görünüm" verilmesinin gerekliliğini teyit ediyor. 

Öyleyse Dışişleri Bakanı Abdullah Gül, "yavaşlık eleştirisi" yapan AB yetkilileri için neden "Kim oluyor onlar" dedi 
- Avrupa ve Ankara'daki AB yetkililerinin basın aracılığıyla yaptığı açık eleştiriler ve bunların Türk kamuoyunda yarattığı olumsuz hava karşısında tepkisini gizleyemedi. 

Avrupalılar tepkiyi nasıl karşıladı 
- "Türkiye ile AB arasındaki en üst diyalog mekanizması olan troyka toplantısına 3 gün kala yapılabilecek en kötü açıklamaydı. Hükümetin kendi içinde karar alamamasının gerginliği dışarı yansıtılıyor" diyorlar. 

Başbakan Erdoğan başmüzakereci seçimini neden erteliyor 
- Kulislerde, 17 Aralık Zirvesi'nde AB'nin katı tutumu ve müzakerelere getirilen ağır koşullar nedeniyle Erdoğan'ın "kırgın olduğu" ve ilk olumlu adımı Brüksel'den beklediği öne sürülüyor. 2 aydır hiçbir AB ülkesine gitmeyen Erdoğan'ın, uzun süredir kafasında olan başmüzakerecinin kimliğini de, yarınki troyka toplantısında Türkiye'yle müzakereler konusunda olumlu yaklaşım gördükten sonra açıklayacağı belirtiliyor. 


</TEXT>
</DOC>
