<DOC>
<DOCNO> 308827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun23.html </URL>
<DATE> 2005/01/24/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Kar yağışı İran'ı teslim aldı 
</HEADLINE>
<TEXT>

     İran'da yoğun kar yağışı batı, kuzey ve kuzeybatıdaki eyaletlerde hayatı olumsuz etkiliyor. 
     İRNA'nın haberine göre, meteoroloji yetkilileri son birkaç yıldır ülkede yoğun kar yağışı olmadığını, bu yılki yağışın yıllık ortalamaların üzerinde olduğunu belirttiler. 
     Yoğun kar yağışı, özellikle batıdaki Merkezi eyaletinin yanı sıra kuzeybatıda Kürdistan, Batı Azerbaycan ve Doğu Azerbaycan ile kuzeydeki Mazendaran eyaletinde etkili oluyor. 
     Merkezi eyaletindeki Köy Hizmetleri yetkilileri, eyalette kar kalınlığının 20 santimetre ila 1 metre olduğunu, 495 köy yolunun ulaşıma kapandığını ve yolların açılmaya çalışıldığını söylediler. 
     Kürdistan eyaletinin Kamyaran bölgesinde kar kalınlığının bazı yerlerde 5 metreye kadar ulaştığı, yüzlerce köy yolunun ulaşıma kapandığı ve bazı bölgelere elektrik ve su verilemediği belirtildi. 
     Batı Azerbaycan'da dün geceden itibaren yoğunlaşan kar yağışı ve tipi nedeniyle bazı karayollarının ulaşıma kapandığı, bazı bölgelerde kar kalınlığının 80 santimetre ila 1 metreye çıktığı kaydedildi. 
     Mazendaran eyaletindeki kar yağışının çığ tehlikesi yaratması nedeniyle başkent Tahran'ı kuzeye bağlayan Kerec-Çalus yolu ulaşıma kapatıldı. 
     Merkezi, Kürdistan, Doğu Azerbaycan, Batı Azerbaycan ve İsfahan eyaletinde de bazı okullarda eğitime ara verildi. 
     Tahran'da iki gün süren kar yağışı sonucu kentin kuzeyindeki semtlerde kar kalınlığı 20 santimetreye ulaşırken, bu semtlerde trafikte sıkıntılar yaşanıyor. 
     Kar yağışı nedeniyle aç kalan kurtların Mehriz kentine bağlı bazı köylere indikleri, halkın evlerinden çıkmaya korktuğu ve günlük işlerini yapamadığı da kaydedildi. 
     
</TEXT>
</DOC>
