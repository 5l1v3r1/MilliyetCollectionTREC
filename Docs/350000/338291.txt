<DOC>
<DOCNO> 338291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/guncel/agun.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bir taş koyanın başımız üzerinde yeri var' 
</HEADLINE>
<TEXT>


Milliyet'in "Baba Beni Okula Gönder" sloganıyla başlattığı kız çocuklarının eğitimi kampanyasına destek veren Başbakan, "Seçenekleri artıralım, kızlar okusun" dedi 

ANKARA Milliyet 

Başbakan Recep Tayyip Erdoğan, Milliyet'in "Baba Beni Okula Gönder" sloganıyla başlattığı kız çocuklarının eğitimi kampanyasına destek verdi. 
Milliyet yazarlarıyla önceki gün Başbakanlık Konutu'nda buluşan Erdoğan, kız çocuklarının eğitimine ilişkin önemli açıklamalar yaptı. 
Kız çocuklarının anne baba cehaletinden mi, yoksa başka bir nedenle mi okula gönderilmediğinin belirlenmesi gerektiğini vurgulayan Erdoğan, "Benim okuduğum dönemlerde kız liseleri de vardı. Aileler kızlarını rahatlıkla gönderiyorlardı. Bırakalım, seçenekleri artıralım. Ama yeter ki kızlar okusun" dedi. 

'Herkes okur yazar olmalı' 
Milliyet'in kampanyasına "seve seve" destek vereceklerini ifade eden Erdoğan, hükümetin yürüttüğü "Eğitime yüzde yüz destek" ile "Haydi kızlar okula" kampanyalarını da anımsatarak, "Taş üstüne bir taş koyanın başımız üzerinde yeri var" diye konuştu. Eğitim, sağlık, adalet ve emniyet ayaklarının kurulmaması durumunda Türkiye'nin inşa edilemeyeceğini vurgulayan Erdoğan, "Ülkenin yüzde 100'ü okur yazar hale gelmeli. 3 ya da 6 aylık kurs kurulup 40-50 yaşındakilere okuma yazma mı öğretilecek Hangi yollarla öğretirsen öğret" şeklinde konuştu. 
Erdoğan, kız yurtlarına kadın yönetici görevlendirilmesi önerisi için, "Toplumsal mutabakatı sağlayarak bu sorunlara cevap vermemiz lazım. Toplumsal mutabakatla devlet millet el ele götürürsek bu işi çözeriz" yorumunu yaptı. 

Medyaya zeytin dalı 
Geçtiğimiz haftalarda medyaya sert eleştiriler yönelten ve "gazete okumadığını" açıklayan Erdoğan, bu kez, "Yeter ki bu talepler bize ulaşsın. Altyapısı medyayı kastederek sizler tarafından sağlanıp bize ulaştırıldığında bizim için yerine getirilmesi gereken bir konudur. Kolektif aklımızın önemli unsurlarından birisi medyadır. Bunu görmemezlikten gelemeyiz" dedi. 
Erdoğan, yürütülen kampanya için, "Şehrin merkezlerinde kalmış kötü durumda olan okulları müteahhitler kat karşılığı alabilir. Bunun karşılığında uygun bir yerde okul yapabilir" önerisinde bulunarak, şunları söyledi 
"Devlet olarak okulları yapalım derseniz altından kalkılmaz. Derdimiz üzüm yemek, bağcı dövmek değil. Millet olarak bu üzümü yiyelim. Sadece okul yapılması değil, laboratuvar bile yapsa bunun yüzde yüzü gidere sayılıyor." 
Erdoğan, eğitimle ilgili sıkıntıları Türkiye'yi dolaşırken gördüğünü belirterek, "Van'ın Bahçesaray ilçesinde ailelerde 8-10 çocuk var. Terörde çok can kaybetmiş. Çoğu kızlar okuyamamış. Ben satrancı bilmem. Kızı-erkeği satranç biliyor. Uzun süre kış var ya, hepsi bunu öğrenmiş. Nefis Türkçe konuşuyor. Zeki bir belediye başkanları var" diye konuştu. 



</TEXT>
</DOC>
