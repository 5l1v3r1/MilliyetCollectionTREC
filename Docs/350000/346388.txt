<DOC>
<DOCNO> 346388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy09.html </URL>
<DATE> 2005/05/27/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Toptan Parti mensupları parti politikası gereğini yerine getirir 
</HEADLINE>
<TEXT>

     TBMM Adalet Komisyonu Başkanı Köksal Toptan, "kanuna aykırı eğitim" kurumlarıyla ilgili düzenlemenin Türkiye’de bugüne kadar uygulama alanı olmadığını belirterek, bu konuda 5 yılda 230 dava açıldığını söyledi. Toptan, dün Genel Kurul’da kabul edilen maddenin yarattığı tartışmayla ilgili olarak, "Olayı çok daha fazla germeye gerek yok. Genel Kurul böyle takdir etti" dedi. 
     Toptan, komisyon toplantısının ardından gazetecilere, dün Genel Kurul’da "kanuna aykırı eğitim" ile ilgili madde üzerine çıkan tartışmayı değerlendirdi. Komisyonda uzun süredir ceza mevzuatı üzerine parti ayırımı yapmadan çalışıldığını anlatan Toptan, "Burası tam bir demokratik platform oldu" dedi. 
     CHP’lilerin komisyon çalışmalarına ciddi katkıları olduğunu, bugün toplantıya katılmamalarının, bugüne kadar süren çalışma biçimi konusunda sorun yaratacağı kanısında olmadığını vurgulayan Toptan, "Belki başka bir değerlendirme yapıyorlardır. O da kendi takdirleridir. Umuyorum ki bundan sonraki çalışmalarımız da bugüne kadar olduğu gibi verimli şekilde, CHP ve AK Parti’li arkadaşlarımızın katılımıyla gerçekleşir. Burada, geçmişte hükümete ve AK Parti’lilerin isteklerine rağmen kararlar çıktı. Bu, hiçbir zaman siyasi partilere sorun olarak yansımadı. Budan sonraki çalışmalarımız da aynı anlayışla sürecek" diye konuştu. 
     Toptan, dünkü tartışmalarla ilgili olarak, "Demokratik tartışmalardır. Kuşkusuz parlamentolarda her zaman uyum olmaz. Uyum iyidir, güzeldir ama parlamentolar çeşitli fikirlerin temsil edildiği organlardır. Buralarda fikir ayrılığı olması, bunun yasama çalışmalarına yansıması çok olağandır, çok doğaldır" değerlendirmesinde bulundu. 
     
     "DAHA FAZLA GERMEYE GEREK YOK" 
     TCK değişiklik teklifine konulan "kanuna aykırı eğitim" ile ilgili konuda bir değişikliğe gidilip gidilmeyeceği sorusu üzerine Toptan, "Hayır, dün Genel Kurul tarafından kabul edildi. O nedenle, en azından benim bir fikrim yok. Parti ve grup yönetiminin bileceği iştir. Bizim yaptığımız teknik çalışmalardır. Genel Kurul’un verdiği karara saygı göstermek lazım" dedi. 
     Yasada yapılan değişikliğin ceza indiriminden ibaret olduğunu belirten Toptan, "Şimdiye kadar yasanın Türkiye’de çok uygulama alanı da yoktur. 5 yıl içinde açılan dava sayısı 230’dur. Olayı çok daha fazla germeye de gerek yoktur. Genel Kurul böyle uygun görmüştür, böyle takdir etmiştir. Olaya böyle bakmak lazım" diye konuştu. 
     Toptan, bir soru üzerine, CHP’nin konuyla ilgili hassasiyetinin öteden beri bilindiğini, bunun, komisyon çalışmalarında da görüldüğünü ve dün Genel Kurul’a da yansıdığını söyledi. Toptan, "CHP’lilerin bu görüşüne, bu tutumuna saygı gösteriyoruz, doğal karşılıyoruz" diye konuştu. 
     
     "HER TARTIŞMAYI AB ENGELİ SAYMAMAK LAZIM" 
     Bir gazetecinin, "konunun AB ile ilişkileri nasıl etkileyeceği" sorusu üzerine Toptan, "Yok canım... Türkiye’deki her tartışmayı bir AB engeli saymamak lazım. Onları aşmak lazım" dedi. 
     Toptan, "Kanuna aykırı eğitim kurumu açan kişiler ceza alacak mı 
     Bu yerler kapatılacak mı " sorusu üzerine de okulların kapatılmasıyla ilgili, 625 sayılı Özel Öğretim Kurumları Kanunu’nda açık hükümler olduğunu belirterek, okul, dershane, kurs gibi Milli Eğitim Bakanlığı’nın denetimine tabi yerlerin, bakanlığın kendi özel iç hukukunda düzenlendiğini kaydetti. Toptan, "Okullar ve kurslar bakımından kapatmayla ilgili sorun çıkmaz" diye konuştu. 
     Düzenleme nedeniyle 5 yılda 230 davanın çok fazla olmadığını belirten Toptan, "Eğer ayrı bir yasada düzenlenmişse, bu konuda TCK’da düzenleme yapmaya ihtiyaç var mı " sorusuna, "Genel Kurul öyle takdir etmiş. gerek var mı yok mu tartışması yapmanın anlamı yok" karşılığını verdi. 
     Toptan, yasanın uygulanmasında çok önemli sıkıntıların çıkmayacağı görüşünü savundu. 
     "Yasanın, Cumhurbaşkanı Ahmet Necdet Sezer tarafından veto edilmesi ve 1 Haziran’a yetişmemesi halinde nasıl bir sorun oluşturacağı" sorusu üzerine Toptan, bunun, "Cumhurbaşkanı’nın takdiri" olduğunu söyledi. 
     
     "HER KESİM, ÖNEMLİ GÖRDÜĞÜ NOKTALARI ÖNE ÇIKARDI" 
     "Düzenlemeye karşı olduğunuz söylenmişti" denilmesini, gülerek yanıtsız bırakan Toptan, "Tartışmalar gelip gelip, aynı konularda düğümleniyor. Bunu nasıl karşılıyorsunuz " sorusuna ise şöyle karşılık verdi 
     "Bunların hepsini doğal karşılıyoruz. Tabii yapılan değişiklikler, gerçek anlamda bir reformdur. Gerçi bu reform sözcüğüne de çok eleştiri geliyor ama benim bu inancım değişmiyor. Sadece TCK değil, ona bağlı tüm yasalarda çok büyük değişiklikler yapıldı. 
     Bunların büyük bölümü, zaman zaman AB uzmanları ile çalışılarak ve Türkiye’den de katılım sağlanmak suretiyle yapıldı. Öyle umuyorum ki uygulamaya başladıktan sonra sorun çıkarmayacak bir düzenleme çıktı. 
     Ama bunun içinden, zaman zaman belli hükümlerin öne çıkarılıp tartışmanın buna odaklanması bizi üzdü. Bütünü tartışmak, bunun içerisinde belli noktalar üzerinde durmak gerekirdi. Her kesim, kendince önemli gördüğü noktaları öne çıkardı. Bununla da bana göre, ceza mevzuatına haksızlık yapıldı." 
     
     "SUÇ VE SUÇLU ARAMAK YANLIŞ" 
     Toptan, düzenlemeye "kişisel olarak karşı olup olmadığı" sorusu üzerine, şöyle dedi 
     "Burada kişisel olarak karşı olup olmama meselesi söz konusu değil. Nihayetinde bir partinin mensubuyuz. Partinin ilgili organları bunları tartışır, bir politika ortaya koyar. Partinin mensupları da o politikanın gereği neyse, onu yerine getirir. Görüşlerimizi söyleriz, tartışırız ama karar aşamasında partinin verdiği karara, mensupları uyar." "CHP’liler, bunun suçlusu Başbakan’dır diyorlar" diyen bir gazeteciye, ortada suç ya da suçlu olmadığını ifade eden Toptan, "Beğenir beğenmez, yanlıştır, doğrudur ama ortaya konulan bir siyasi irade vardır. Ortada suç da suçlu da yoktur. Yapılan iş doğru ya da yanlış olabilir. Ama ortada suçlu ve suçlu aramak kesinlikle doğru değil" yanıtını verdi. 
     Toptan, "Başbakan’ın bunda dahli var mı " sorusu üzerine, "Başbakan, bu siyasi organizasyonunun başı ve sorumlusudur" dedi. 
     CHP’nin, AK Parti’yi "mutabakatı bozmakla" suçladığının hatırlatılması üzerine Toptan, "CHP ile mutabakatın önemine işaret ettim. Ama iki parti Katolik nikahı da yapmadı. Gayet tabii ayrılıklar da olacak. Onu da doğal karşılamak lazım" diye konuştu. 
     Toptan, "Boşanma söz konusu mu ya da bir evlilik danışmanına ihtiyaç var mı Öyle görülüyor ki bir süre ayrı yaşayacaksınız. 
     Toplantılara gelmeyecekleri görülüyor" sözleri üzerine, komisyon çalışmaları açısından böyle bir durumun söz konusu olmayacağına inancını dile getirerek, "Gelirler, gelirler’ dedi. 
     
</TEXT>
</DOC>
