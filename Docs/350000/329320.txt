<DOC>
<DOCNO> 329320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko53.html </URL>
<DATE> 2005/04/01/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
AŞTİ'de servisler mahkeme kararıyla yeniden hizmete geçiyor... 
</HEADLINE>
<TEXT>

     Ankara Büyükşehir Belediyesi'ne bağlı Ulaşım Koordinasyon Merkezi UKOME tarafından, AŞTİ'deki şehirlerarası otobüs firmalarının servis araçlarının kaldırılması kararı üzerine, Tüketici Hakları Derneği tarafından kararın iptali için açılan davada, Ankara 2. İdare Mahkemesi yürütmeyi durdurma kararı verdi. 
     Tüketici Hakları Derneği Başkanı Turhan Çakar, Ankara 2. İdare Mahkemesi'nden kararı aldıktan sonra, bina önünde basın mensuplarına açıklama yaptı. 
     Bu arada kararın açıklanacağı sıralarda, Ankara 2. İdare Mahkemesi önünde değişik firmalarda çalışan çok sayıda servis şoförü, aileleriyle birlikte hazır bulundular, alkış ve ıslıklarla, alınan karardan duydukları memnuniyeti dile getirdiler. 
     Tüketici Hakları Derneği Başkanı Çakar, yaptığı açıklamada, Mahkemenin oybirliği ile aldığı 'ara' kararda, konuyla ilgili yürütmeyi durdurma verdiğini, bu karar üzerine şehirlerarası otobüs firmalarının 'eskiden olduğu gibi' servis araçlarını hizmete koyabileceklerini bildirdi. 
     Çakar bu kararla, 26 milyon yolcu ile 2 bin 500 dolayında şoför ve servis çalışanının mağduriyetlerin sona erdiğini kaydetti. 
     UKOME'den bu haksız kararını geri almasını isteyen Çakar, ''Dileğimiz ve beklentimiz, nihai mahkeme kararının da bu şekilde sonuçlanmasıdır'' dedi. 
     
     REKABET KURUMU'NA BAŞVURU 
     Çakar ayrıca, UKOME tarafından alınan kararın ''rekabeti ortadan kaldırdığı'' gerekçesiyle, Rekabet Kurumu'na başvuruda bulunacaklarını sözlerine ekledi. 
     Öte yandan kararın açıklanması sırasında, Ankara 2. Bölge İdare Mahkemesi önünde güvenlik güçlerinin önlem aldığı dikkati çekti. 
     
</TEXT>
</DOC>
