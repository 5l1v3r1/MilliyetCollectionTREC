<DOC>
<DOCNO> 326582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sondun16.html </URL>
<DATE> 2005/03/24/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Yunanistan'da hapis cezası alan Avusturyalı karikatüriste destek yağdı 
</HEADLINE>
<TEXT>

     LONDRA DHA 

      HAZRETİ İsa'yı uyuşturucu içen bir sörfçü gibi karikatürize ettiği gerekçesiyle ocak ayında Yunanistan tarafından gıyabında 6 ay hapis cezasına çarptırılan Avusturyalı sanatçı Gerhard Haderer'e Viyana'da seçkin şair ve yazarlardan destek geldi. 
     Haderer, dini hiciv içerikli 'Hz. İsa'nın Yaşamı' adlı çizgi romanında Hz. İsa'yı, uyuşturucudan ölen ünlü gitar ustası Jimi Hendrix'in alkolik bir arkadaşı gibi de gösteriyordu. Ancak sanatçı, ocak ayında Atina'daki bir mahkeme tarafından dine hakaretle suçlanarak gıyabında 6 ay hapisle cezalandırıldığını öğrendiğinde, kitabının Yunanistan'da satıldığından bile haberdar değildi. 
     Atina'da 13 Nisan'da yapılacak temyiz duruşmasını kaybettiği takdirde cezası 2 yıla çıkacak olan karikatüriste destek sanatçı çevresinden geldi. Başkent Viyana'da düzenlenen bir basın toplantısında Haderer'in içinde bulunduğu duruma dikkat çekilerek, bu davanın, uluslararası sanatçıların özgürlüğü adına çok önemli olduğu ifade edildi. 
     
     AVRUPA İNSAN HAKLARI MAHKEMESİ'NE GİDEBİLİR 
     Basın toplantısını organize eden insan hakları uzmanı Nikki Conrad şöyle konuştu 
     "Bir insanın kendi ülkesinde yazdığı kitap için başka bir ülkeden kınama ve hapis cezası alması inanılmaz. Ancak Haderer öylece oturup bu haksızlığı kabullenmeyecek. Kendisi bu davayı Avrupa İnsan Hakları Mahkemesi'ne götürmeye hazır. Gerhard ilk mahkeme celbini aldığında bunu bir şaka sanmıştı. Ancak şimdi sinirlenmeye başladı." Conrad, Haderer için 1000 sanatçı tarafından imzalanan bir dilekçeyi 2 hafta içinde AB yetkililerine teslim edeceklerini söyledi. Ünlü karikatüristin 7 ülkede yayımlanan kitabı Almanya'da 100 bin adet satmıştı. 'Hz. İsa'nın Yaşamı' adlı kitap Yunanistan'da son 20 yıldır yasaklanan ilk kitap olmuştu. 
     
</TEXT>
</DOC>
