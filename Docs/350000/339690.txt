<DOC>
<DOCNO> 339690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonyas04.html </URL>
<DATE> 2005/05/04/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Frank Sinatra'nın yeraltı dünyası ile bağlantıları varmış... 
</HEADLINE>
<TEXT>

     İtalyan mafyasının iç yüzünün konu alındığı "Baba" filmlerindeki "Johnny Fontane" karakteriyle özdeşleştirilen ünlü sanatçı Frank Sinatra’nın, yeraltı dünyasıyla bağlantıları, Anthony Summers ile Robbyn Swan’ın yazdığı kitapla gün ışığına çıktı. 
     16 Mayıs’ta piyasaya sürülecek "Sinatra Hayat" adlı kitapta, 
     yaşadığı sürece yeraltı dünyasıyla ilişkisini reddeden Frank Sinatra’nın, mafya için kuryelik yaptığı iddia edildi. Kitapta, 3.5 milyon dolar nakit para taşıyan Sinatra’nın New York’ta gümrük memurları tarafından durdurulduğu, kalabalıktan faydalanarak yakalanmaktan son anda kurtulduğu ileri sürüldü. The Vanity Fair dergisi, kitabın tanıtımının yapıldığı haberde, Sinatra’nın, Chicagolu mafya babası Sam Giancana ile yakın ilişkisi bulunduğunun, ünlü sanatçının ölümünden 7 ay sonra Amerikan Federal Araştırma bürosu FBI tarafından da doğrulandığını yazdı. Sinatra’nın, kariyerinin başlangıcında, New Jerseyli dolandırıcı Willie Moretti’nin desteğini aldığı ve bir diğer mafya babası Lucky Luciano ile 1947 yılında Küba gezisinde bir araya geldiği biliniyor. Mario Puzo’nun kitabından uyarlanan ’Baba" filmleri üçlemesinde, İtalyan mafyasının desteğini alarak kariyer sahibi olan şarkıcı Johnny Fontane karakterinin, Frank Sinatra’dan esinlenerek yaratıldığı sanılıyor. 
     
</TEXT>
</DOC>
