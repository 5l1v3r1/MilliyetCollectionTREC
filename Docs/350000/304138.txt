<DOC>
<DOCNO> 304138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur25.html </URL>
<DATE> 2005/01/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
TÜKODER KDV indirimi vurguncuya kar, tüketiciye zam oldu 
</HEADLINE>
<TEXT>

     Tüketiciyi Koruma Derneği TÜKODER Genel Başkan Yardımcısı Ali Çetin, ''eğitim, sağlık ve bazı gıda ürünlerindeki yüzde 10'luk KDV indirimin, gerekli denetimler yapılmadığı için vurguncuya kar, tüketiciye zam olduğunu'' savundu. 
     Çetin, yaptığı yazılı açıklamada, Bakanlar Kurulu kararıyla, 1 Ocak'tan itibaren eğitim, sağlık ve bazı gıda ürünlerinde KDV oranlarının yüzde 10 düşürüldüğünü hatırlattı. 
     Hükümet yetkililerinin ''indirimi uygulamayanlara gereğinin yapılacağını'' açıkça ilan ettiklerini belirten Çetin, şöyle dedi 
     ''Ancak simitçiler de, büyük marketler de, KDV indirimini fiyatlarına yansıtmadılar. Yapılan vergi indirimi, sadece vurguncuya, her koşulda haksız kazanç elde etmeyi yetenek haline getirenlere yaradı. İndirim, gerekli denetimler yapılmadığı için vurguncuya kar, tüketiciye zam oldu. 
     TÜKODER, Bakanlar Kurulu kararıyla kimi mal ve hizmetlerde yüzde 10 oranında indirilen KDV'yi kar olarak tüketicinin cebinden çalan vurguncunun peşini bırakmayacaktır. TÜKODER, iktidardan, indirilen vergiyi çalan vurguncular hakkında gerekeni yapmasını beklemektedir. 
     Dernek olarak, tüm tüketicileri, eğitim, sağlık ve belediye hizmetlerinde indirilen KDV'yi fiyatlara indirim olarak yansıtmayan vurguncuları şubelerimize bildirmeye çağırıyoruz.'' 
     
</TEXT>
</DOC>
