<DOC>
<DOCNO> 332810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/spor/spo04.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayatın içinden 
</HEADLINE>
<TEXT>


Kırmızı kart gören Erdinç'in rakibine "Şerefsiz" dediğini söyleyen Trabzon Teknik Direktörü Şenol Güneş "Hayat Bilgisi dizisinde okul müdürü sürekli bu sözü kullanıyor, ama cezalandırılmıyor" yorumunu yaptı 


Galatasaray maçında Trabzonsporlu Erdinç'in "Şerefsiz" sözüyle kırmızı kart görmesi, yeni bir tartışmayı beraberinde getirdi. Profesyonel Futbol Disiplin Kurulu'na savunmasını gönderen Bordo - Mavili futbolcu, Sabri'nin ağır küfürleri nedeniyle tahrike kapıldığını ve bu sözü söylediğini belirtti. 
Erdinç'in tavrını doğru bulmadığını söyleyen Trabzonspor Teknik Direktörü Şenol Güneş, yine de oyuncusunu koruyarak fazla ceza beklemediklerini söyledi. 
Erdinç'in "Şerefsiz" sözü üzerinde duran Bordo - Mavili teknik adam, "Rakip futbolcunun şimdi ağzıma alınamayacak küfürler ettiğini biliyoruz. Erdinç de buna karşılık, şerefsiz ifadesini kullanmış. Tabii ki bu sözü de kabul etmiyoruz. Ama Hayat Bilgisi dizisinde okul müdürü sürekli olarak bu sözü kullanıyor. Bunu 70 milyon kişi duyuyor ve cezalandırılmıyor. Hakemler ne yazık ki zaman zaman bazı futbolcuların sözlerini duyamıyorlar. Bazıları da, çok konuşan futbolculara sırtlarını dönerek söylediklerini duymamaya çalışıyorlar" diye konuştu, 
Güneş, Erdinç'e bir maç ceza verilmesini beklediklerini vurguladı. 

Neşeli çalışma 

Karadeniz ekibi, Diyarbakırspor maçının hazırlıklarını, dün akşam yaptığı tek idmanla sürdürdü. Bordo - Mavili futbolcuların çalışma boyunca neşeleri gözleden kaçmadı. Şenol Güneş yönetimindekiki antrenmana Kuşadası'nda Üniversite Milli Takımı Kampı'nda bulunan Hasan Üçüncü ve Tayfun Cora dışındaki tüm oyuncular katıldı. 

Çeken bilir 

Trabzonspor Teknik Direktörü Şenol Güneş, Galatasaray camiasının yüklendiği Hagi'ye destek verdi. 
Milli Takım'daki Dünya Kupası sonrasını hatırlatan Güneş, "En mutsuz olduğum dönem, Dünya Kupası sonrasıydı. Üçüncü olan bir takımın hocası mutsuz olur mu Bunu zamanı gelince açıklarım. Bu yarayı, üzüntüyü milli takım antrenörü olarak içimden atamam. Şimdi de Hagi'yi, göndermeye çalışıyorlar. İki hafta önce Hagi en iyi antrenördü diyenler şimdi gitsin diyorlar'' dedi. 

Olimpiyat önerisi 
Zirvedeki takımlar arasındaki puan farkının şaşırtıcı olduğunu da sözlerine ekleyen Şenol hoca şöyle devam etti "Ligin üst sıralarında puan farkı fazla. Fenerbahçe ile Galatasaray ve bizim aramızda büyük fark var. Bizimle Beşiktaş, Beşiktaş ile de Denizlispor arasında fark açılmış. Daha önce böyle olmamıştı. Ama bu farklar kapanmayacak gibi de değil. Başarabiliriz." 
Trabzonspor Teknik Direktörü Şenol Güneş, Galatasaray ile yapacakları Türkiye Kupası yarı finalinin, Olimpiyat Stadı'nda oynanmasının taraftar fazlalığı açısından iyi olacağını sözlerine ekledi. 

Alan memnun, satan memnun 

ADNAN SUNGUR DHA 

Trabzonspor A.Ş. hisselerine olan rekor talep, Başkan Atay Aktuğ'u memnun etti. Fenerbahçe'nin halka arzında 6 kat talep oluştuğuna dikkat çeken Aktuğ, kendi hisselerine olan rağbetin ise 8.1 kat fazla olduğunu belirtti. 
Trabzonlular'ın hisse senetlerine istenen ilgiyi göstermediğini belirten Atay Aktuğ, "Ancak kulüp olarak İstanbullular'ın veya bir başka ilin hisse senetlerimizi çok fazla almasını önemsemiyoruz. Bizim için yaygın satış önemliydi. Bunu da başardık" dedi. 
Yatırımcılar arasında İstanbul doğumlu olanlar yüzde 30 ile başı çekerken, Trabzon doğumlular yüzde 16'da kaldı. İzmir doğumlular yüzde 12, Ankara doğumlular yüzde 9 ve Adana ise yüzde 6 ile sıralandı. Diğer il doğumlular da yüzde 27 olarak gerçekleşti. 


</TEXT>
</DOC>
