<DOC>
<DOCNO> 341901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy32.html </URL>
<DATE> 2005/05/12/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Bolu Belediye Başkanı Başbakan'ın rektörün protestosundan haberi vardı 
</HEADLINE>
<TEXT>

     Bolu Belediye Başkanı Alaaddin Yılmaz, Abant İzzet Baysal Üniversitesi AİBÜ Rektörü’nün, dün temel atma törenine katılmamasıyla ilgili olarak, "Birilerinin sadece kendi geleceklerini düşünerek, Bolu’nun ve İzzet Baysal’ın adına zarar vermesine izin vermeyiz" dedi. 
     Başkan Yılmaz, makamında düzenlediği basın toplantısında, Abant İzzet Baysal Üniversitesi ve İzzet Baysal Vakfı’nın, Boluluların olduğunu ifade ederek, kendilerine emanet edilen bu 2 kuruma sonuna kadar sahip çıkacaklarını bildirdi. 
     Birilerinin sadece kendi geleceklerini düşünerek, Bolu’nun ve İzzet Baysal’ın adına zarar verdiğini iddia eden Yılmaz, şöyle konuştu 
     "İzzet Baysal’ın Bolu için önemini, birileri hala anlayamamış. 
     Bunlar birilerinin isteğiyle bu tepkiyi gösteriyorlar. Rektörler gelip geçici, üniversite ise kalıcı. Bolu’ya hizmet etmeyen kimsenin bu kentte görev yapma şansı yok. Bu benim için de geçerli, başkaları için de. Bunun bilinmesine rağmen hala birileri başka hesaplar peşinde." 
     
     "BÖYLE OLACAĞI, 1 HAFTA ÖNCESİNDEN BELLİYDİ" 
     Alaaddin Yılmaz, İzzet Baysal’a Şükran Günleri etkinlikleri için Bolu’ya neredeyse bir gününü ayıran Başbakan Tayyip Erdoğan’ın, AİBÜ Rektörü Prof. Dr. Yaşar Akbıyık’ın törene katılmayacağından haberdar olduğunu söyledi. 
     Başbakan Erdoğan’ın, üniversitede eğitim gören öğrencilere ve kendisini davet eden İzzet Baysal Vakfı’na verdiği önem dolayısıyla törene katıldığını belirten Yılmaz, "Bu olayın Bolu’ya zarar vermesini kimse istemez. Biz de bu olayın kentimize olumsuz etkisi olmaması için elimizden geleni yapacağız. Bu olayın böyle olacağı, yaklaşık 1 hafta öncesinden belliydi." 
     
</TEXT>
</DOC>
