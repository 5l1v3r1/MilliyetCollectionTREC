<DOC>
<DOCNO> 300242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonsiy01.html </URL>
<DATE> 2004/12/23/ </DATE>
<TIME> 02.08 </TIME>
<AUTHOR>  </AUTHOR>
<HEADLINE>
Türkiye-Suriye iş konseyi toplantısı... 
</HEADLINE>
<TEXT>

     Başbakan Recep Tayyip Erdoğan, Türkiye'nin, son yıllarda Suriye'nin ticaret hacminde ilk beş ülke arasında yer aldığını belirterek, ''Amacımız Türkiye'yi, Suriye'nin birinci ticaret ortağı yapmaktır'' dedi. 
     Türkiye-Suriye İş Konseyi Toplantısı'nda konuşan Başbakan Erdoğan, iki ülke işadamlarının, ilişkilerin gelişmesinde çok önemli bir rol oynadığını bildiğini söyledi. 
     Değişen ve gelişen dünyada siyasetin ekonomi ile adeta örtüştüğünü dile getiren Erdoğan, ''Bizler de siyasi düzeyde ekonomik ilişkilerin daha da ileri götürülmesi için çalışıyoruz'' dedi. 
     Başbakan Erdoğan, iktidar olduktan sonra komşu ülkelerle ilişkilere büyük önem verdiklerini dile getirerek, ''Komşu ülkelerle küskünlüğü bir kenara bırakarak önce dostluğu, barışı ele alarak ilişkileri geliştirme gayreti içine girdiklerini ve bunu da başardıklarını'' kaydetti. 
     Türkiye'nin Suriye ile ilişkilerinin yıllarca kopuk bir vaziyette sürdürüldüğünü ifade eden Erdoğan, şimdi bu ilişkileri yeniden inşaa etmenin gayreti içinde olduklarını vurguladı. 
     Bölgede barış ve istikrarın sağlanması için siyasi olduğu kadar ekonomik alanda da işbirliğinin şart olduğunu belirten Başbakan Erdoğan, bu bölge halklarının tarih içerisinde yaşadıkları ile çok ağır bedeller ödediklerini kaydetti. 
     
     ''2 MİLYAR DOLARA ÇIKARMAMIZ LAZIM'' 
     Başbakan Erdoğan, Türkiye ile Suriyeli işadamları arasında gelişen ilişkilerin, iki ülke halklarının kaynaşmasını da sağlayacağını bildirdi. 
     Türkiye ve Suriye'nin 821 milyon dolarlık ticaret hacmine sahip olduğunu dile getiren Erdoğan, bu rakamın 2 milyar dolara çıkarılması gerektiğini, bunu da başarabileceklerini bildirdi. 
     Erdoğan, bugün imzaladıkları serbest ticaret anlaşmasının sadece Suriye için değil, bölge ülkeleri için de örnek teşkil edeceği umudunu taşıdığını dile getirerek, ''Türkiye Suriye'nin son yıllarda ticaret hacmindeki ülkeler arasında ilk beşte yer almıştır. Ancak bizim amacımız Türkiye'yi, Suriye'nin birinci ticaret ortağı yapmaktır'' diye konuştu. 
     Erdoğan, Türk işadamlarının Suriye'de bir çok ihale aldıklarını ve bunları başarıyla teslim ettiklerini belirterek, Suriye'nin, dost bir ülkeden beklenecek şekilde, havaalanlarında ve sınırlarda vize kolaylığı sağladığını bildirdi. 
     
     GAZİANTEP'E BAŞKONSOLOSLUK 
     Başbakan Erdoğan, Suriyeli muhataplarının kendisine, en kısa zamanda Gaziantep Başkonsolosluğu'nun açılacağını söylediklerini kaydetti. Erdoğan, Suriye Başbakanı Otri'ye dönerek, ''Sayın Başbakan bir yanlış yok değil mi Bir daha teyit edeyim'' dedi. 
     Otri, ''Evet'' anlamında başını sallayarak yanıt verdi. 
     Başbakan Erdoğan, Türk ve Suriyeli işadamlarının, üçüncü ülkelerde, birlikte yatırım yapmalarını isteyerek, ''Türkiye ve Suriye'nin bölgede farklı bir dinamizmin ve barışın gelişmesine katkıda bulunacağını'' kaydetti. 
     Suriye Başbakanı Otri ise konuşmasında, iki ülke arasındaki ekonomik ve ticari işbirliğinin kendilerine güç kazandırdığını söyledi. 
     Otri, Suriye'nin, Dost ve kardeş Türkiye'ye önem verdiğini dile getiren ülke işadamlarının karşılıklı yatırımlar yapmalarını istedi. 
     Otri konuşmasında, yabancı işadamlarının Suriye'de yatırımlarını kolaylaştıracak yasaları anlattı. Yabancı yatırımcıların Suriye'de artık şirket, banka kurabileceklerini ifade eden Otri, ülkelerinde devlet bankacılığının yanı sıra özel bankacılığa da izin verilmesi yönündeki çalışmaların devam ettiğini kaydetti. Otri, Suriye'de organize sanayi bölgeleri kurmayı istediklerini de söyledi. 
     Suriye Başbakanı Otri, ''Yatırımcıya zamandan tasarruf sağlayacak bürokratik engellerin ortadan kaldırılması ve işlemlerin tek pencereye indirilmesi için çalışmalara başladık'' dedi. 
     
     SURİYE BORSASI 
     Suriye'de borsa kurulması için Türkiye'den yardım talebinde bulunduklarını belirten Otri, 2005-2006'da Suriye borsasını gerçekleştireceklerini kaydetti. 
     Otri, sözlerini, ''Bu nur yüzlere bakarak kimin Suriyeli kimin Türkiyeli olduğunu anlayabilir miyiz .. hepimiz aynıyız'' diyerek tamamladı. 
     Erdoğan ve Otri daha sonra işadamlarının sorularını yanıtladı. 
     Başbakan Erdoğan, bir soru üzerine Ziraat Bankası'nın Suriye'de şube açmak istediğini, ancak yüzde 45 gibi bir ortaklıkla şube açılabileceğini söylendiğini kaydetti. 
     Erdoğan, bu taleplerini ilettikleri Suriyeli makamların konuyla ilgileneceğini söylediklerini belirtti. 
     Başbakan Erdoğan, iki ülke sınırındaki mayınlı arazilerin temizlenmesi işinin ihalesini Maliye Bakanlığı'nın yapacağını ve bu bölgeyi organik tarıma açmayı planladıklarını bildirdi. 
     Otri ise bir soru üzerine 2005 yılının ilk çeyreğinde Gaziantep Başkonsolosluğu'nu açacaklarını belirtti. Erdoğan da Otri'nin bu sözü üzerine, ''Başkonsolosluğun binasını yapacaklar da burada'' diyerek bir Türk işadamını gösterdi. 
     Toplantıda, TOBB Başkanı Rifat Hisarcıklıoğlu ile DEİK İcra Kurulu Başkanı Rona Yircalı da birer konuşma yaptı. 
     
</TEXT>
</DOC>
