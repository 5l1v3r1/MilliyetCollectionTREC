<DOC>
<DOCNO> 325294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/soneko09.html </URL>
<DATE> 2005/03/20/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Güler Nükleer enerjide kararlıyız... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, ''Türkiye'nin kendi ihtiyaçlarını, geleceğini oluşturma noktasında nükleer enerji çok önemli bir yer tutacak. Biz bunda kararlıyız'' dedi. 
     Güler, Fransa'ya hareketinden önce temaslarına ilişkin Atatürk Havalimanı'nda bir basın toplantısı düzenledi. 
     Fransa'da, 21-22 Mart tarihlerinde düzenlenecek ''21. Yüzyılda Nükleer Enerji Uluslararası Bakanlar Konferansı''na katılacağını belirten Güler, konferansa 30'u bakanlar düzeyinde 60 ülkeden katılım olacağını söyledi. 
     Toplantının, özellikle petrol fiyatlarının varil başına 56 doları aştığı günümüzde nükleer enerjinin giderek daha da fazla önem kazanması ve çevreci nükleer enerji akımının da giderek yayılması bakımından önemli olduğunu kaydeden Güler, şöyle konuştu 
     ''Bu toplantıda, 21. yüzyılda enerji ihtiyacının karşılanmasında, çevre boyutu da gözönünde bulundurularak nükleer enerjinin rolü ele alınacak. 21. yüzyılda nükleer enerjinin yaygınlaşması, kullanımı, hem de çevreyle uyumu görüşülecek. O bakımdan son derece önemli. Özel bir görüşme programımız yok. Ama diğer ülkelerin enerji bakanlarıyla görüşmelerimiz olacak.'' Kyoto Protokolü kapsamında Türkiye'nin gelecekte üstlenmesi gereken yükümlülükler bulunduğunu, ayrıca AB standartlarına uyum noktasında çalışmalar yapıldığını belirten Güler, ''Gelecekteki takip edeceğimiz strateji açısından bu toplantı önemli. Toplantıda kararlılığımızı vurgulayacağız'' dedi. 
     
     TÜRKİYE'NİN NÜKLEER ENERJİ PROGRAMI 
     Enerji ve Tabii Kaynaklar Bakanı Hilmi Güler, Türkiye'nin nükleer enerji programıyla ilgili eleştiriler olduğunun hatırlatılması üzerine şöyle konuştu 
     ''Türkiye'nin kendi ihtiyaçlarını, geleceğini oluşturma noktasında nükleer enerji çok önemli bir yer tutacak. Biz bunda kararlıyız. Ülkemizin çıkarları doğrultusunda buna biz karar veririz. Bu noktada çalışmalarımızı belli bir disiplin ve uyum içinde sürdürüyoruz. Dolayısıyla bu gibi stratejik konulardaki kararı biz veririz.'' Çalışmaların AB'ye uyum çerçevesinde sürdürüldüğünü vurgulayan Güler, ''Karbondioksit emisyonundan tutun belli bir enerji dengesinin oluşmasında AB ile zaten uyum çalışmalarımız var. AB müktesebatı ile uyumda enerji son derece önemli bir yer tutuyor. Zaten biz yükümlülüklerimizi çıkardığımız yasalarla yerine getiriyoruz. Bu noktada en ufacık bir tereddüdümüz olmadığı gibi, en ufacık bir farklılığımız da yok. Yani uluslararası arenada belli bir uyum içinde çalışmalarımızı sürdürüyoruz'' dedi. 
     Bakan Güler, nükleer enerjiyle ilgili çalışmaların hangi aşamada olduğunun sorulması üzerine de, ''Nükleer enerji bir teknoloji programıdır. Bu programı belli bir plan, takvim içinde sürdürüyoruz. Detayları özellikle açıklamıyorum. Belli bir noktaya geldiğinde sizlerle bunları paylaşırız'' diye konuştu. 
     
</TEXT>
</DOC>
