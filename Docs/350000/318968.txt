<DOC>
<DOCNO> 318968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/siyaset/siy01.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AB uyardı Hızlanın 
</HEADLINE>
<TEXT>


AB Türkiye Temsilcisi Kretschmer, "17 Aralık zirvesinden beri Türkiye'de üyelik konusunda hiç ilerleme yok. Ortalık dağınık. Çok endişeliyiz" dedi 

MUKADDER YARDIMCIEL Kars DHA 


Avrupa Birliği AB Türkiye Temsilcisi Hans Jörg Kretschmer, Türkiye'de, AB'nin müzakere tarihi verdiği 17 Aralık zirvesi sonrasında bir dağınıklık yaşandığını ve hiçbir ilerleme sağlanamadığını belirterek endişeli olduğunu söyledi. 
Ankara'da görev yapan 36 büyükelçiyle birlikte Kars'a gelen Kretschmer, 3 Ekim'e kadar neler olacağının Türk hükümetinin elinde olduğunu vurguladı. Kretschmer, şunları kaydetti "3 aya yakın süre geçti, ilerleme göremiyoruz. Müzakereler ekimde başlayacak. Hükümetin hızlı yol almasını istiyoruz. Yeni reformlar gündemde, ancak hiçbir şey olmadı. Eski kanunların değişimiyle ilgili fazla bir şey yapılmıyor. Çok endişeliyiz. 17 Aralık'tan sonra dağınıklık söz konusudur. Ne olduğu pek belli değil, ortalık dağınık." 
Kretschmer, Ermenistan'daki Metzamor nükleer santralının tehlikesine de dikkat çekti. 


</TEXT>
</DOC>
