<DOC>
<DOCNO> 327868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonspo11.html </URL>
<DATE> 2005/03/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Iraklı millilerin Türkiye keyfi... 
</HEADLINE>
<TEXT>

     Yeniden yapılanmaya çalışan Irak sporu, uluslararası yarışmalara hazırlanmak için kamp merkezi olarak Türkiye'yi seçti. 
     Irak Milli Olimpiyat Komitesi, gelecek ay Suudi Arabistan'da yapılacak İslam Ülkeleri Oyunları'na katılacak milli takımlarına kamp yeri olarak Türkiye'yi belirledi. Atletizm, voleybol, hentbol ve tekvando milli takımları, yaklaşık 10 gün süren hazırlık çalışmalarını Ankara ve İstanbul'da gerçekleştirdiler. 
     
     CENNET TÜRKİYE 
     Irak Atletizm Milli Takımı Sorumlusu Prof.Dr.Mohammed İbrahim Ridha, AA muhabirine yaptığı açıklamada,''Türkiye, her açıdan mükemmel bir ülke'' dedi. 
     Irak'ta herşeyin gün geçtikçe daha iyiye gittiğini vurgulayan Ridha, ''Terör nedeniyle bazı sıkıntılarımız olsa da bunun da bir gün biteceğini umuyoruz. Sporcularımızı İslam Oyunları'na en iyi biçimde hazırlamak için Türkiye'yi tercih ettik. Özellikle hava koşulları ve tesisler açısından fazlasıyla memnunuz. Türkiye adeta bir cennet'' diye konuştu. 
     
     TERÖR KORKUSU 
     Irak Milli Voleybol Takımı oyuncularından Maitham Shamki, ''Terör nedeniyle can güvenliğimiz yok'' dedi. 
     Bağdat'taki tesislerin çoğunun kullanılamaz durumda olduğunu vurgulayan Shamki, ''Kullanılabilir olanlarda da elektrik yok. Antrenman için en az 2 saatlik bir mesafeyi aşıp salona gidebiliyoruz. Ancak terör olayları da bizi fazlasıyla endişelendiriyor. Bağdat'ta özellikle açık hava sporlarının yapılması olanaksız duruma geldi'' diye konuştu. 
     İslam Oyunları için olimpiyat komitelerinin tercihi olan Türkiye'de kamp yapmaktan büyük mutluluk duyduklarını ifade eden Shamki, şunları söyledi 
     ''İklim ve tesisler açısından çok iyi bir ortam. Türk yetkililerin bize gösterdiği ilgi de en üst düzeyde. Ankara'da Ziraat Bankası ve Halk Bankası takımları ile birer hazırlık maçı yaptık. Çok kaliteli ekipler ve bizim için büyük yararı oldu. Keşke Türkiye'de daha fazla kalabilsek.'' 
     
</TEXT>
</DOC>
