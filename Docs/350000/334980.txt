<DOC>
<DOCNO> 334980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/ekonomi/eko08.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm acentesi Tantur 'TUI Türkiye' oldu 
</HEADLINE>
<TEXT>


TUI'nin Türkiye'deki seyahat acentesi olan Tantur, artık 'TUI Türkiye' olarak faaliyet gösterecek 

EKONOMİ SERVİSİ 

Avrupa'nın en büyük tur operatörü TUI'nin, Türkiye'de incoming turist getiren acentesi olarak faaliyet gösteren Tantur, artık 'TUI Türkiye' olarak faaliyet gösterecek. 
TUI Türkiye Genel Müdürleri Oğuz Ünver ve Michael Kimmer, TUI'nin İspanya, Portekiz ve Yunanistan'dan sonra ilk defa Türkiye'de böyle bir yapılanma içine gittiğini belirtti. Türkiye'nin TUI için önemli bir pazar olduğunu dile getiren Ünver, geçen yıl 1.3 milyon turisti Türkiye'ye getiren TUI'nin hedefinin bu yıl 1.5 milyon kişiye ulaşmak oluduğunu kaydetti. 
Türkiye'de her yıl yüzde 25 büyüme öngördüklerini söyleyen Kimmer ise Türkiye'nin TUI'nin çalıştığı ülkeler arasında üçüncü sırada geldiğini kaydetti. TUI Türkiye 13 büro, 400 çalışan ve 24 otobüs ile hizmet verecek. 
Türkiye'de Magic Life, Iberotel, Robinson ve Nordotel markalarıyla 16 otelle faaliyet gösterdiklerini, 15 Mayıs'ta Side Manavgat'ta Iberotel markasıyla 600 yatak kapasiteli yeni bir otel daha açacaklarını belirten Kimmer ayrıca Lara, Side, Alanya, Manavgat, Karaburun ve İncekum arasındaki gelişmeleri takip ettiklerini kaydetti. 
Geçen yıl 13.1 milyar euro ciro yapan TUI AG, dünyada 80 marka 285 otel ve 100'den fazla uçağı ile hizmet veriyor. Her yıl 18 milyon turist taşıyor. 

Martta yüzde 41.3'lük artış Devlet İstatistik Enstitüsü, mart ayı turizm istatistiklerini açıkladı. Türkiye'ye giriş yapan yabancı ziyaretçi sayısı geçen yılın aynı ayına göre yüzde 41.3 artarak 1 milyon 107 bin 348 oldu. Bu sayı geçen yılın aynı döneminde 783 bin 761 kişiydi. Ocak - mart döneminde Türkiye'ye giriş yapan yabancı ziyaretçilerin sayısı, geçen yıla göre yüzde 30.1 artarak 2 milyon 504 bin 460'a çıktı. 



</TEXT>
</DOC>
