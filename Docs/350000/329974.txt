<DOC>
<DOCNO> 329974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/guncel/axgun02.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yazlıkları boşaltın ' 
</HEADLINE>
<TEXT>


Çanakkale Güzelyalı'da meydana gelen heyelanlar sonucunda yolda yarıklar açıldı. 20 yazlığın boşaltılması için sahiplerine tebligat yapıldı 

BURAK GEZEN, ERSAN KÜÇÜKKURU DHA 

Çanakkale'nin tatil beldesi Güzelyalı'da farklı zamanlarda meydana gelen heyelanlar, asfalt yolda derin yarıklar oluşturdu. Yetkililer bölgede zemin etüt çalışması için harekete geçerken, duvarları çatlayan 20 yazlığın boşaltılması amacıyla sahiplerine tebligat yapıldı. 
Güzelyalı Köyü girişinde Jandarma Kampı ile Karayolları Kampı arasındaki bölümde meydana gelen heyelanlar sonucu, belde girişindeki asfalt yolda oluşan çatlaklar zamanla büyüdü. Bölgede 78 mülk bulunduğu ve tamamının değişik derecelerde risk altında olduğu açıklandı. Ancak heyelandan, sahilde bulunan 20 yazlık da büyük zarar gördü. Çanakkale Belediyesi, Bayındırlık İl Müdürlüğü ve Onsekiz Mart Üniversitesi'nden ÇOMÜ yetkililerin yer aldığı komisyon, alınacak önlemleri belirlemek için bölgede zemin etüt çalışması yapılmasına karar verdi. 
ÇOMÜ Rektör Yardımcısı ve Mühendislik Mimarlık Fakültesi Jeoloji Mühendisliği Bölümü Başkanı Prof. Dr. Erdinç Yiğitbaş, "Yazlıklar daha çok heyelan riski altında. Bölgede sondaj ve zemin deneyleri yapıldıktan sonra kesin sonuçları elde edeceğiz. Ancak heyelanın bölgedeki kaya türlerinden ve yapısından kaynaklandığını sanıyoruz. Zeminde problem var" dedi. 
Yiğitbaş, yazlıkların "düzeltilemez biçimde deforme" olduğunu, yapımı süren binaların durumunun ne olacağı konusunda da belediyenin karar vereceğini dile getirdi. 


</TEXT>
</DOC>
