<DOC>
<DOCNO> 326621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/soneko07.html </URL>
<DATE> 2005/03/24/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Bu yıl bol çilek yiyeceğiz 
</HEADLINE>
<TEXT>

     Türkiye Sebze ve Meyveciler Odası Genel Başkanı Mehmet Çakman, kış mevsiminde hava şartlarının uygun gitmesi nedeniyle yaz döneminde başta çilek olmak üzere sebze ve meyvelerde rekoltenin yüksek olmasının beklendiğini bildirdi. 
     Çakman, don veya sel gibi doğal afet yaşanmaması halinde ürün rekolte ve kalitesinde bu yıl artış beklediklerini söyledi. 
     Tarım ve Köyişleri Bakanlığı'nın bu yıl tarım sektörüne vakit ayırdığını, sübvansiyon sağladığını ve çiftçilere yönelik eğitim çalışmaları düzenlediğini belirten Çakmak, ''İklim şartları da iyi gidiyor. Bu yıl ucuza sebze ve meyve yiyebileceğiz. Özellikle dar gelirlilerin yüzü gülecek'' dedi. 
     Çakman, pazar ve manavlarda domatesin kilosunun 1 YTL'ye kadar düştüğünü, 1-2 hafta sonra vatandaşların 50 Ykr'den domates alabileceğini dile getirerek, havaların ısınmasıyla birlikte 1 ay sonra Antalya ve Ege Bölgesi'ndeki arazilerde normal tarıma başlanacağını kaydetti. 
     
     ''BOL ÇİLEK YİYECEĞİZ'' 
     Çilek, elma, armut, domates, marul ve biber gibi sebze ve meyvelerde rekoltenin yüksek olmasını beklediklerini yineleyen Çakman, ''Bu yıl özellikle bol bol çilek yiyeceğiz. Hasadın iyi olmasını bekliyoruz. Kısıtlı hiçbir ürün olmayacak. Şimdilik her şey çok iyi gidiyor. Tabi havalar böyle giderse, don ve sel gibi olumsuz bir durum yaşanmazsa'' diye konuştu. 
     Çakman, kış dönemini de verimli geçirdiklerini, vatandaşların soğuk havalarda dahi manav ve pazarlarda domates, biber, salatalık gibi ürünleri bulabildiğine dikkati çekerek, şunları kaydetti 
     ''Şu anda her şey çok güzel gidiyor. Mahsul bol olacağı benziyor. Seralar çok verimli çalıştı. Tarım ve Köyişleri Bakanlığı'nın üreticilere yönelik eğitim çalışmaları da etkili oldu. Bu olumlu gidişatın bahar ve yaz döneminde de devam edeceğini umuyoruz.'' 
     
</TEXT>
</DOC>
