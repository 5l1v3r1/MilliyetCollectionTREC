<DOC>
<DOCNO> 329923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sonspo18.html </URL>
<DATE> 2005/04/03/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Bahreyn Grand Prix'sini Alonso kazandı... 
</HEADLINE>
<TEXT>

     Formula 1'de sezonun üçüncü yarışı olan Bahreyn Grand Prix'sini Renault'un İspanyol pilotu Fernando Alonso kazandı. 
     Toplam 5 bin 417 metrelik Bahreyn Uluslararası Pisti'nde, 57 tur üzerinden yapılan ve 308 bin 523 metre uzunluğunda olan yarışta İspanyol pilot Alonso, Grand Prix'i 1 saat 29 dakika 18 saniye ve 1 saliselik dereceyle ilk sırada bitirmeyi başardı. 
     Lider Alonso'nun 13.4 saniye arkasından gelen İtalyan Jarno Trulli, Toyota'yı Malezya'dan sonra yine kürsüye çıkarmayı başardı. 
     Finli pilot Kimi Raikkonen, Renault pilotu Alonso'nun 32 saniye gerisinden gelerek takımı McLaren-Mercedes'e üçüncülüğü kazandırdı. 
     İspanyol pilot, yeni kurallara göre iki kez yapılan sıralama turlarının ikincisinde de en iyi dereceyi yaparak mücadeleye ilk sırada pole position başladı. 2 hafta önce yapılan Malezya Grand Prix'si zaferinden sonra Alonso, bu sezonki ikinci, kariyerinin ise üçüncü birinciliğini elde etti. 
     Fernando Alonso, bu galibiyetle sürücüler klasmanında puanını 26'ya çıkarırken, İtalyan Jarno Trulli 16 puanla 2. sırayı aldı. 
     
     SCHUMACHER, YENİ ARACIYLA YARIŞI TAMAMLAYAMADI 
     Formula 1'de 7 kez dünya şampiyonu olan Ferrari'nin Alman pilotu Michael Schumacher, yeni kurallara göre yapılan F2005 aracıyla çıktığı ilk yarışı tamamlayamadı. 
     Grand Prix'nin 12. turunda aracında hidrolik problemi çıktığı kaydedilen Alman pilot 2001 yılından bu yana ilk kez mekanik bir problem nedeniyle yarışları terk etmek zorunda kaldı. Bu sezon Avustralya'dan sonra Bahreyn'i de tamamlayamayan Alman pilot, hayranlarına hayal kırıklığı yaşattı. 
     Avustralya Grand Prix'sinde birinciliği kapan Renault'un İtalyan pilotu Giancarlo Fisichella, 4. turda yarışı bırakmak zorunda kaldı ve üst üste ikinci kez damalı bayrağı göremedi. 
     Sezonun 4. Grand Prix'si 24 Nisan Pazar günü San Marino'da gerçekleştirilecek. 
     
</TEXT>
</DOC>
