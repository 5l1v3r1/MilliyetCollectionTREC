<DOC>
<DOCNO> 315491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonspo33.html </URL>
<DATE> 2005/02/15/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Sakaryaspor'da Galatasaray hazırlıkları... 
</HEADLINE>
<TEXT>

     Sakaryaspor, hafta sonunda deplasmanda yapacağı Galatasaray maçının hazırlıklarına başladı. 
     Gaziantepspor maçından sonra bir gün izin yapan yeşil-siyahlılar, bugün Rüstemler Tesisleri'nde biraraya gelerek, Galatasaray maçının ilk antrenmanını gerçekleştirdi. 
     Antrenman öncesinde futbolcularla yaklaşık 1 saat süren bir toplantı yapan teknik sorumlu Şaban Yıldırım, toplantı sonrasında yaptığı açıklamada, Galatasaray deplasmanından puan veya puanlarla dönmek istediklerini söyledi. 
     Galatasaray takımının gücünü bildiklerini, ancak en iyi şekilde mücadele edip maçtan puan çıkartmaya çalışacaklarını ifade eden Yıldırım, ''Galatasaray'dan çekinmiyoruz. Onlar da bu ligin takımı. Biz stratejimizi belirleyeceğiz ve ona göre oyunumuzu oynayacağız'' dedi. 
     Futbolculardan Ali Cansun ise ligde zor bir konumda olduklarını, bugünleri aşmak için tüm maçlardan puan almak zorunda olduklarını ifade ederek, ''Önümüzdeki 2 haftada İstanbul'da büyük takımlarla mücadele edeceğiz. Biz gücümüzün yettiği kadar savaşacağız. Kimse yenilmeyecek diye bir kural yok'' diye konuştu. 
     Sakaryaspor Kulübü Başkanı Selahattin Aydın ve yönetim kurulu üyelerinin de izlediği antrenmanda, futbolcular hafif koşunun ardından, taktik ağırlıklı bir çalışma yaptı. Hafif sakatlığı bulunduğu belirtilen Ali Cansun, takımdan ayrı olarak çalıştı. 
     
     GALATASARAY'DA, SAKARYASPOR MAÇI HAZIRLIKLARI... 

     Galatasaray, ligde Sakaryaspor ile yapacağı maçın hazırlıklarını bugün çift antrenmanla sürdürdü. 
     Sarı-kırmızılılar, günün ikinci çalışmasını Teknik Direktör Gheorghe Hagi yönetiminde, akşam Florya Metin Oktay Tesisleri'nde gerçekleştirdi. Belindeki ağrılar nedeniyle tedavi gören Ergün dışında tüm futbolcuların yer aldığı antrenman 1,5 saat sürdü. Futbolcular antrenmanda hücum organizasyonu ağırlıklı taktik ve şut çalışması yaptı. 
     Galatasaray, yarın sabah yapacağı antrenmanla Sakaryaspor maçı hazırlıklarını sürdürecek. 
     
</TEXT>
</DOC>
