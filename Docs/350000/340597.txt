<DOC>
<DOCNO> 340597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/siyaset/asiy.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Aileden ayrı oturmak olmaz 
</HEADLINE>
<TEXT>


Başbakan, Siirt'te Anneler Günü mesajı verdi "Kültürümüz yozlaştı. Anneden uzak olmak modernlik kabul ediliyor. Böyle bir şey kültürümüzde yok." 

Abdullah Karakuş - Siirt 


Başbakan Recep Tayyip Erdoğan, "Anneler Günü" kutlamasında kültürün yozlaştığı uyarısı yaparak, "Şimdilerde annesinden uzak olmayı modernlik kabul eden bir anlayış türemeye başladı. Kültürümüzde böyle bir şey yok" dedi. 
Eşi Emine Erdoğan'la birlikte Veysel Karani türbesini ziyaret eden Erdoğan, "Bugün Anneler Günü. Annenin kıymetini bilen Veysel Karani'nin huzurlarındayız. Anne ve babamıza sahip çıkmalıyız" diye konuştu. Anne ve babaları yaşlanınca terk etmemek gerektiğini söyleyen Erdoğan, "Yarın biz de yaşlanacağız. Ben birini kaybettim, biri yanımda. Bizi yetiştirirken çok çile çektiler" şeklinde konuştu. Erdoğan'ın sözleri, bir süre önce annesini kaybeden eşinin gözlerinin dolmasına neden oldu. Türbelere çaput bağlanmaması uyarısında da bulunan Erdoğan, "Allah'tan bekleyeceği yerde buralardan bekliyorlar. Bu dinimize ters" dedi. 

'Yatırım yapacağız' 
Baykan ilçesinde konuşan Erdoğan, vatandaşlar arasına nifak tohumu sokmak isteyenlerin bulunduğunu belirterek, şunları kaydetti 
"Hepimiz Türkiye Cumhuriyeti vatandaşıyız. Hepinizi olduğunuz gibi kabul ediyoruz. Siz de diğerlerini olduğu gibi kabul edeceksiniz. Asla ayrıma fırsat vermeyecek, ırka dayalı, bölgesel milliyetçilik yapmayacağız. Hizmetler Batı'ya, Akdeniz'e yapılmış. Doğu ve Güneydoğu'ya Batı Karadeniz'e ve İç Anadolu'nun bazı kesimlerine yatırım yapılmamış. Buralara yatırım yapma gayreti içerisindeyiz." 
AKP İl Başkanlığı'nın yeni binasının açılışına katılan Erdoğan, baskılardan şik yet ederek "Kahrolsun ağalık, yaşasın cumhuriyet" diye slogan atan Diyarbakır'ın Sinanlı köyünden vatandaşlara kendini örnek gösterdi. "Buralara feodal düzeni yıka yıka geldik. Ben de aynı şeyi söylüyorum" diyen Erdoğan, şöyle devam etti "Feodal yapılar kesinlikle çökecektir ve çökmelidir. İnsanın insana kulluğunu kabul etmiyoruz." 


</TEXT>
</DOC>
