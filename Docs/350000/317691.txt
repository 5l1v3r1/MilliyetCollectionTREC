<DOC>
<DOCNO> 317691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonyas23.html </URL>
<DATE> 2005/02/22/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
'Şehirler Kitabı'nın yazarı İfante öldü 
</HEADLINE>
<TEXT>

     Kübalı yazar Guillermo Cabrera İnfante'nin, İngiltere'nin başkenti Londra'da 76 yaşında öldüğü bildirildi. 
     Yazarın yayınevi Gallimard'dan yapılan açıklamada, 1929 doğumlu İnfante'nin düştüğü için hastaneye kaldırıldığı, ancak enfeksiyon nedeniyle hayata veda ettiği belirtildi. 
     İnfante, liseyi bitirdikten sonra eğitimine devam etmeyerek yazmaya başlamış ve bunun yanında çeşitli meslekler icra etmişti. Daha sonra gazetecilik okuyan İnfante, gazetecilik ve sinemayı ''hayatının en önemli iki ihtirası'' olarak tanımlamıştı. 
     Takma isimle ''Carteles'' adlı sinema dergisinde yazan ve bu derginin daha sonra yazı işleri müdürlüğüne getirilen İnfante, Küba Sinematekinin de kurucusu ve 1951-1956 arası başkanıydı. 
     1960'ta, ''Savaştaki Gibi Barışta'' adlı kitabıyla tanınan İnfante, daha sonra sınıf ayrımcılığına karşı mücadelenin en önemli figürlerinden biri haline geldi. 
     ''Kapanda Üç Kaplan'' adlı kitabıyla dünya çapında tanınmaya başlayan yazar, 1965'ten bu yana Avrupa'da sürgünde yaşıyordu. 
     Son yıllarını Londra'da geçiren İnfante, 1997 yılında Cervantes ödülüne layık bulunmuştu. 
     İnfante, Türkiye'de daha çok, 2003 yılında çıkan ''Şehirler Kitabı'' ile tanınıyor. 
     
</TEXT>
</DOC>
