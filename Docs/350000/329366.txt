<DOC>
<DOCNO> 329366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonspo12.html </URL>
<DATE> 2005/04/01/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Türkiye potada tarih yazıyor... 
</HEADLINE>
<TEXT>

     Türkiye, kulüpler bazında Avrupa basketbolunun zirvesini zorluyor. 
     Türk basketbol takımları, Uluslararası Basketbol Federasyonları Birliği FIBA ve Avrupa Basketbol Ligleri Birliği'nin ULEB düzenlediği organizasyonlarda bu sezon büyük başarılara imza atıyor. 
     FIBA'nın düzenlediği Erkekler Avrupa Ligi'nde Fenerbahçe, Erkekler Avrupa Kupası'nda Bandırma Banvitspor, Bayanlar Avrupa Kupası'nda da Fenerbahçe "dörtlü final"de şampiyonluk ararken, ULEB Erkekler Avrupa Ligi'nde Efes Pilsen ile Ülkerspor, Avrupa'nın en iyi 8 takımı arasına girmeyi başardı. 
     FIBA Erkekler Avrupa Ligi'nde, ezeli rakibi Beşiktaş'ı eleyerek "Dörtlü Final"e kalan Fenerbahçe, 27-28 Nisan'da Ukrayna'nın başkenti Kiev'de düzenlenecek organizasyonda şampiyonluk arayacak. 
     Sarı-lacivertliler, 27 Nisan Çarşamba günkü yarı finalde Ukrayna'nın BC Kiev takımıyla karşılaşacak. Fenerbahçe bu maçı kazandığı takdirde, 28 Nisan Perşembe günü, Rus takımları Dinamo Saint Petersburg-BC Khimki Moskova maçının galibiyle finalde şampiyonluk için sahaya çıkacak. 

     
</TEXT>
</DOC>
