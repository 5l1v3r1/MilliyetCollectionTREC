<DOC>
<DOCNO> 302015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonyas05.html </URL>
<DATE> 2004/12/29/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kadın ayakkabısında "sivri burun" modası sürüyor... 
</HEADLINE>
<TEXT>

     Firmaların koleksiyonlarına her geçen gün yeni ve ilginç modeller eklediği ayakkabı sektöründe, kadınların halen sivri burunlu modelleri tercih ettikleri bildirildi. 
     Bursa Ayakkabıcılar Odası Başkanı Halit Sivri, AA muhabirine yaptığı açıklamada, bu sezon kıyafetlere damgasını vuran süs ve abartıdan ayakkabıların da nasibini aldığını belirterek, ayakkabı dünyasının yıllardır bu kış sezonunda olduğu kadar gösterişli ve zengin olmadığını söyledi. 
     Kadın ayakkabılarının üzerinde göz alıcı çoklukta çiçekler, işlemeler, pullu nakışlar, tokalar ve renk renk fiyonkların bulunduğunu kaydeden Sivri, ''Aksesuarlı modeller özellikle bu yıl Avrupa'da çok yaygın. Eskiden Avrupa modası ülkemize ancak bir yıl sonra geliyordu. Şimdi ise günü gününe takip ediliyor. Şu anda Avrupa'daki vitrinlerde ne varsa bizde de o var'' dedi. 
     Sivri, vitrinlerin bantlı, süslü, renkli ayakkabılarla dolup taşması nedeniyle ayağına özen gösterenlerin bu sezon da ayakkabı tercihinde zorlanacaklarını dile getirdi. 
     Dar ve uzun etek modasına paralel olarak yine sivri burun ayakkabıların revaçta olduğunu anlatan Sivri, ''Özellikle klasik ve şık ayakkabı giymeyi sevenlerin aldığı sivri burun ayakkabılar, artık gençler tarafından da tercih ediliyor. İki sezon boyunca gördüğümüz sivri burun ayakkabılar, gelecek yıl da egemenliğini sürdüreceğe benziyor'' diye konuştu. 
     Sivri, bu sezon yuvarlak burunlu modellerin de rağbet gördüğüne işaret ederek, 1950-1960'lı yılların genel görüntüsünün giysileri etkilediği gibi ayakkabı modasının da bu gelişmeye paralel olarak nostaljik esintiler taşımaya başladığını dile getirdi. 
     
     ERKEK AYAKKABILARINDA TERCİHLER 
     Halit Sivri, erkek ayakkabılarında ise İtalyan çizgilerinin etkisini göstermeye devam ettiğini ve bu sezon yine sivri burunlu ayakkabıların hakimiyetini sürdürdüğünü belirtti. 
     Derinin birinci tercih olduğu erkek ayakkabılarında bu yıl kaliteyle birleşen kahverengi ayakkabıların daha çok rağbet gördüğünü dile getiren Sivri, siyah tutkunları için de çok farklı ve değişik kalıplı bir çok modelin bulunduğunu kaydetti. 
     
</TEXT>
</DOC>
