<DOC>
<DOCNO> 325244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/yazar/guclu.html </URL>
<DATE> 2005/03/20/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Teknik öğretmenlerin çilesi 
</HEADLINE>
<TEXT>


Gençler arasında en büyük sorun işsizlik. Ortalama işsizlik oranları yüzde 15'lerde gezerken, üniversite mezunları arasında bu oran yüzde 30'a gelmek üzere. Ama içlerinde bazı meslekler var ki, bu oran çoktan yüzde 50'yi aştı. Örneğin fen-edebiyat fakültesi mezunları, örneğin teknik öğretmenler. 
Peki her iki mezundan biri, hatta beş mezundan dördü işsiz kalırken, bu mesleklere eleman yetiştiren fakültelerin kontenjanları azalıyor mu Kesinlikle hayır. Tam aksine Başbakan Erdoğan, 15 yeni üniversiteden söz ediyor. Eğer onlar da açılırsa, ki yakında açılacakları söyleniyor, işte o zaman bazı meslek için iş, aslanın ağzında değil midesinde olacak. 
Meslek liseleri ile meslek yüksekokullarının, YÖK ve önceki hükümetler marifetiyle teknik kolejlerden, amele okullarına dönüştürüldüğünü daha önce dile getirmiştik. Bugün ise 10 yıl öncesine kadar, uygulamada en iyi mühendisleri bile gölgede bırakan teknik öğretmenlerin sorunlarını dile getirmek istiyoruz. Polisler gibi onlardan da her gün yüzlerce elektronik mesaj geliyor. Sorunları diğer meslek adamlarından farklı değil. Ama belli ki, onlarda artık bıçak kemiğe dayanmış. İşte devletin her kademesine gönderdikleri ama bırakın çözümü, cevap dahi alamadıkları mektuplarından bazı bölümler "Teknik eğitim fakülteleri, mesleki ve teknik liselerde, öğretmen ihtiyacını karşılamak üzere kurulmuş eğitim kurumlarıdır. 4 yıllık lisans eğitimi vermekte olup müfredatı, yüzde 90 oranında mühendislik fakülteleri ile örtüşmekte ve bunun yanında uygulamalı dersler ve pedagoji eğitimini kapsamaktadır. Ayrıca fen bilimleri enstitülerinde de dallarında yüksek lisans ve doktora yapabilmektedirler. 
Son 10 yılda politik amaçlarla yurdumuzun birçok il ve ilçesinde yeni teknik eğitim fakülteleri açıldı. Fakat meslek liselerinin, üniversiteye girişte yaşadıkları sıkıntı nedeniyle önemlerini kaybetmeleri, öğretmen ihtiyacını doğal olarak azaltmıştır. Şu anda teknik eğitim fakültelerinden mezun olanların ancak yüzde 5'i MEB tarafından istihdam edilmektedir. Geriye kalan yüzde 95'i ise sanayide teknisyen konumunda çalışmaya razı olması halinde bazen iş bulabilmekte veya işsiz olarak hayatını devam ettirmektedir. Yüksek lisans ve doktora yapmanın hiçbir şey kazandırmadığı teknik eğitim fakülteleri, halen artarak eğitimine devam etmekte ve gençlerimizin yıllarını çalarak onları amaçsız, mutsuz sonlara sürüklemektedir. Amaçsız ve mutsuz diyoruz, çünkü bir üniversite mezununun bir lise mezunu ile aynı konumda görülmesini ve aynı ücret almasının ne kadar acı bir durum olduğunu ancak biz yaşayanlar bilir. 
Devlet her üniversite mezununa iş vermek zorunda değildir. Ancak kurduğu ve eğitim verdiği üniversitenin mezunlarının, evrensel ölçülerde statüsünü belirlemek ve aynı dalda aynı müfredatla eğitim veren diğer fakülte mezunları ile rekabet edebilir hale getirmek zorundadır. Bizler teknik eğitim fakültesi mezunları olarak teknik öğretmen ihtiyacı kalkmış olan ülkemizde fakültemizin günün koşullarına uygun olarak yeni bir düzenleme ile mühendislik fakültelerine dönüştürülmesini ve mezunlarına mühendis unvanı verilmesini talep etmekteyiz. Böylece AB ile uyum sürecine girdiğimiz şu dönemde, dünyanın hiçbir ülkesinde denkliği ve benzeri olmayan bu fakültelerin evrensel ölçülere kavuşması sağlanacaktır. 
1992'de yürürlüğe giren yasa ile mühendislik yolunun açıldığını sanmıştık. Ancak bugüne kadar, çeşitli nedenlerle hiçbir arkadaşımızın bu barajı aşamamış olması bizi şüphelere sevk etmektedir. Umutlarımızın daha fazla körelmemesi için ilgi bekliyoruz." 
Özetin özeti Üniversiteyi kazanmak ve bitirmek için en güzel yıllarını feda eden gençlerimizin bu sorunlarına, birileri artık kulak vermeli. Bunun YÖK olmadığı kesin de, kim .. 



</TEXT>
</DOC>
