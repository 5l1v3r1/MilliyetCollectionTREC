<DOC>
<DOCNO> 342759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonsiy01.html </URL>
<DATE> 2005/05/15/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
CHP'li Selvi'den sosyal patlama uyarısı... 
</HEADLINE>
<TEXT>

     CHP Genel Başkan Yardımcısı Cevdet Selvi, Türkiye’de bir yandan rüşvet ve yolsuzluk, diğer yandan da kapkaç, hırsızlık ve gasp olaylarındaki artışa işaret ederek sosyal patlama uyarısı yaptı. Selvi, "İleriye dönük umutların her geçen gün kırıldığı bir ortamda sosyal bir patlamanın olmamasını beklemek hayaldir. Bunun emareleri başlamıştır" dedi. 
     CHP Genel Başkan Yardımcısı Selvi ANKA’ya yaptığı açıklamada, Türkiye’de sosyal patlama olabileceği uyarısında bulundu. Hükümetin işçilerin, emeğiyle geçinenlerin, yoksulların, memurların, emeklilerin ve gençlerin sesine kulak tıkadığını, buna karşın IMF ve Dünya Bankası’nın talimatlarını dinlediğini söyleyen Selvi, "İktidar figürandır Türkiye’de. Bu kuruluşların talimatlarını yerine getirmekle, maalesef değişik odaklardan da desteklenerek iş yaptığını saymaktadır" dedi. Toplumun tüm kesimlerinin geleceğinden kaygı duyduğunu anlatan Selvi, "İktidar, elini verip de kolunu kurtaramayan figüran olmaktan kendisini kurtaramamıştır" diye konuştu. 
     Halkın iktidardan umutlarını kesmiş olmasının tehlikeli bir ortamın doğmasına neden olduğunu, kayıt dışındaki artış ve milli gelir dağılımındaki adaletsizliğin soygun ve vurgunun dünya çapında en önde giden ülkeler arasına Türkiye’yi soktuğunu savunan Selvi, sözlerini şöyle sürdürdü 
     "Yapanın yanına kar kaldığı, söz verilmesine rağmen siyasilerin dokunulmazlığının kaldırılmadığı, milyarlarca doların banka hortumlanması suretiyle halkın alınteriyle alınıp ’Üstüne bir bardak su için’ denildiği bir ortamda, işsizliğin ve yoksulluğun tahammül edilemeyecek boyuta ulaştığı, ileriye dönük umutların her geçen gün kırıldığı bir ortamda sosyal bir patlamanın olmamasını beklemek hayaldir. Bunun emareleri başlamıştır." 
     
     "BUNALIMIN SONUÇLARI" 

     Son dönemde futbol karşılaşmalarında ve bazı konserlerde çıkan olay ve kavgaların "bir bunalımın" sonucu olduğunu savunan Selvi, "Bugün toplumsal bunalımın lokal olarak baş gösterdiği olaylar, bütünleşme temayülünü ortaya koymaktadır" dedi. Selvi, kapkaç, hırsızlık ve gasp olaylarındaki artışa işaret ederek, "Bunlar, toplumsal patlamanın ne yazık ki göstergesi olmaktadır" dedi. 
     
     "KAYGILIYIZ" 

     Cevdet Selvi, bu gelişmelerden övünç veya memnuniyet duymanın beklenemeyeceğine ifade ederek, Türkiye’nin geleceğinden kaygı duyduklarını söyledi. Selvi, "Ülkeyi idare edenler, bunları kamufle ederek, yok sayarak sağlıklı bir yere varamayacaklarını görmelidirler. Bu bunalım, saklanabilir. Ancak, bu tehlikenin daha da yaygınlaşmasını, hızlanmasını sağlar" diye konuştu. 
     
     "ZARARIN NERESİNDEN DÖNÜLÜRSE KAR" 

     İktidarın "yanlış politikalardan bir an önce dönmesini" istediklerini belirten Selvi, Türkiye’nin gerçekleri dikkate alınarak yeni politikalar üretmesinin zorunlu olduğunu vurguladı. Cevdet Selvi, "Üç yıldan beri yapılmadı ama zararın neresinden dönerseniz kardır" dedi. 

ANKA 
     
</TEXT>
</DOC>
