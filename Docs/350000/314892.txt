<DOC>
<DOCNO> 314892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sonsiy07.html </URL>
<DATE> 2005/02/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Arınç Ucu nereye, kime giderse gitsin yolsuzluğun üstüne gidilecek 
</HEADLINE>
<TEXT>

     Türkiye Büyük Millet Meclisi TBMM Başkanı Bülent Arınç, ''Ucu nereye, kime kadar gidiyorsa gitsin, Türkiye'de yolsuzlukların üzerine süratle gidecek, onları tespit edecek, onları yargılayacak ciddi bir mekanizma kurulmuştur'' dedi. 
     Kahramanmaraş'ta dün yapılan kurtuluş yıldönümü kutlamalarına katılan ve geceyi Kahramanmaraş'ta geçiren Arınç, DSİ Tesisleri'ndeki sabah kahvaltısının ardından gazetecilerin sorularını yanıtladı. 
     Arınç, enerji ihalelerindeki yolsuzluk iddialarıyla ilgili soruşturmaya ilişkin soru üzerine, ''Ucu nereye, kime kadar gidiyorsa gitsin, Türkiye'de yolsuzlukların üzerine süratle gidecek, onları tespit edecek, onları yargılayacak ciddi bir mekanizma kurulmuştur'' dedi. 
     Yolsuzluk soruşturmasının adli bir konu olduğunu ve savcılığın gerekli işlemleri yaptığını ifade eden Arınç, şunları anlattı 
     ''Bu aşamada söylenecek hiçbir şey yok, konu yargıya intikal etmiştir. Konu titizlikle araştırılmalı, sorumlular tespit edilmeli. 
     Bazı gazete haberlerinde iki milletvekilinin de bu işle bağlantılı olduğu yazılıyor, ben de bunları gördüm. Ama bu milletvekillerinin olaya karışıp karışmadıkları yine yargılama sonucunda anlaşılacak. Yargılama sırasında olaylarla ilişkileri olduğu tespit edilirse yapılacak işlemler belli.'' Arınç, yolsuzlukların konuşulmadığı bir Türkiye'de yaşamayı kendilerinin herkesten çok istediğini ve Türkiye'nin yolsuzluk sorununu aşmakta olduğunu kaydederek, ''Olayların üzerine gidilmektedir, bundan dolayı hepimizin mutlu olması gerekir. Nereye kadar giderse gitsin, kime kadar uzanırsa uzansın yolsuzluk iddialarının peşini bırakmayan bir hükümet var, meclis var. Türkiye bununla iftihar etmeli'' diye konuştu. 
     Yolsuzluk iddialarına karışanlar hakkında milletvekili, bürokrat, bakan, müsteşar ayrımı yapılmadan hukuki işlem yapıldığını vurgulayan Arınç, bu konuda müsterih olunmasını istedi. 
     
     ÜNİVERSİTELERDEN İLİŞİĞİ KESİLEN ÖĞRENCİLER 
     Arınç, üniversitelerden ilişiği kesilen öğrencilere yeniden öğrenim hakkı verilmesine ilişkin kanun tasarısını değerlendirirken, ''Üniversite öğrenci affı büyük bir taleptir'' dedi. Bu konudaki kararın TBMM'ye bırakılmasını isteyen Arınç, sözlerini şöyle tamamladı 
     ''Öğrenci affı bundan önce 2000 yılında çıkmıştı. Şu ana kadar 5 yıl geçmiş. Bir öğrencinin üniversitesiyle ilişkisi kendi elinde olmayan sebeplerden dolayı kesilmiş olabilir. Ona yeni bir hak ve imkan tanıyarak onu yeniden üniversitesiyle biraraya getirmek haklı bir talep gibi görüldü. Meclis yasama yetkisine sahip bir kurumdur ve gerekeni yapacaktır. Bunun dışında basında yazılanlar, yok kimlik kartı imiş, yok başörtülüymüş, başörtüsüzmüş bunlar çok basit şeyler, bunların üzerinde durmaya gerek yok.'' Arınç, açıklamalarının ardından Ankara'ya gitmek için karayolu ile Kahramanmaraş'tan ayrıldı. 
     
</TEXT>
</DOC>
