<DOC>
<DOCNO> 321062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sontur01.html </URL>
<DATE> 2005/03/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Sahte rakı her yerde 
</HEADLINE>
<TEXT>

     Kartal'da, bakkaldan aldığı rakıdan zehirlendiğini iddia eden bir kişi, hastanede tedavi altına alındı. 
     Alınan bilgiye göre, Cumhuriyet Mahallesi'nde oturan Celal Tuncer 50 , mahalledeki Serhan Ç'ye ait bakkal dükkanından bir küçük rakı aldı. Rakının yarısını içtikten birkaç saat sonra fenalaşan Tuncer, rakıyı bakkala geri vererek, Dr. Lütfi Kırdar Kartal Eğitim ve Araştırma Hastanesi'ne gitti. 
     Rakıdan zehirlendiğini söyleyen Tuncer, hemen müşahede altına alındı. Hastane polisinin durumu polis merkezine bildirmesi üzerine Cumhuriyet Savcısı Ali İhsan Boran'ın talimatıyla bakkal dükkanına giden polis ekipleri, buradaki 16 şişe rakı ile Tuncer'in geri getirdiği yarım şişe rakıya el koydu. Celal Tuncer'in içtiği rakının tahlile gönderileceği bildirildi. İfadesi alınmak üzere polis merkezine götürülen bakkal dükkanının sahibi Serhan Ç, hiçbir endişesi bulunmadığını belirterek, rakıların TEKEL'den alındığını ve faturalı olduğunu söyledi. Bir ihbarı değerlendiren polis, Kartal Rahmanlar'da bir sokağa bırakılmış 9 koli sahte rakı buldu. Ümraniye Dudullu'daki bir adrese de baskın düzenleyen ekipler, 100 çuval dolusu boş rakı şişesi ile sahte rakı imalatında kullanıldığı sanılan çok sayıda boş bidon ele geçirdi. 
     
</TEXT>
</DOC>
