<DOC>
<DOCNO> 302343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/magazin/amag.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Popstar albümüne giremeyen şarkılar 
</HEADLINE>
<TEXT>

   'Türkiye Popstar' albümünde, 13 finalist istedikleri değil, izin alabildikleri şarkıları okuyabildi. Hatta kimisi, 'ikinci tercihini' bile gönlünce söyleyemedi 
      Ali'ce 
Ali Eyüboğlu 
   
   Türkiye'nin olay yarışma programı Popstar'ın albümü görücüye çıktı. 
   Ercan Saatçi'nin prodüktörlüğünü, Ahmet Özden'le Reha Falay'ın müzik direktörlüğünü yaptığı 'Türkiye Popstar' albümünde, yarışmanın 13 finalisti şu şarkıları okudu Firdevs "Kıyamam", Abidin "Çöpçüler", Elena "Neler Oluyor Bize", Barış "Bu Gece Son", Müge "Ellerimde Çiçekler", Bayhan "Seninle Olmak Var Ya", Ceyda "Aldırma", Aydan "Avuçlarım Kanıyor", Eser "Bebeğim", Evren "Alışamadım", Serkül "Kar Beyazdır Ölüm", Selçuk "Bir Garip Yolcuyum", Alpay "Gel Barışalım Artık." 
   Ama, Popstar finalistlerinin bir de okuyamadıkları şarkılar var. Yarışmanın tartışmalı ismi Bayhan, bestecisi ve söz ortağı Sezen Aksu izin verdiği halde, sözlerde payı olan Aysel Gürel, "Ben o adama şarkımı vermem" deyince "Sen Ağlama"yı okuyamadı. 
   
   Aksu Onun hatırası var 
   Elenince Armağan Çağlayan'ı bile ağlatan Evren Mevlanaoğlu da, albüm için Candan Erçetin'in "Onlar Yanlış Biliyor" şarkısını seçti. 
   Ama Erçetin, "O şarkıyı kendi projemde kullanacağım" deyince, Evren bu kez de, Mirkelam'ın "Unutulmaz"ını okumak istedi. Mirkelam da izin vermeyince, Evren'e "Alışamadım" kaldı. 
   Müge Ökten'in seçtiği parça ise "Bambaşka Biri"ydi. Albümde eserleri kullanılan Sezen Aksu, İlhan Şeşen, Ercan Saatçi, Ufuk Yıldırım, Tayfun Duygulu, Metin Özülkü gibi besteci ve söz yazarları MESAM'a ödenecek telifle yetinirken, "Bambaşka Biri"nin söz yazarı Fikret Şenes 5 milyar peşin telif talep etti. DMC de parçayı repertuvardan çıkardı. 
   
   Bayhan'ı dinlemek 
   Popstar'ın favorilerinden Barış Kömürcüoğlu da, albümde Sezen Aksu'nun "Beni Unutma"sını okumak istedi. Aksu, "O, Onno Tunç'la benim çok özel bir şarkımızdı. Başka eserimi okusun" deyip, "Bu Gece Son"a izin verdi. 
   Ve Bayhan... Onu CD'den dinlerken insan, 'ameliyat olacak hastaya narkoz vermişler, o da kendinden geçerken şarkı sayıklıyor' hissine kapılıyor. "Seninle Olmak Var Ya" biterken, sanki Bayhan da son nefesini veriyor. Bayhan'ın güçlü bir sesi yok ama ilginç bir yorumu var. Yorumuyla deforme ettiği her şarkıdan yeni bir şarkı yaratıyor. İnsan, her şarkının "Bayhanca"sını da dinlemek istiyor. 
   
   
</TEXT>
</DOC>
