<DOC>
<DOCNO> 317154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun15.html </URL>
<DATE> 2005/02/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
'Türkler Bin Yılın Yolculuğu' Los Angeles Times'ta... 
</HEADLINE>
<TEXT>

     Amerikan Los Angeles Times gazetesi, bugünkü sayısında Londra'da Royal Academy of Arts'da Kraliyet Sanat Akademisi düzenlenen ''Türkler Bin Yılın Yolculuğu, 600-1600'' sergisine geniş yer ayırdı. 
     Gazetede çıkan yazıda, serginin, İslam tarihi ve kültürünü anlamaya yönelik bir merakın başladığı dönemde düzenlenmesinin önemine dikkat çekildi. 
     Serginin, 1769'dan bu yana faaliyette olan Royal Academy'nin bugüne kadar düzenlediği en büyük sergilerden biri olduğuna işaret eden gazete, ''Türkler Bin Yılın Yolculuğu, 600-1600'' sergisinin aynı zamanda İslam sanatları alanında 1931'den bu yana düzenlenen en büyük sergi olma özelliğini taşıdığını yazdı. 
     Yazıda, Topkapı Sarayı'ndan daha önce hiç çıkmamış eserlerin yer aldığı sergide ayrıca, St. Petersburg'taki Hermitage, New York'taki Metropolitan Sanat Müzesi, Paris'teki Louvre müzesinin yanı sıra birçok müze ya da kuruluştan eserlerin meraklıları ile buluştuğu kaydedildi. 
     Orta Asya'dan, Ortadoğu'ya, Balkanlar'dan Afrika'ya kadar uzanan bir bölgede 11 ülkeden 370 eserin sunulduğu serginin, Türk tarihinin renkliliğini yansıttığı belirtildi. 
     
</TEXT>
</DOC>
