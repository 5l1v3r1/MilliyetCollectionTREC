<DOC>
<DOCNO> 323605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun16.html </URL>
<DATE> 2005/03/14/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Kürt ve Şii liderlerden son dakika görüşmeleri... 
</HEADLINE>
<TEXT>

     Irak'ta, Şii ittifak ile Kürtler arasında, yeni meclisin açılışından önce hükümet kurma çalışmalarında uzlaşı sağlanamamasının ardından son dakika çabaları sürüyor. 
     Adı devlet başkanlığı adayları arasında geçen Irak Kürdistan Yurtseverler Birliği IKYB lideri Celal Talabani ile geçici yönetimin Başbakan Yardımcısı Berham Salih ve Dışişleri Bakanı Hoşyar Zebari görüşmeler için bugün Bağdat'a geçiyorlar. 
     Talabani, Süleymaniye'de gazetecilere yaptığı açıklamada, hükümetteki görev dağılımıyla değil, bölgenin ve Irak'ın çıkarlarıyla daha fazla ilgilendiklerini söyledi. 
     Celal Talabani, iyi bir süreçte olduklarını belirterek, ''insan hakları ve kadın haklarına saygılı, federalizm ilkesi temelinde bir Irak devletini kurmaları gerektiği konusunda Birleşik Irak İttifakı ile ortak anlayışa sahip olduklarını'' açıkladı. 
     Birleşik Irak İttifakı'ndan Ali El Debag da yeni meclisin açılacağı çarşamba gününden önce yeni hükümetin kurulması konusunda taraflar arasında nihai bir anlaşmaya varılacağından iyimser olduğunu söyledi. El Debag, ''Bir anlaşmaya varılamazsa Ulusal Meclis'in ilk oturumu her halükarda yapılacak'' dedi. 
     Kürtler ile Şii ittifak arasında meclis açılmadan önce yeni hükümeti kurma çalışmalarının çöktüğü, meclisin açılışından sonra devam edeceği açıklanmıştı. 
     
</TEXT>
</DOC>
