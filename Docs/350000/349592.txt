<DOC>
<DOCNO> 349592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/yasam/yas05.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçakta 'arıza' paniği 
</HEADLINE>
<TEXT>


Havada arızalanan İstanbul-New York seferini yapan 'İzmir' uçağı, basınç sistemindeki sorun yüzünden geri döndü. Uçakta Başbakan Erdoğan'ın ABD temaslarını izleyecek gazeteciler de bulunuyordu 

SİNAN TOROS İstanbul 

Türk Hava Yolları'nın THY İstanbul - New York seferini yapmak üzere havalanan Airbus A-340 tipi 'İzmir' adlı yolcu uçağı basınçlama sistemindeki arıza sonucu geri dönmek zorunda kaldı. 
Başbakan Recep Tayyip Erdoğan'ın ABD'de bugün başlayacak olan temaslarını izleyecek bir grup gazetecinin de aralarında bulunduğu 187 yolcu, dün Atatürk Havalimanı'nda saat 11.50'de 'İzmir' uçağıyla New York'a hareket etti. 
Uçak Bulgaristan üzerindeyken basınçlama sistemindeki teknik bir arıza meydana geldi. Arıza nedeniyle İstanbul'a geri dönmek isteyen pilotlar, iniş ağırlığını yakalamak için yakıtının bir bölümünü Marmara Denizi'ne boşalttıktan sonra 13.20'de güvenli bir şekilde Atatürk Havalimanı'na iniş yaptı. 

3 yolcu vazgeçti 
Uçakta bulunan 187 yolcudan üçü arıza üzerine uçmaktan vazgeçti. İşadamı Köksal Karadere, "Uçmayı pek sevmiyorum. Olay üzerine uçmamaya karar verdim" dedi. Arızalanan 'İzmir' uçağı bakıma alınırken THY, gazetecilerinde aralarında bulunduğu yolcularını aynı tip 'Adana' adlı uçakla New York'a gönderdi. 
THY teknik yetkilileri, yükselme sırasında uçağın kabin bölümünün basınçlanması gerektiğine işaret ederek, bu işlemin iki kez denendiğini ancak arızadan dolayı işlem gerçekleştirilemeyince geri dönme kararı alındığını ifade etti. 

Onur Air uçağına asılsız ihbar 

BODRUM DHA 
Bodrum - İstanbul seferini yapacak olan Onur Air Havayolları'na ait 180 kişilik uçağa yapılan bomba ihbarının asılsız olduğu belirlendi. Uçağın hareketine 30 dakika kala gelen bir telefon ihbarında, uçağa bomba konulduğu bildirildi. Bomba uzmanları, uçağı ve bagajları aradı. İhbarın asılsız olduğu ortaya çıkınca, uçak, saat 20.15'te İstanbul'a hareket etti. 



</TEXT>
</DOC>
