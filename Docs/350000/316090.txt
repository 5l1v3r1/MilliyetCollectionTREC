<DOC>
<DOCNO> 316090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/soneko41.html </URL>
<DATE> 2005/02/17/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Şener Bütçeye bir yük varsa onun tedbiri alınır 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, teşvik yasası kapsamının genişletilmesi konusundaki soruyu yanıtlarken, ''bütçeye bir yük olması durumunda, onun tedbirinin alınacağını'' bildirdi. 
     Şener, Ömer Sabancı başkanlığındaki TÜSİAD Heyetini, Başbakanlık Merkez Binadaki makamında kabul etti. 
     Görüşmenin basına açık bölümünde konuşan ve gazetecilerin sorularını yanıtlayan Şener, ekonominin aktörlerinin işadamları olduğunu, siyasetçinin işadamlarıyla görüş alışverişinde bulunmasının önemli olduğunu söyledi. 
     AB müzakere sürecine ilişkin görüşlerini de ifade eden Şener, AB müzakere sürecinin kısa zamanda neticelenecek bir süreç olmadığını, yıllar alacak bir sürecin yapısının 'bu ay mı oluşturulacak, gelecek ay mı oluşturulacak'tan, zamanlamadan öte, isabetli ve doğru bir yapılanmaya gitmenin, ülke çıkarlarına uygun müzakere sürecini tamamlamanın, daha önemli olduğunu vurguladı. 
     
     ''SSK REFORMU İLE İLGİLİ METİN TAMAMLANMAK ÜZERE'' 

     Gelir İdaresi ve Bankacılık Kanunu ile ilgili taslağın Bakanlar Kurulu'nda imzaya açıldığını hatırlatan Bakan Şener, Sosyal Güvenlik reformu ile ilgili metnin de tamamlanmak üzere olduğunu ve en kısa zamanda bunların TBMM'ye gönderileceğini bildirdi. 
     IMF açıklamaları hatırlatılarak, Teşvik Yasası konusunda üzerinde çalışılan paket olup olmadığının sorulması üzerine Şener, ''bir yük varsa, onun tedbiri alınır'' dedi. 
     ''Teşvik yasasında mevcut yatırımlardan vazgeçilmesi eğilimi var mı '' şeklindeki soruya da Bakan Şener, ''şu anda yasa tasarısı Meclis'e gitmiş durumda, nasıl bir teşvik yasası olacağı ile ilgili açıklamalar yapılmıştır. Bazı noktalarda değerlendirmeler de yapılacaktır'' karşılığını verdi. 
     
     TÜSİAD BAŞKANI SABANCI 

     TÜSİAD Başkanı Ömer Sabancı ise söz alarak teşviklerle ilgili görüşlerini şöyle açıkladı 
     ''Hükümetin teşvikler konusunda aldığı kararı, prensip olarak doğru buluyoruz. İşsizliğe çözüm bulması, bölgeler arası eşitsizliği gidermesi açısından doğru, ancak uygulanış biçimi ile ilgili bizim tereddütlerimiz var. Teşviği 36 ilden 49 ile çıkarırken, 49 il içinde kişi başına milli geliri 500 dolar olan illerimiz de var, bin 800 dolar olan illerimiz de var. Biz beklerdik ki 3 ana teşvik konusunda vergi indirimi, SSK prim indirimi, enerji indirimi illerin gelişmişlik düzeyine göre olsun. Teşviklerin kademelendirilmesi çok önemli. Teşviği 36 ilden 49 ile çıkarırken, mevcut tesislerin de teşviğe dahil edilmesi, haksız bir rekabet ortamı yaratır.'' 
     
     ''SEKTÖREL AYRIM YAPILMASI LAZIM'' 

     Bazı sektörlerde kapasite fazlası bulunduğunu hatırlatan Sabancı, ''kapasite fazlası olan sektörde yeniden bir kapasite kurarak, ihracat imkanı yoksa, pazarlama imkanı yoksa o sektörün teşvik edilmemesi gerek'' derken, devamla şöyle konuştu 
     ''Bu illerimizde sektörel ayrım yapılması lazım. Hazine'nin, devletin ben şu sektörlere teşvik veririm, şunlara vermem demesi gerekiyor. AB normlarında bu kullanılıyor. Bu konuda görüşlerimizi ve kaygılarımızı dile getirdik.'' Bu arada TÜSİAD heyeti, Devlet Bakanı ve Başbakan Yardımcısı Mehmet Ali Şahin'i de makamında ziyaret ederek bir süre görüştü. Ziyaretin başında TÜSİAD Başkanı Sabancı, yeni seçilen yönetim kurulu üyelerini Bakan Şahin'e tanıttı. 

     
</TEXT>
</DOC>
