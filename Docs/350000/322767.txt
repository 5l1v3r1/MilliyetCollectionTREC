<DOC>
<DOCNO> 322767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/yazar/cemal.html </URL>
<DATE> 2005/03/11/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Çan sesiyle uyanmak 
</HEADLINE>
<TEXT>

MADRİD 

Bugün çaresiz çan sesleriyle uyanacağız. Madrid'deki 650 kilisenin hepsi birden bu sabah saat 07.37'de çan çalmaya başlayacaklar, tam beş dakika boyunca. 
Terör kurbanları anılacak. 
Küresel terör lanetlenecek. 
Bir yıl önce bugün, 11 Mart'ta saat tam 07.37'de ilk bomba Atoşa istasyonunda patlamış. Ondan sonra üç bomba daha... 
Cehenneme dönmüş ortalık 
192 ölü. 
Atoşa istasyonunda 58 bin imza var, teröre karşı atılmış, barışı savunan. İstasyonda mumlar hiç sönmüyor, çiçekler sürekli tazeleniyor. Daha bir yıl içinde 11 Mart'la ilgili 24 belgesel film çekilmiş... 
Yetinmemiş İspanyollar. 
Madrid, teröre karşı belki bugüne kadar düzenlenmiş en büyük terör zirvesine ev sahipliği yaptı. 
Madrid Kulübü'nün düzenlediği üç günlük uluslararası toplantıya Başbakan Erdoğan ve İçişleri Bakanı Aksu dahil 57 eski-yeni devlet ve hükümet başkanıyla birlikte akademisyenler, iş ve din dünyasının liderleri, siyasetçiler, sanatçı, entelektüel ve gazetecilerden oluşan iki bin kişi katıldı. 
Zirvenin sloganı, daha güvenlikli bir dünya için demokrasi diye atılmış. Küresel terörle mücadele konusunda akla ne geliyorsa, hepsi satırbaşlarıyla bu zirvenin tartışma konuları olarak seçilmiş. 
Demokrasi, sivil toplum... İslam dünyasında reform, yoksulluk, eşitsizlik, adaletsizlik... Arap-İsrail barışı... Küresel terörle mücadelenin aslında radikal İslam'a karşı bir mücadele olduğu... 
Din ve dini fanatizm... 
Şiddet kültürü 
Şiddet örgütlerinin barış ve siyaset sürecine katılmaları, partileşmeleri... İslamcı terör denir mi, denmez mi Denirse eğer Katolik terörü, Yahudi terörü, Hıristiyan terörü... 
Terörle mücadele diye özgürlüklerin kısıtlanması... Medyanın sorumluluğu... İnternet, terör ve demokrasi... Küresel terörle mücadelede Amerika-Avrupa... 
Yok yok. 
Geceli gündüzlü tartışıldı her şey. Laf öğütüldü, düşünce üretildi. Sesli düşünüldü ve herkes birbirinden bir şeyler kaptı. 
Şimdi soru 
Bizim aklımıza neden gelmedi böyle bir zirveyi İstanbul'da düzenlemek Madrid'in 11 Mart'ından daha dört ay önce küresel terör İstanbul'da vurmadı mı bizi 
15 ve 20 Kasım'lar. 
39 kurban vermedik mi teröre 
Ayrıca Türkiye değil mi, Avrupa'da terörü en çok yaşayan ülke İspanya'da 30 yılda 1000 kişi ölmüş terör yüzünden. Bizde 40 bine yakın değil mi 15 yılda .. 
Ayrıca, böyle bir terör zirvesinin İstanbul'da toplanması Madrid'den çok daha anlamlı olmaz mıydı 
Şöyle bir düşünün. 
Dinlerin buluşma yeri değil mi İstanbul Uygarlıkların kavşak noktası İstanbul değil mi 'Uygarlıklar çatışması'na geçit vermeyecek modelin başkenti İstanbul değil mi 
Lafa gelince varız. 
Ama işe gelince yokuz. 
Yaratıcılığa gelince yokuz. 
Maalesef öyle. 
İstanbul'un 15-20 Kasım'ı, Madrid'in 11 Mart'ından daha mı az önemli .. 
Yazık 
Bütün bunlarda yokuz ama, kadınlarımıza polisin çektiği meydan dayağına gelince, bunlara kulp takmakta, bahane bulmakta üstümüze yok. 
Bir Başbakan, bir İçişleri Bakanı, bir Adalet Bakanı, bir Dışişleri Bakanı çıkıp, lafı eğip bükmeden, bahanelerin arkasına saklanmadan, gür bir sesle "Bu olayı tasvip etmiyoruz " diyemediler. 
"Olmaz böyle şey " diyemediler. 
Bu kadarla da yetinmediler. 
Başbakan Erdoğan geçen akşam televizyona çıkıp medyayı günah keçisi yaptı. Kötülüklerin kaynağı olarak gösterdi. Üstü örtülü biçimde milli-gayri milli ayrımları yaptı. 
İlginç. 
Sayın Erdoğan'da eleştiriye tahammülsüzlüğün sınırları gitgide genişliyor. 
Hayra alamet değil. 



</TEXT>
</DOC>
