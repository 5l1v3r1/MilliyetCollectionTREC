<DOC>
<DOCNO> 302584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/soneko09.html </URL>
<DATE> 2005/12/18/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Hisarcıklıoğlu TOBB, siyasi partilerle aynı yakınlıkta ve uzaklıktadır 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, TOBB'un, tüm siyasi partilere aynı yakınlık ve uzaklıkta olduğunu belirterek, Birliğin siyasetle uğraşmasının doğru olmayacağını söyledi. 
     Hisarcıklıoğlu, Enerji Piyasası Düzenleme Kurulu EPDK Başkanı Yusuf Günay ve TOBB Yönetim Kurulu üyeleriyle birlikte uçakla Elazığ'a geldi. 
     Akgün Hotel'de gazetecilerin sorularını cevaplayan Hisarcıklıoğlu, Elazığ'ın sorunlarının da ele alındığı TOBB Yönetim Kurulu toplantısı ile çevre illerin işadamlarının da katıldığı bir sohbet toplantısı yapacaklarını söyledi. 
     Doğalgazın gelmesiyle birlikte ihale süreci başlatıldığını, Türkiye'nin bir çok şehrinde özel sektörün dağıtım işini yaptığını ifade eden Hisarcıklıoğlu, Elazığ'a gelen EPDK Başkanı Yusuf Günay'ın da bu konuda bilgiler vereceğini kaydetti. 
     Gazetecilerin ''Siyaseti düşündüğünüze dair hakkınızda iddialar var'' şeklindeki sözleri üzerine, öyle bir durumun olmadığını belirten Hisarcıklıoğlu, şunları söyledi 
     ''TOBB, bugün Türkiye'nin tüm siyasi partilerine aynı yakınlıkta ve uzaklıktadır. TOBB'un bir etkisi varsa bunun altında tüm siyasi partilere aynı yakınlıkta ve uzaklıkta durduğundan dolayıdır. Hiç bir siyasi partinin arka bahçesi değiliz. TOBB'un siyasetle uğraşması doğru olmaz. 
     İşadamı olarak sözlerimizin yankı bulmasını istiyorsak siyasetten uzak durmamız lazım, biz öyle yapıyoruz. Bizim siyasetimiz ekonomi siyasetidir. Türkiye kalkınacaksa, zenginleşecekse, işsize iş bulacaksa, işadamı bulacak.'' Hisarcıklıoğlu, 'Ekonominin durumunu nasıl gördüğüne' dair soruya ise ''Türkiye'nin önü açıktır. Hiç kimsenin kaygısı olmasın. Yarın bugünden daha iyi olacak'' diye cevap verdi. 
     Gazetecilerin, 'muhalefetin bu fikre katılmadığını' ifade etmesi üzerine Hisarcıklıoğlu, şöyle konuştu 
     ''Onların söyledikleri de yanlış değil ki. Onların söyledikleri de doğru, iktidarın yaptıkları da doğru. Muhalefet olacak ki iktidar yapılamayanların yapılabilmesi için çaba göstersin. 
     Önümüzdeki dönemde kim iktidar olursa olsun Türkiye'nin gelişmesini kimse durduramaz. Türkiye, bugün dünyanın gelişmiş 20 ekonomisinden biri. Türkiye önümüzdeki 10 yıllık perspektifte dünyanın ilk 10 ekonomisinden biri olacaktır.'' 
     
</TEXT>
</DOC>
