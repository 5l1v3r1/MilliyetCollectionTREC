<DOC>
<DOCNO> 320151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonyas10.html </URL>
<DATE> 2005/03/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Oscar artık "siyah" seviyor... 
</HEADLINE>
<TEXT>

     ''Ve Oscar gidiyor'' sözünü 77 yıllık Oscar tarihinde çok az duyan siyah oyuncular artık ödülü kimselere bırakmıyor. Halle Berry ile Denzel Washington'ın 2001 yılındaki çifte zaferinden sonra bu yıl Morgan Freeman ve Jamie Foxx Oscar'ı kucaklayan siyah oyuncular oldu. 
     Amerikan Sinema Akademisi'nin internet sitesinde yer alan verilere göre, siyah oyuncular Oscar tarihi boyunca ödülden yana pek umduğunu bulamadı. Makus talihini son yıllarda yenen siyah oyuncular cephesinde ilk kez ödül alan sanatçı, 1939 yapımı ''Rüzgar Gibi Geçti-Gone with the Wind'' adlı filmde Scarlett O'Hara'nın dadısı ''Mammy'' rolündeki Hattie McDaniel oldu. Filmdeki yeteneğiyle zihinlerden silinmeyen sanatçı Oscar tarihine altın harflerle geçmiş oldu. 
     Siyah oyuncular ve Oscar sözleri yanyana geçtiğinde hiç kuşkusuz akla gelen isim Sidney Poitier. Sinema tarihinin gelmiş geçmiş en önemli oyuncusu ilk kez 1958 yılında ''The Defiant Ones'' adlı filmdeki Noah Cullen rolüyle aday gösterildi. Sanatçı, bundan 5 yıl sonra ''Lilies of the Field'' filmindeki ''Homer Smith'' rolüyle bir kez daha Oscar yarışına katıldı ve bu kez ''şeytanın bacağını kırdı''. Sanatçı, 2001 yılında sinemaya ve insanlığa yaptığı katkıları nedeniyle de ''onur ödülü'' aldı. 
     
     EN BAŞARILI SİYAH OYUNCU 
     Oscar tarihinin en ödüllü sanatçısı ise ünlü aktör Denzel Washington. 
     Oyuncu, Oscar'a ilk kez 1987 yılında ''Cry Freedom'' filmindeki Steve Biko rolüyle ''En İyi Yardımcı Erkek Oyuncu'' dalında aday gösterildi, ancak ödülü kazanamadı. Washington iki yıl sonra ''Glory'' filmindeki ''Trip'' rolüyle aday gösterildi ve ''En İyi Yardımcı Erkek Oyuncu'' ödülünü kucakladı. 
     Denzel Washington 1992 yılında ''Malcolm X'' ve 1999'da ''The Hurricane'' filmleriyle ''En İyi Erkek Oyuncu'' dalında aday gösterildi. Her iki yıl da favori gösterilen sanatçının ödülü alamaması yine Akademi'nin siyahlara ödül vermekte cimri davrandığı iddialarını alevlendirdi. 
     Nihayet Washington, Oscar tarihinde Poitier'den tam 38 sene sonra dünyanın pek çok yerindeki siyahların gözyaşları arasında bu dalda Oscar'ı kazandığında takvimler 2001 yılını gösteriyordu. Sanatçı, ''Training Day'' filmindeki ''Alonzo'' karakteriyle ''En İyi Erkek Oyuncu'' dalında Oscar kazandı. 
     
     AĞLAMAKTAN KONUŞAMADI 
     İlk Oscar kazanan siyah oyuncu McDaniel'ın izinden çok sayıda siyah aktris gitse de ödüller dağıtılırken bir türlü aradıklarını bulamadılar. 
     ''En İyi Kadın Oyuncu'' dalında Oscar ödülüne seneler boyunca sahip olamayan sanatçılar, 2001 yılında Halle Berry ile bu kötü talihin üstesinden geldi. Berry, 74. Oscar ödüllerinin dağıtıldığı 2001 yılında ''Monster's Ball'' filmindeki Leticia Musgrove rolüyle bu ödülü kazandı. Ödül töreninde ağlamaktan konuşamayan güzel oyuncu, ''En İyi Kadın Oyuncu'' ödülünü kazanan ilk siyah aktris olarak Oscar tarihine geçti. 
     Oscar tarihinde 30 siyah oyuncu toplam 41 defa Oscar ödülüne aday olurken, 10 defa bu ödüle ulaşabildi. Siyah sanatçıların aday oldukları ve kazandıkları Oscar ödülleriyle yılları şöyle 
     
     En İyi Yardımcı Kadın Oyuncu 
     -Hattie McDaniel 1939 ''Rüzgar Gibi Geçti'' Oscar kazandı 
     -Ethel Waters 1949 ''Pinky'' -Juanita Moore 1959 ''Imitation of Life'' -Alfre Woodard 1983 ''Cross Creek'' -Oprah Winfrey 1985 ''The Color Purple'' -Margaret Avery 1985 ''The Color Purple'' -Whoopi Goldberg 1990 ''Ghost'' Oscar kazandı 
     
     En İyi Kadın Oyuncu 
     -Dorothy Dandridge 1954 ''Carmen Jones'' -Diana Ross 1972 ''Lady Sings the Blues'' -Cicely Tyson 1972 ''Sounder'' -Diahann Carroll 1974 ''Claudine'' -Whoopi Goldberg 1985 ''The Color Purple'' -Angela Bassett 1993 ''What's Love Got to Do With It'' -Halle Berry 2001 ''Monster's Ball'' Oscar kazandı 
     -Queen Latifah 2002 Chicago 
     
     En İyi Yardımcı Erkek Oyuncu 
     -Howard E. Rollins J.R 1981 ''Ragtime'' -Louis Gossett J.R 1982 ''An Officer and a Gentleman'' Oscar kazandı 
     -Adolph Caesar 1984 ''A Soldier's Story'' -Morgan Freeman 1987 ''Street Smart'' -Morgan Freeman 2004 ''Million Dollar Baby'' Oscar kazandı 
     -Denzel Washington 1987 ''Cry Freedom'' -Denzel Washington 1989 ''Glory'' Oscar kazandı 
     -Samuel L. Jackson 1994 ''Pulp Fiction'' -Cuba Gooding J.R 1996 ''Jerry Maguire'' Oscar kazandı 
     -Michael Clarke Duncan 1999 ''The Green Mile'' -Djimon Hounsou 2003 In America -Jamie Foxx 2004 The Colleteral 
     
     En İyi Erkek Oyuncu 
     -Sidney Poitier 1958 ''The Defiant Ones'' -Sidney Poitier 1963 ''Lilies of the Field'' Oscar kazandı 
     -James Earl Jones 1970 ''The Great White Hope'' -Paul Winfield 1972 ''Sounder'' -Morgan Freeman 1989 ''Driving Miss Daisy'' -Denzel Washington 1992 ''Malcolm X'' -Laurence Fishburne 1993 ''What's Love Got to Do with It'' -Morgan Freeman 1994 ''The Shawshank Redemption'' -Denzel Washington 1999 ''The Hurricane'' -Will Smith 2001 ''Ali'' -Denzel Washington 2001 ''Training Day'' Oscar kazandı 
     -Don Cheadle 2004 Hotel Rwanda -Jamie Foxx 2004 Ray Oscar kazandı 
     
</TEXT>
</DOC>
