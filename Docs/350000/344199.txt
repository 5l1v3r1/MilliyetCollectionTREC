<DOC>
<DOCNO> 344199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun16.html </URL>
<DATE> 2005/05/20/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Kuran'a hakaret iddiaları yeni değil 
</HEADLINE>
<TEXT>

     Uluslararası Kızılhaç Örgütü, Guantanamo’daki Amerikalı personelin Kuran-ı Kerim’e saygısızlık ettiğine dair 2002 ve 2003 yıllarında şikayette bulunulduğunu açıkladı. 
     Kızılhaç sözcüsü Simon Schorno, Guantanamo’da tutuklu terör zanlılarının, "Kuran-ı Kerim’e saygısızlık yapıldığına" dair birkaç kez şikayette bulunduğunu ve Pentagon ile temasa geçen Kızılhaç’ın bu şikayetleri Amerikan yönetimine ilettiğini söyledi. 
     Schorno, Washington’un şikayetler üzerine gerekli önlemleri aldığını ve bir daha şikayette bulunulmadığını belirtti. 
     Kızılhaç sözcüsü, şikayetlerin, Newsweek dergisinin haberinde iddia edilenlerle benzerlik taşıyıp taşımadığına dair bilgi vermedi. 
     Pentagon sözcüsü Bryan Whitman da, Schorno’nun açıklamalarını doğrulayarak, "Kızılhaç, tutukluların bazı iddialarını iletmek üzere Pentagon’a geldi" dedi. Whitman, yapılan araştırma sonucunda, Kuran-ı Kerim’in yanlışlıkla yere düşürülmesi benzeri bilgilere ulaştıklarını ifade etti. 
     Newsweek’in sonradan geri çekmek zorunda kaldığı haberinde ve Kızılhaç’ın Pentagon’a ilettiği bilgilerde, terör zanlılarının tutulduğu Guantanamo’da Amerikalı personelin Kuran-ı Kerim’e saygısız davrandığı iddia edilmiş, Guantanamo’ya girme izni verilen insan hakları örgütü üyelerinin ise iddiaları doğrulayan kanıt bulamadıkları bildirilmişti. 
     Amerikan Newsweek dergisinin haberi üzerine, Afganistan’da çıkan olaylarda 16 kişi ölmüştü. 
     Pentagon, Guantanamo’da, çoğu Afganistan’daki savaş sırasında yakalanan 520 kadar terör zanlısının tutulduğunu açıklamıştı. 
     
     ABD’NİN LONDRA BÜYÜKELÇİLİĞİ ÖNÜNDE PROTESTO GÖSTERİSİ 

     Bu arada, Guantanamo üssünde Amerikalıların Kur’an-ı Kerim’e saygısızlık yaptığı iddiası üzerine ABD’nin Londra Büyükelçiliği önünde yaklaşık 100 kişi protesto gösterisi yaptı. 
     "George Bush’a Ölüm" diye bağıran göstericiler, ABD karşıtı sloganlar attı. 
     Göstericilerin çoğunun eşarpla yüzlerini sakladıkları gözlendi. 
     Kalabalığın arasındaki bir kişi megafonla göstericilere, "ABD dikkat et, Usame geri gelecek ve New York’u bombalayacak" şeklinde slogan attırdı. 
     Newsweek dergisinde Guantanamo üssünde Amerikalıların Kur’an-ı Kerim’e saygısızlık yaptığı haberi yayınladıktan sonra, birçok ülkede protesto gösterileri düzenlenmişti. Dergi, haberi daha sonra geri çekmişti. 
     
</TEXT>
</DOC>
