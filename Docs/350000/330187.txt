<DOC>
<DOCNO> 330187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonyas02.html </URL>
<DATE> 2005/04/04/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sigara içmeyen akciğer kanseri hastalarının 33'ü pasif içici... 
</HEADLINE>
<TEXT>

     Sağlık Bakanlığı, sigara içmeyen akciğer kanseri hastalarının yüzde 33'ünün pasif içici olduğunun belirlendiğini bildirdi. 
     Sağlık Bakanlığı'nca ''Kanser Haftası'' dolayısıyla yapılan yazılı açıklamada, sigara ve alkolün zararlarına işaret edildi. 
     Sigara ve alkol kullanımının, insan vücudunun savunma sistemini çökerterek sayısız hastalığa ve ölüme zemin hazırladığı belirtilen açıklamada, sigaranın kansere yol açan etkenler arasında ilk sırada yer aldığı kaydedildi. 
     Sigaranın akciğer, ağız boşluğu, yemek borusu, boyun, pankreas, mesane, böbrek, mide ve kan kanserine, alkol kullanımının ise karaciğer ve yemek borusu kanserine yol açtığı vurgulanan açıklamada, kanser hastalığının Türkiye'de kalp damar hastalıklarından sonra ikinci sırada yer aldığı belirtildi. 
     Açıklamada şöyle denildi 
     ''Ülkemizde düzenli sigara içenlerin yüzde 55'i, 35-69 yaşları arasında hayatını kaybediyor. Gerekli önlemlerin alınmaması durumunda Türkiye'de önümüzdeki 20 yılda sigaraya bağlı nedenlerden ölen kişilerin sayısı 250 bine yükselecek. 
     Sigara içmeyen akciğer kanseri hastalarının yüzde 33'ü, sigara içen bir kişiyle birlikte yaşamaktadır. Bu kişilerde görülen akciğer kanserlerinin nedeni, çocukluk çağı veya erişkin dönemdeki pasif içiciliktir. Sigaraya karşı savaş, kanserlerin yüzde 40'ını yok edecektir.'' Açıklamada ayrıca, kanser hastalığında erken teşhis ve tedavinin hayat kurtardığına işaret edildi. 
     
</TEXT>
</DOC>
