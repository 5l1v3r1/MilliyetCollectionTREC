<DOC>
<DOCNO> 337181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonyas21.html </URL>
<DATE> 2005/04/26/ </DATE>
<TIME> 21.29 </TIME>
<AUTHOR>  </AUTHOR>
<HEADLINE>
Tsunami'den 4 ay sonra karısı ve kızına kavuştu 
</HEADLINE>
<TEXT>

     Bir İngiliz, Güneydoğu Asya ülkelerini geçen Noel'de hallaç pamuğu gibi atan tsunamide kaybettiği karısı ve kızına dört ay sonra kavuştu. 
     Brian Screen adlı İngiliz, Tayland'da tatillerini geçirmekte oldukları sırada yakalandıkları felaketten sonra üç ay boyunca karısını ve kızını ararken çalmadık kapı bırakmadı. Karısıyla kızından haber alamayan adam, sonunda pes ederek ülkesine döndü. 
     Oysa dalgaların sürüklediği karısıyla kızı kurtulmuş ve bir ailenin yanına sığınmışlardı. Tayland asıllı karısı, bu arada hafızasını kaybetmişti. Bayan Screen, üç hafta kadar önce, kendilerini Tayland'a ilk geldiklerinde misafir eden aileyle temasa geçti. Kocasının İngiltere'ye dönerken mesaj bıraktığı bu ailenin girişimiyle Screengiller dün gece Heathrow havaalanında yeniden bir araya geldi. 
     26 Aralık 2004'teki tsunami, Hint okyanusuna sahili olan birçok ülkede 200 binden fazla kişinin ölmesi veya kaybolmasına yol açmıştı. 
     
</TEXT>
</DOC>
