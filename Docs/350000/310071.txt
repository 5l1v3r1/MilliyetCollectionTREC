<DOC>
<DOCNO> 310071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/dunya/axdun02.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsanlığın öldüğü yerde randevu 
</HEADLINE>
<TEXT>


DIŞ HABERLER SERVİSİ 


Nazilerin İkinci Dünya Savaşı sırasında Polonya'da kurduğu, Yahudi soykırımının simgesi haline gelen Auschwitz Toplama Kampı'nın 27 Ocak 1945'te Sovyet Kızıl Ordusu tarafından kurtarılmasının 60. yıldönümünde kurbanlar, birçok ülke liderinin katılımıyla anıldı. 
Auschwitz - Birkenau'da yapılan anma töreni, yüz binlerce insanı bu ölüm kamplarına taşıyan trenleri simgeleyen tren düdüğü sesiyle başladı. Törende, hayatını kaybedenler için dualar okundu, mumlar yakıldı. Rusya Devlet Başkanı Vladimir Putin, Polonya Devlet Başkanı Alexander Kwasniewski ve İsrail Cumhurbaşkanı Moşe Katsav konuşmalar yaptı. Törene, bu isimlerle birlikte ABD Başkan Yardımcısı Dick Cheney, Fransa Cumhurbaşkanı Jacques Chirac'ın da aralarında bulunduğu 44 ülke temsilcisi ve olayın tanıkları katıldı. Türkiye'yi Dışişleri Bakanı ve Başbakan Yardımcısı Abdullah Gül temsil etti. 

Gaz odalarında 6 milyon Yahudi öldü 

Avrupa'da, Nazi diktatörü Adolf Hitler'in tanmıyla "Yahudi sorununa", son çözüm projesi kapsamında 6 milyona yakın Yahudi öldürüldü.Avrupa'daki tüm Yahudileri öldürme kararı 1941'in sonunda formüle, 1942 ocağında gerçekleştirilen Wannsee Konferansı'nda ise koordine edildi.Kurbanların çoğu 6 toplama kampında öldürüldü. 1.5 milyona yakın Yahudi'nin öldürüldüğü Auschwitz-Birkenau kampı bunlardan en büyüğüydü.Soykırımda en az 1.5 milyon çocuk öldürüldü. 1933'te Avrupa'da hayatta olan çocukların sadece yüzde 11'i soykırımdan kurtulmayı başardı.Müttefikler, kamplara Yahudi taşıyan demiryolu hatlarını bombalamamakla suçlanıyor. 

</TEXT>
</DOC>
