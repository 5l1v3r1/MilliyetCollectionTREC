<DOC>
<DOCNO> 318748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/spor/aspo.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabrım kalmadı 
</HEADLINE>
<TEXT>


Aziz Yıldırım, İstanbul dönüşü uçakta futbolcularına sert tepki verdi. Fenerbahçe Başkanı, elini boynuna götürerek, "Artık burama kadar geldi. Her şeyi tükettiniz" diye konuştu, Daum ile ayrı köşelerde oturdu 

CEVDET ERGUN 


Ölüm sessizliği 
FENERBAHÇE'NİN dönüş yolculuğu tam bir ölüm sessizliği ile başladı. Başkan Aziz Yıldırım ile Teknik Direktör Christoph Daum ayrı köşelerde oturmayı tercih ederken, futbolcuların ağzını bıçak açmıyordu. Hatta teknik heyet ve yöneticiler uçağa ayrı kapılardan binmişti. UEFA Kupası hayalleri erken noktalanmış, moraller dibe vurmuştu. Uçak kalktıktan sonra sessizlik Başkan Aziz Yıldırım'ın sert çıkışı ile bozuldu. 

'Neler oluyor size' 
YILDIRIM, Real Zaragoza maçının devre arasında da soyunma odasına inmiş ve "Size neler oluyor arkadaşlar. Bütün kritik maçlarda hayal kırıklığı yaşıyoruz. Çıkın cesaretinizi ortaya koyun" uyarısında bulunmuş ancak sonuç yine değişmemişti. Transferde büyük paralar harcayan ancak Avrupa Kupaları'nda karşılığını bir türlü alamayan Başkan Aziz Yıldırım elini boynuna götürerek futbolculara olan isyanını şöyle dile getiriyordu 

Korkular boşa çıktı 
"ARTIK burama kadar geldi. Sabrım kalmadı. Herşeyi tükettiniz. Bu kötü futbolun sebebini anlayamıyorum." Başkanın bu beklenmeyen öfkesi futbolcuları daha da germişti. Herkes üzerine battaniyeyi çekip yol boyunca uyur gibi davranırken, asıl İstanbul'a inişte taraftarlardan gelebilecek tepkiyi düşünüyordu. Ancak futbolcuların korktuğu olmamış, taraftarlar takıma yine destek çıkmışlardı. 

'Anelka'yı görecekler' 

'Tecrübe kazandık' 
İKİNCİ Başkan Nihat Özdemir, UEFA Kupası 3. tur rövanş maçında Real Zaragoza karşısında iyi oynamalarına karşın, şanssız goller yiyerek kupadan elendiklerini söyledi. Özdemir, "İlk maça oranla daha etkiliydik. Fırsatları değerlendirsek turu geçebilirdik. Zaten bu sezonun başından beri 'Şampiyonlar Ligi ve UEFA'da tecrübe kazanmalıyız' diyoruz. Seneye çok daha başarılı olacağız" dedi. 

Alex örneğini verdi 
ANELKA'NIN zamana ihtiyacı olduğunu savunan Nihat Özdemir, Fransız futbolcunun ilerleyen haftalarda kendisini kanıtlayacağını belirtti. Özdemir, "Anelka'nın Fenerbahçe'ye niye alındığını çok yakın zamanda hepimiz göreceğiz. Alex de ilk haftalarda böyleydi. Anelka'nın belki antrenman ve maç eksiği var. 1-2 hafta içinde çok daha yararlı olacak. Biz kendisinden memnunuz" ifadelerini kullandı. 

Bunalıma girdi 

ANELKA'NIN UEFA Kupası'nda alınan kötü sonuçlar nedeniyle bir hayli üzgün olduğu öğrenildi. Fransız oyuncunun yakın çevresine, "Hem yönetim, hem de arkadaşlarım benden çok şeyler bekliyor. Sahada istediklerimi yapamamak beni de hayal kırıklığına sürüklüyor. Ancak adaptasyon süreci kolay değil. Fenerbahçe çok büyük bir kulüp. Bazen şanssızlıklar peşi sıra gelebiliyor" dediği belirtildi. 


</TEXT>
</DOC>
