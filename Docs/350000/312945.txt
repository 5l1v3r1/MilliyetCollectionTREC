<DOC>
<DOCNO> 312945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur17.html </URL>
<DATE> 2005/02/06/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Karakış tüm yurtta... Bitlis ve Hakkari kara teslim 
</HEADLINE>
<TEXT>

     DHA 

DOĞU Anadolu Bölgesi'ni etkisi altına alan kar yağışı Bitlis ve Hakkari'yi teslim aldı. Kar kalınlığının yarım metreyi buluduğu Bitlis ve Hakkari'de 296 köy yolu kardan ulaşıma kapandı. 
     Bitlis ve Hakkari'de bu sabah saatlerinde başlayan kar yağışı yaşamı felç etti. Kar kalınlığı Bitlis ve Hakkari kent merkezlerinde yarım metreyi bulurken, yüksek kesimlerde 2 metreye ulaştı. Kar yağışı yüzünden Bitlis'te 180, Hakkari'de ise 116 köy yolu ulaşıma kapandı. Kent merkezinde ulaşım güçlükle yapılırken, Köy Hizmetleri karla mücadele ekipleri kapalı köy yollarını açmak için çalışmalarını aralıksız sürdürüyor. 
     Karayolları 11'inci Bölge Müdürlüğü yetkilileri, kar yağışı yüzünden Hakkari'nin Yüksekova- Dağlıca ile Bitlis'in Karahasan- Hizan karayolu dışında kapalı devlet yolu olmadığını açıkladı. Meteoroloji Bölge Müdürlüğü yetkilileri ise, bölgede kar yağışının iki gün daha etkili olacağını belirterek, hava sıcaklılığının sıfırın altında Bitlis'te 15, Hakkari ise 13 derece olduğunu belirtti. 

     
</TEXT>
</DOC>
