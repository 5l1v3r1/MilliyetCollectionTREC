<DOC>
<DOCNO> 341637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sontur29.html </URL>
<DATE> 2005/05/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Tunceli'de kurtlar hayvan barınağına saldırdı .. 42 keçi telef oldu 
</HEADLINE>
<TEXT>

     Tunceli’de bir hayvan barınağına saldıran kurtlar, 42 keçinin telef olmasına neden oldu. 
     AA muhabirinin edindiği bilgiye göre, merkeze bağlı Gömemiş Köyü Kavacık Mezrası’na inen kurtlar, Mehmet Demirtaş’a ait hayvan barınağındaki 42 keçiyi telef etti, 11 küçükbaş hayvanı da yaraladı. 
     Demirtaş, AA muhabirine yaptığı açıklamada, sabaha karşı hayvan barınağına girdiğinde onlarca hayvanının telef olduğunu gördüğünü söyledi. 
     Veteriner hekim getirterek rapor hazırlattığını belirten Demirtaş, hayvanlarının, gece mezraya inen kurtların saldırısına uğradığının belirlendiğini ifade etti. 
     Eviyle hayvan barınağı arasında mesafe olması nedeniyle kurtların saldırısını duymadığını anlatan Demirtaş, geçimini hayvancılıkla sağladığını, keçilerin tanesinin 200 ile 250 YTL arasında değiştiğini kaydetti. 
     
</TEXT>
</DOC>
