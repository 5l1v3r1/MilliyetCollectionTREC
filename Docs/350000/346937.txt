<DOC>
<DOCNO> 346937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/soneko05.html </URL>
<DATE> 2005/05/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Unakıtan 2005, özelleştirme gelirleri açısından en başarılı yıl olacak 
</HEADLINE>
<TEXT>

     Maliye Bakanı Kemal Unakıtan, 2005 yılının özelleştirme gelirleri açısından en başarılı yıl olacağını kaydetti. 
     Iğdır Bağımsız Milletvekili Dursun Akdemir’in soru önergesini yanıtlayan Unakıtan, özelleştirme uygulamalarında 2003 yılında 380 milyon 980 bin 764 dolar, 2004 yılında ise 1 milyar 493 milyon 930 bin 736 dolar olmak üzere toplam 1 milyar 874 milyon 915 bin 500 dolar 
     gelir elde edildiğini belirtti. 
     Özelleştirme İdaresi Başkanlığı tarafından 2003 yılında 1 milyon 837 bin 263 doları ilan-reklam gideri, 2 milyon 944 bin 97 dolar ise 
     danışmanlık hizmetleri gideri olmak üzere toplam 4 milyon 781 bin 360 dolar harcama yapıldığını bildiren Unakıtan, 2004 yılında ise ilan-reklam giderleri için 6 milyon 795 bin 990 dolar danışmanlık hizmetleri için de 1 milyon 267 bin 548 dolar olmak üzere toplam 8 milyon 63 bin 8 doları harcandığını kaydetti. Unakıtan, "2003 ve 2004 yıllarında ilan-reklam ve danışmanlık giderleri için toplam 12 milyon 844 bin 898 dolar tutarında harcama yapılmıştır" dedi. 2005 yılında özelleştirme uygulamalarından ne kadar gelir beklendiğine ilişkin soruya karşı Unakıtan, şunları kaydetti "Özelleştirme, sadece iç faktörlere bağlı olan bir ekonomik politika aracı değildir. Dış koşullar ve konjonktür gibi faktörleri de dikkate almak gerekir. Oldukça dinamik bir özelliğe sahip olan özelleştirme uygulamaları, dış faktörlere de bağlıdır. Dolayısıyla, özelleştirme gelirleriyle ilgili bir tahmin yürütme söz konusu değildir. Beklentimiz, 2005 yılının özelleştirme gelirleri açısından en başarılı yıl olacağı yönündedir." 
     
</TEXT>
</DOC>
