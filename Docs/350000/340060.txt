<DOC>
<DOCNO> 340060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/spor/yguven.html </URL>
<DATE> 2005/05/06/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Garip bir devlet desteği 
</HEADLINE>
<TEXT>



Sayın Mehmet Y. Yılmaz dünkü yazısında "Diyarbakırspor'u ligde tutmak devlet politikası mı" diye sormuş haklı olarak. 
Neden Koltukların sökülüp yan hakemin kafasına atıldığı Trabzonspor maçından sonra Diyarbakırspor'a saha kapatma cezası yerine, para cezası verildi. 
Diyarbakır sahası kapansa, Fenerbahçe için büyük bir avantaj olurdu o ayrı mesele... 
Soru, "Diyarbakırspor'un bu sene terörle mücadele kontenjanından ligde tutulup tutulmayacağı". 
Madem ki dile getirildi, yanıtını verelim .. 
Evet. 
Diyarbakırspor'un ligde kalması için alışılmadık operasyonlar yapıldı, yapılıyor ve yapılacak. Artık devlet mi yapıyor, derin devlet mi, devletin bekası için durumdan vazife çıkaranlar mı, futbolseverler mi bilemeyiz. Ama yapılıyor. 
Lafta kalmasın belgesini de verelim 

2001 yılı Mart ayının birinci günü... Diyarbakır Belediye meclisi, 17 minibüs, 26 halk otobüsü hattının ihale yapılmaksızın Diyarbakırspor'a devredilmesine karar veriyor. 
Siz bakmayın Ankaraspor'un bugünkü durumuna. Aslında bu bir suç... Çünkü belediyelerin, profesyonel takımlara katkıda bulunması mümkün değil. Sadece amatörlere... O da belirlenmiş ölçeklerde. 
İşte dört yıl önce Rahmetli Gaffar Okkan şehit edileli 34 gün olmuş. Lakin spora aşık efsane müdür, valiyi de ikna ederek başlatmış girişimi. Nereden mi biliyoruz Çünkü bir yıl sonra Belediye başkanı Feridun Çelik ve 10 bürokratı "kamuyu zarara uğratmaktan" yargılanıyor ve "Müdür verin dedi verdik, mecburduk" diyorlar. En azından konuştuğum "suçlu"lar bana öyle söylüyorlar. 
"Devlet yardım edin diyor Diyarbakırspor'a. Nasıl karşı çıkarız" 
Her neyse... Şu günlerde Sayın Feridun Çelik ile encümendeki 9 daire başkanı veya vekili, 17 trilyon civarında para denkleştirmeye çalışıyorlar. Kamuyu uğrattıkları zararı ödeyecekler ve hapisten kurtulacaklar. 

Gördüğünüz gibi devlet veya onu korumaya çalışanlar, Diyarbakırspor'un ligde kalmasını o kadar gerekli görüyorlar ki, zaman zaman hukuksal hatalara bile neden olabiliyorlar. Saha kapatma cezası yerine para cezası ne ki 

Futbolu bilmemek 

Sevgili Altan Tanrıkulu, dünkü Sabah Gazetesindeki köşesinde adeta bir manifesto kaleme almış ve adını verdiği altı yazar dışındakilerin kendisiyle yedi futbolu bilmediğini, bilseler öncelikle oynanan futbolu yorumlamaları gerektiğini yazmış. 
Bazı insanların çapkınlık yapmadığı için seksi bilmediğini iddia etmek gibi bir şey bu. Bilse, yapar değil mi 
Sevgili Altan, bu bir tercih meselesidir. İçinde kışkırtma, hakaret olmayan her yorum, sadece sahibinin bileceği iştir. Yorumda hata varsa söylemek de herkesin hakkıdır. Ama insanların neyi yorumlaması gerektiğini işaret etmek, yapmıyorsa bilgisiz demek biraz sert değil mi 
Kimbilir, bizim bildiklerimizi belki de unutmak üzeredir bazıları. Kendi bildiklerimizle kantarlayamayacağımız boyutlardadırlar. 
Elbette senin dediğin gibi futbolu bilmeyen yorumcular da olabilir. Ama İngilizce bilmeden İngilizce terimleri yorumlayanlara bile rastlanan piyasamızda, kendini bu kadar üzme kardeşim. 

Avucunu yalasın 

Sayın Aziz Yıldırım, kupa finalinin "medyayı" tedirgin ettiğini, ancak kendilerinin son derece sakin olduğunu söylemişti. Hatta, Olimpiyat Stadı'na Türk bayrakları ile gidecek Fenerbahçe seyircisinin, olay çıkacağını uman "karamsarları" mahcup edeceğini eklemişti. 
Çok tuhaftı... Sayın Vali ve Emniyet Müdürü huzurunda yapılan bu açıklamada mesaj kimeydi Biz de medyanın bir parçasıydık ve finalin kimsenin burnu kanamadan bitmesi için elimizden geleni yapıyor, hatta dua bile ediyorduk. 
Sonradan anlaşıldı ki, Sayın Yıldırım'ın işaret ettiği El Cezire Televizyonu olmalıydı. Ortadoğu'da kan ve barut kokan her yere konuşlanan, hatta patlamalardan önce kameralarını yerleştirdiği iddia edilen Katar merkezli El Cezire, finali naklen yayınlama kararı almıştı. Açıkçası biz de huylandık şimdi. 
Sayın Aziz Yıldırım'a katılmamak mümkün değildi 
"Aman arkadaşlar, El Cezire'nin avucunu yalamasını sağlayalım". 



</TEXT>
</DOC>
