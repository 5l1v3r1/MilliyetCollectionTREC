<DOC>
<DOCNO> 346073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonsiy26.html </URL>
<DATE> 2005/05/26/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Edelman PKK konusundaki taahütlerimizin bilincindeyiz 
</HEADLINE>
<TEXT>

     ABD’nin Ankara Büyükelçisi Eric Edelman, Türkiye’nin AB üyeliğinin, Türkiye için olduğu kadar ABD için de önemli bir hedef olduğunu söyledi. 
     Dışişleri Bakanı ve Başbakan Yardımcısı Abdullah Gül’e veda ziyaretinde bulunan Edelman, görüşmenin ardından gazetecilere yaptığı açıklamada, Ankara’da görev yaptığı iki yıllık sürede yapılan çalışmaları gözden geçirdiklerini belirtti. 
     Bu sürede iki ülkeyi ilgilendiren önemli konularda birlikte birçok çalışma yaptıklarını kaydeden Edelman, bu konular arasında, hem Türkiye, hem de ABD için önem taşıyan Irak’ın geleceği, Kıbrıs sorununa adil ve kalıcı bir çözüm bulunması çabaları ve Türkiye’nin AB’den müzakere tarihi almasını sağlayan çalışmalar gibi hususların yer aldığını ifade etti. 
     Büyükelçi Edelman, "Türkiye’nin AB üyeliği Türkiye için önemli bir stratejik hedeftir. Bu, aynı zamanda ABD için de önemli bir hedeftir" diye konuştu. 
     
     ELE ALINAN KONULAR 
     Bu arada, Edelman’in ziyareti sırasında ikili ilişkiler, Kıbrıs, Irak, Afganistan, Orta Asya, Türkiye’nin AB süreci, Ortadoğu barış süreci, Geniş Ortadoğu Projesi ve terör örgütü PKK ile mücadele gibi konuların ele alındığı öğrenildi. 
     Diplomatik kaynakların verdiği bilgiye göre, Gül, Türkiye’nin reform sürecine olan bağlılığını vurgularken, Edelman, ülkesinin Türkiye’nin AB üyeliğine verdiği destekten söz etti ve bu desteğin süreceğini bildirdi. Edelman, Devlet Bakanı Ali Babacan’ın başmüzakereci olmasını memnuniyetle karşıladıklarını da söyledi. 
     Görüşmede ele alınan tüm bu konularda Türkiye ve ABD’nin görüşlerinin örtüştüğüne işaret eden Gül, "Bütün amacımız, paylaştığımız, ilişkilerimizin ve medeni alemin temelini oluşturan ortak değerleri daha da ileriye götürmek, bölgemize barış, istikrar ve huzur getirmektir. Sizin de amacınız bu, bizim de amacımız bu. Daha yapacağımız çok iş var" ifadelerini kullandı. 
     Edelman da, Ankara’da Dışişleri Bakanlığı’nın bütün çalışanlarıyla çok verimli çalışmalar yaptıklarını ve Gül’ün siyasi liderliğinin buna çok büyük katkıda bulunduğunu söyledi ve tüm yetkililere teşekkür etti. 
     Büyükelçi Edelman, Türkiye’de edindikleri tecrübeyle, Türk-Amerikan ilişkilerini daha da ileriye götürmek ve ortak amaçları gerçekleştirmek için çalışmaya devam edeceklerini vurguladı. 
     Görüşmede, ülkesinin Kıbrıs’a ilişkin çalışmalarını anlatan Edelman, Amerikan Kongresi’nin bir grup üyesinin KKTC’yi ziyaret edeceğini hatırlattı. ABD’nin Kıbrıs Türklerine desteğini somut biçimde gösterdiğini söyleyen Edelman, bunların elbette yeterli olmadığını, ancak en azından bir başlangıç teşkil ettiğini, çalışmalarına devam edeceklerini söyledi. 
     Büyükelçi Edelman, Başbakan Recep Tayyip Erdoğan ve Dışişleri Bakanı Gül’ün ABD ziyaretinin, ilişkilerin yeni bir aşama kaydetmesi bakımından çok faydalı olacağını da belirtti. 
     
     TERÖR ÖRGÜTÜ PKK KONUSU 
     Diplomatik kaynakların verdiği bilgiye göre, görüşmede Gül, terör örgütü PKK konusunu gündeme getirdi, Edelman ise bu konuda ellerinden geleni yaptıklarını ve Türkiye’yi de sürekli bilgilendirdiklerini söyledi. 
     Edelman, terör örgütü PKK ile ilgili taahhütlerinin bilincinde olduklarını ve bundan sonraki dönemde bu konuda daha tatmin edici sonuçlar alınmasını umduklarını söyledi. Edelman, "Bu konuda bir taahhüdümüz var, bunu biliyoruz, bunun bilinci içindeyiz. Zaten üçlü toplantılar da yapılıyor, bunlar devam edecek. Önümüzdeki dönemde bu konuda umuyoruz ki daha tatmin edici birtakım sonuçlar alabileceğiz" dedi. 
     Gül, görüşmede Irak Başbakanı İbrahim Caferi’nin Ankara’yı ziyareti ve bölge ülkeleri toplantılarından bahsederken, Edelman, bu toplantıların yararına işaret ederek, Türkiye’nin bu sürece çok büyük katkılarda bulunduğunu söyledi. 
     Afganistan’da Türkiye ve ABD’nin örnek bir işbirliği yürüttüğünü belirten Edelman, Orta Asya ile ilgili olarak Gül’ün görüşlerine katıldıklarını, orada demokrasinin güçleneceğine inandıklarını ve orada birlikte çalışacaklarını kaydetti. 
     Görüşmede, hem Gül, hem de Edelman, Türk-Amerikan ilişkilerinde zaman zaman yaşanan sorunların artık geride kaldığını konusunda da mutabık kaldılar. 
     
</TEXT>
</DOC>
