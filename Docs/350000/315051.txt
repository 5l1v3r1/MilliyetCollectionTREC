<DOC>
<DOCNO> 315051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sondun27.html </URL>
<DATE> 2005/02/14/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İran, Irak seçimlerinden memnun... 
</HEADLINE>
<TEXT>

     İran Dışişleri Bakanı Kemal Harrazi, Irak seçimlerinde alınan sonuçları memnunlukla karşıladıklarını söyledi. 
     Harrazi resmi bir ziyaret için bulunduğu Macaristan'da yaptığı açıklamada, sonuçların ''kesinlikle demokrasinin gelişmesi olduğunu'' belirterek, ''Bu açıdan sonuçları memnunlukla karşılıyoruz. Gelecekte İran ile Irak arasındaki ilişkilerin iyi olacağını umuyoruz'' dedi. 
     Irak seçimlerinin bölgedeki değişimin göstergesi olduğunu kaydeden Harrazi, ''Şimdiye kadar çoğunlukta olmalarına rağmen Şii nüfus haklarından yoksun bırakıldı. Şimdi bu seçimlerden sonra çoğunluğa sahipler, ama bu, azınlıkların haklarını gözardı edecekleri ya da inkar edecekleri anlamına gelmez'' dedi. 
     Gelecekte kurulacak hükümetin Irak'ın toprak bütünlüğünü korumak için adımlar atması gerektiğini belirten Harrazi, ''Ancak bunu yapmak için azınlıkların hakları mutlaka gözetilmelidir'' diye konuştu. 
     
</TEXT>
</DOC>
