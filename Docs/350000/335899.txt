<DOC>
<DOCNO> 335899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/soneko48.html </URL>
<DATE> 2005/04/22/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
İTO, Devler Ligi ve Formula 1 etkinliklerinde İstanbul'u tanıtacak 
</HEADLINE>
<TEXT>

     İstanbul Ticaret Odası İTO , Türkiye, Avustralya ve Yeni Zelanda'yı yakınlaştıran Anzak Günü'nün yanı sıra İstanbul'da yapılacak Şampiyonlar Ligi final maçı ve Formula 1 yarışlarında düzenleyeceği çeşitli etkinliklerle İstanbul'u tanıtacak. 
     İTO Yönetim Kurulu Başkanı Murat Yalçıntaş, konuyla ilgili düzenlediği basın toplantısında, gerçekleştirilecek bu etkinlikler kapsamında, İstanbul'a 100 binden fazla turist geleceğini hesapladıklarını bildirdi. 
     Bu fırsatı kullanarak İstanbul'u tüm dünyaya tanıtmak için de bir tanıtım kampanyası başlattıklarını ifade eden Yalçıntaş, kampanyanın ilk ayağını Anzak Günü törenlerinin oluşturduğunu söyledi. 
     Anzak Günü törenlerinde İTO olarak Gelibolu'daki tören alanında yerlerini alacaklarını ve turistlere ücretsiz kartpostal dağıtacaklarını belirten Yalçıntaş, ''Turistler bu kartpostalları sevdiklerine, ailelerine yazarak dolduracaklar ve bize tekrar geri verecekler. Biz de PTT ile yaptığımız anlaşma çerçevesinde bunları ücretsiz olarak postalayacağız'' dedi. 
     Yalçıntaş, bu sayede hem İstanbul'un daha fazla turist çekmeyi, hem de Türkiye'yi daha iyi tanıtmayı amaçladıklarını kaydetti. 
     Soruları da yanıtlayan Yalçıntaş, ''Anzak Günü'ne 25 bin kişinin gelmesi bekleniyor. Biz 4 tip kartpostal basıyoruz. Her birinden 3 bin tane yaptırdık. Dolayısıyla 12 bin kişiye ulaşmayı hedefliyoruz'' dedi. 
     
     İTO'NUN YENİ YÖNETİMİNİN ÇALIŞMALARI 
     Göreve geldikleri ilk 1 ayda yaptıkları çalışmaları da anlatan Yalçıntaş, Oda üyelerini dış dünyaya açmak için çalışmaların devam ettiğini söyledi. 
     Murat Yalçıntaş, Yeşilköy'deki Dünya Ticaret Merkezi'nin dünyadaki tüm ticaret merkezlerinin oluşturduğu ağa dahil olması için başlatılan çalışmaların sürdüğünü, kredi konusunda dünyanın önde gelen uluslararası bir kredi kuruluşunun temsilcileri ile yaptıkları toplantıda ön anlaşmaya vardıklarını ifade etti. 
     İTO'nun Akdeniz Odalar Birliği'nde Başkan Yardımcılığı görevini yürüttüğünü de hatırlatan Yalçıntaş, Malaga'da yapılacak Genel Kurul'da İTO olarak bir sunum hazırlığı içinde olduklarını, bu sunum çerçevesinde sonbaharda İstanbul'da İTO'nun ev sahipliğini yapacağı ve Kuzey Afrika'dan, Türkiye'den ve Güney Avrupa'dan tekstilcileri buluşturacakları bir çalışma gerçekleştireceklerini belirtti. 
     Yalçıntaş, Doğu Anadolu'nun turizm odaklı bölgesel kalkınma projesi için oluşturdukları icra kurulunun fizibilite çalışmasının hayata geçirilmesi için çalışmalara başladığını söyledi. 
     Doğu Kalkınma Projesi ile İTO'nun daha önceden başlattığı Doğu Holding projesini aktifleştirmeyi düşünüp düşünmediklerinin sorulması üzerine Yalçıntaş, İTO'nun çok ufak bir payının olduğu Doğu Holding'in fikir babasının İTO olduğunu belirtti. 
     Yalçıntaş, ''Bizim Doğu Holding ile görüşmelerimiz olacak ama takdir edersiniz ki özel sektör. Ancak Doğu Holding'in tekrar ayağa kalkması, işlerlik kazanması ve Doğu'ya hizmet götürmesi için İTO olarak biz üzerimize düşen her şeyi yaparız'' dedi. 
     Finans kuruluşları ile yaptıkları görüşmelerin, küçük ve Orta boydaki İTO üyelerine büyük finans kuruluşlarının kredi vermesini sağlamak amaçlı olduğunu belirten Yalçıntaş, üyelerinin büyük finans kuruluşlarına ulaşacak altyapıları ve lojistik imkanları olmadığını, İTO olarak bu lojistik imkanı üyelere sağlayacaklarını kaydetti. 
     Yalçıntaş, kredi konusundaki çalışmayla ilgili bir soru üzerine de ''Üçlü sac ayağı olacak. Türkiye'deki yerel banka, uluslararası sendikasyon kredileri ve üyemiz, üçünü biraraya getirecek ortamı sağlamaya çalışıyoruz'' dedi. 
     
</TEXT>
</DOC>
