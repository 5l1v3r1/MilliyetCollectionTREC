<DOC>
<DOCNO> 329143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/siyaset/siy02.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aralıklı istifaya alıştık' 
</HEADLINE>
<TEXT>


Başbakan, AKP'deki istifalar için, "İftiraları kabul etmem. Yurtdışındayken istifa ederek herhalde beni düşünüyorlar. Aralıklı yapıyorlar, alıştık" dedi 

ELÇİN ERGÜN Rabat 


AKP'de tek tek yaşanan istifalara "artık alıştığını" belirten Erdoğan, "Bir partinin sanal ve dayatmacı havaların oyuncağı haline getirilemeyeceğini, aksi halde ülkenin de istikrarsızlaşacağını" söyledi. 
İstifaların nedenleri üzerinde durmayacağını, konuyu milletin takdirine bıraktığını söyleyen Erdoğan, "Şahsıma yönelik iftiraları kabul etmem mümkün değil. Gelecek siyasi yaşamlarında, daha önce nasıl bir siyasi liderle çalıştıklarını, şimdi ise nasıl bir atmosferde çalışıyoruz, bunu gayet iyi görecekler. Ama iş işten geçmiş olacak" dedi. 
İstifaların yurtdışı gezileri sırasında gerçekleşmesiyle ilgili soruya, "Herhalde beni düşünüyorlar. Aralıklı yapıyorlar. Buna alıştık" karşılığını veren Erdoğan, ölüm veya istifa halinde parlamentoda boşalacak sandalyenin yedek milletvekilliği sistemiyle doldurulması önerisini yineledi. Erdoğan, şunları söyledi "Siyasi partilerin bir hassasiyeti vardır. Bu da iç disiplindir. Eğer bağımsız seçilirse ciddi tasarruf yetkisi vardır. Ama bir siyasi partinin ilkelerini kabul ederek seçilmişsen, o zaman mücadeleni bir seçim dönemi içerisinde sürdürmen gerekir. Peki il genel meclisinde yedek listeye, 'evet' diyorsun da öbür tarafta parlamentoda neden 'evet' demiyorsun " 

İstikrarsızlaşır 
Bir partinin, "oluşan sanal ve dayatmacı havaların oyuncağı haline getirilemeyeceğini" vurgulayan Erdoğan, "Getirildiği zaman sadece partide değil, ülkede istikrarsızlık nedeni olur. Edindiğim siyasi tecrübe de bunu gösteriyor. Ben 3 yıllık, 5 yıllık bir siyasetçi değilim. Siyasetin içinde doğdum" dedi. 



</TEXT>
</DOC>
