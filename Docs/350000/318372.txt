<DOC>
<DOCNO> 318372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/ekonomi/aeko.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SEKA SAVAŞI 
</HEADLINE>
<TEXT>


SEKA işçileri, bir yandan hukuk mücadelesinin sonucunu beklerken, bir yandan da internetten sağladıkları dokümanlarla operasyona karşı direniş eğitimi veriyor 

EVRİM ERGİN İzmit 

Hükümetin kapatma kararı aldığı SEKA İzmit Fabrikası'nda direniş sürüyor. Mekanik atölyede kalan işçiler, hukuk savaşının sonucunu beklerken, bir yandan da olası operasyonlara karşı direniş taktikleri konusunda eğitim veriyorlar. 38'inci günündeki direnişe 704 işçi katılıyor. 
Güvenlik güçlerinin olası müdahalesine karşı ciddi önlemler aldıklarını belirten işçiler giriş ve çıkışlarda nöbet tutuyor. Yabancılar içeri alınmıyor. Kamyon ve iş makineleri ile barikatlar kuran işçiler, müdahale halinde 'etkili sürprizler' hazırladıklarını belirtiyorlar. Atölyeye 50'ye yakın patlamaya hazır tüp yerleştirmişler. Biber gazına karşı gaz maskeleri hazır tutuluyor. 

'Amaç rant aktarımı' 
İşçiler, müdahale durumunda vardiya borusunu öttürerek İzmit halkını çağıracaklar. Ayrıca güvenlik güçlerinin girişini zorlaştırmak için fabrikanın değişik bölgelerine kayganlaştırıcı kimyevi maddeler sürülmüş. Gözaltı durumunda işleyecek hukuki süreç hakkında internetten derledikleri bilgileri duvara asmışlar. 
Hükümetin fabrikayı kapatmak istemesinin temel nedeninin 'AKP'li belediyeye rant aktarımı yapmak' olduğunu iddia eden işçiler, direniş eğitimi için sağladıkları dokümanları atölyenin duvarına asarak, herkesin okumasını sağlıyorlar. Bu dokümanlarda içeriye gaz sıkılması, yangın çıkması, barikat kurulması gibi durumlarda yapılacaklar anlatılıyor. 
Aralarındaki siyasi görüş farklılıklarına karşın dayanışma içinde olduklarını belirten işçilerden biri Saadet Partisi Merkez İlçe Başkanı Hüseyin Özler, diğer işçilerle birlikte 'Leylim Ley' veya 'Karlı Kayın Ormanı' gibi şarkılara eşlik ediyor. "Ben Oğuzlar'ın Kayı boyundanım" diyen bir başkası, "Yaşasın sınıf dayanışması" diye slogan atıyor. 
Başbakan Erdoğan, Türk-İş Yönetimi ile yaptığı görüşmede 'konunun inceleneceğini' söyledi. Türk İş Başkanlar Kurulu da toplantısını İzmit'te gerçekleştirecek. 

SEKA'lının bir günü Sabah 7.30 gibi uyanan işçiler sabah kahvaltısında genellikle çorba içiyorlar. 
Sabah namazına kalkan birçok işçi de var. 

SEKA işçisi Selim İleri ve arkadaşlarının hazırladığı "www.sekaizmit.com, ww8.brinkster.com rehber" internet siteleri, direnişi sanal ortama taşıyor. 

SEKA işçileri, saat 03.00 - 04.00 gibi uyuyor. K ğıt fabrikasında oldukları için kullandıkları çarşaflar, havlular, masa örtüleri ve çadırlar k ğıttan. 

Erdoğan Çözüm bulun ANKARA Milliyet 
Başbakan Tayyip Erdoğan, İzmit SEKA'nın kapatılmasını protesto eden işçilere, Türk - İş Başkanlar Kurulu'nun yapılacağı 1 Mart'a kadar müdahale edilmeyeceği garantisini verdi. Türk - İş yönetimi ile dün yaptığı görüşmede, kapatma kararından dönüşün zor olduğunu söyleyen Erdoğan, 1 Mart'a kadar olan sürede sorunun çözümü için alternatiflerin geliştirmesini istedi. 

Evrensel'e dava 
Öte yandan Erdoğan, SEKA işçilerinin eylemlerde attıkları sloganları yayımlayan Evrensel Gazetesi aleyhine 15 bin YTL'lik tazminat davası açtı. Dava dilekçesinde, gazetenin Erdoğan'ın kişilik haklarını ihlal ettiği öne sürüldü. 


</TEXT>
</DOC>
