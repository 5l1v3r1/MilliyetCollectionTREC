<DOC>
<DOCNO> 344562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/soneko11.html </URL>
<DATE> 2005/05/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 0.55 değer kazandı... 
</HEADLINE>
<TEXT>

     İstanbul Menkul Kıymetler Borsası’nda İMKB işlem gören hisse senetleri geçen hafta, ortalama yüzde 0.55 oranında değer kazandı. 
     İMKB, 19 Mayıs tatili nedeniyle kısa geçen haftada yurtdışı piyasalara bağlı hareketini sürdürdü. 
     Hafta boyunca Fransa ve Hollanda’da düzenlenecek AB Anayasası referandumu ile ilgili anketlerin yakından takip edildiği İMKB’de, toparlanma çabasının referanduma yönelik tedirginlik nedeniyle 25,633.51 puan ile sınırlı kaldığı görüldü. 
     Borsa uzmanları, İMKB’nin önümüzdeki hafta başta ABD verileri olmak üzere yurtdışı piyasalardaki gelişmeleri izlemeye devam edeceğini belirterek, piyasanın Avrupa Birliği sürecine yönelik gelişmeler ve özellikle 29 Mayıs tarihinde Fransa’da yapılacak AB Anayasası referandumuna yönelik gelişmelere odaklanmasının beklendiğini kaydediyor. 
     
     ÖZETLE PİYASALAR 
     Borsa, 19 Mayıs tatili nedeniyle 4 gün işlem yapılan hafta boyunca iniş-çıkışlı bir seyir izledi. İMKB Tahvil ve Bono Piyasası’ndaki ortalama oranlarda yarım puanın altında kalan artışlar yaşandı. YTL karşısında dolar değer kazanırken, avro değer yitirdi. Mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 0.55 oranında değer kazandı. 24 ayar külçe altının gram satış fiyatı yüzde 0.27, Cumhuriyet altınının satış fiyatı da yüzde 0.79 oranında geriledi. 
     Türk Lirası karşısında dolar yüzde 0.07 artarken, avro yüzde 0.35 düşüş gösterdi. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.16 oranında yükseldi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.26, haftalık reponun net getirisi yüzde 0.22 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 1.60’lık düşüşle başladı. Salı günü de ortalama yüzde 0.30 oranında 
     gerileyen endeks, Çarşamba günü ortalama yüzde 1.45 oranında yükseldi. 
     Perşembe günü 19 Mayıs tatili nedeniyle İMKB’de işlem yapılmadı. 
     Haftanın son günü yapılan seanslarda ise ortalama yüzde 1.03’lük artış gerçekleşti. 
     Endeks, geçen hafta boyunca 139.22 puanlık artışla 25,325.67 puandan 25,464.89 puana çıktı. Hisse senetlerindeki haftalık ortalama artış yüzde 0.55 oldu. 
     İMKB Ulusal-Mali Endeksi 158.71 puan artışla 37,494.11 puandan 37,652.82 puana, İMKB Ulusal-Sanayi Endeksi 264.85 puan artışla 
     19,954.50 puandan 20,219.35 puana ve İMKB Ulusal-Hizmetler Endeksi 
     75.62 puan artışla 14,102.49 puandan 14,178.11 puana yükseldi. 
     Böylece mali grup hisseleri ortalama yüzde 0.42 oranında, sanayi grubu hisseleri ortalama yüzde 1.33 oranında ve hizmetler grubu hisseleri de ortalama yüzde 0.54 oranında değer kazandı. 
     
     KAZANANLAR VE KAYBEDENLER 
     Borsada geçen haftada işlem gören 313 hisse senedinden 184’ü değer kazanırken, 106 hisse senedi değer yitirdi, 23 hisse senedinin değeri de değişmedi. 
     Geçen hafta en yüksek oranlı artış, yüzde 28.93 ile Tek-Art Turizm hisselerinde gerçekleşti. Yüzde 26.04’lük artışla Raks Ev Aletleri hisseleri ikinci ve yüzde 20.87’lik artışla İş Bankası KURUCU 
     hisseleri üçüncü oldu. 
     En yüksek oranlı düşüş ise yüzde 11.11 ile Emek Elektrik hisselerinde oldu. Yüzde 7.23’lük düşüşle Tekstil Finansal Kiralama hisseleri ikinci ve yüzde 6.98’lik düşüşle de İş Bankası A hisseleri üçüncü sırada yer aldı. 
     İMKB Ulusal Pazar’da geçen hafta toplam 1 milyar 77 milyon 467 bin adet hisse senedi işlem gördü ve karşılığında 2 milyar 748 milyon YTL’lik işlem hacmi gerçekleşti. 
     
     DÖVİZ 
     Geçen hafta, dolar dışındaki döviz türleri YTL karşısında değer yitirdi. İstanbul serbest döviz piyasasında alınıp satılan ABD Doları Türk Lirası karşısında yüzde 0.07 oranında artarken, Avro yüzde 0.35 oranında geriledi. 
     Önceki hafta sonuna göre ABD Doları’nın Türk Lirası satış fiyatı 0.0010 YTL artarak 1.3710 YTL’ye yükselirken, Avronun satış fiyatı 
     0.0060 YTL düşerek 1.7240 YTL’ye indi. 
     Cuma günkü kapanış itibariyle, öteki döviz türlerinden İngiliz Sterlini’nin satış fiyatı haftalık bazda yüzde 1.77 düşüşle 2.5000 YTL’ye, İsviçre Frangı’nın satış fiyatı da yüzde 1.33 düşüşle 1.1100 YTL’ye indi. 
     Bugün öğle saatlerinde ise İstanbul serbest piyasada ABD Doları 1.3760 YTL’den, Avro 1.7280 YTL’den, İngiliz Sterlini 2.5160 YTL’den 
     ve İsviçre Frangı da 1.1160 YTL’den satılıyordu. 
     
     ALTIN 
     Kapalıçarşı’da alınıp satılan 24 ayar külçe altının gram satış fiyatı haftalık bazda yüzde 0.27, Cumhuriyet altınının satış fiyatı da yüzde 0.79 oranında düştü. 
     Dünkü kapanış itibariyle külçe altının gram satış fiyatı 18.55 YTL, Cumhuriyet altınının satış fiyatı 125.00 YTL oldu. 
     İstanbul Altın Borsası’nda İAB geçen hafta 24 ayar altının gram fiyatı yüzde 1.11 oranında düşerek 18.44 YTL’ye geriledi. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.16 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 938 puan artarak, 578,440 puandan 579,378 puana yükseldi. 
     Geçen haftanın en çok değer kazanan katılma belgeleri, yüzde 3.91’lik artışla Bizim Menkul Değerler A Tipi İnşaat Sektör Fon, yüzde 
     3.34’lük artışla Bayındır A Tipi Karma Fon ve yüzde 3.31’lik artışla 
     da Sanko Menkul Değerler A Tipi Değişken Fon olarak sıralandılar. 
     Haftanın en çok değer yitiren katılma belgeleri ise yüzde 1.11’lik düşüşle MEKSA A Tipi Değişken Fon, yüzde 0.58’lik düşüşle Denizbank A Tipi Hisse Fon ve yüzde 0.42’lik düşüşle Hak A Tipi Değişken Fon oldu. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası’nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.24 ile yüzde 0.35 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.26 olarak gerçekleşti. 
     Önceki hafta sonunda İMKB Repo Ters Repo Pazarı’nda ortalama faizi yüzde 15.1 dolayında bulunan haftalık reponun net getirisi de yüzde 0.22 oldu. 
     
</TEXT>
</DOC>
