<DOC>
<DOCNO> 313872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonspo13.html </URL>
<DATE> 2005/02/09/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Samsunspor Reyting, Türk futboluna çok büyük zarar veriyor 
</HEADLINE>
<TEXT>

     Samsunspor Kulübü Basın Sözcüsü Ercan İnce, ''Reyting ya da 3 büyük kulüple iyi geçinmek adına Anadolu kulüplerinin başarılarına gölge düşürmek Türk futboluna çok büyük zarar veriyor'' dedi. 
     Ercan İnce, düzenlediği basın toplantısında, hafta sonunda Fenerbahçe ile yaptıkları karşılaşmada çok iyi performans gösterdiklerini belirterek, ortaya koydukları başarının, bazı spor yorumcuları tarafından görmemezlikten gelindiğini savundu. 
     Karşılaşmaların degerlendirildiği spor programlarının bazılarında Samsunspor ile ilgili haksız eleştiriler yer aldığını ifade eden İnce, ''Fenerbahçe müsabakasında son dakikada kaçırdığımız gollerle neredeyse galip geleceğimiz bir oyuna rağmen yorumcuların eleştirilerine uğradık. Bu kadar haksız bir bakış açısı olmaz'' diye konuştu. 
     Samsunsporlu oyuncuların, taksitlerini ödeyemedikleri için aldıkları beyaz eşyaları geri verdikleri yönünde bir iddia ortaya atıldığını hatırlatan İnce, bu iddianın kendilerini üzdüğünü ifade ederek, şu anda Samsunspor'un borcunun bulunmadığını bildirdi. 
     Fenerbahçe'nin bir transfer bedeli kadar bütçeyle Samsunspor'un 1 sezon geçirdiğini vurgulayan İnce, Anadulu kulüplerinin zor koşullarda mücadele verdiklerini anlattı. 
     İnce, başarılarının görmezden gelinerek, gölge düşürülmek istendiğini savunarak, şunları kaydetti 
     ''Reyting ya da 3 büyük kulüple iyi geçinmek adına Anadolu kulüplerinin başarılarına gölge düşürmek Türk futboluna çok büyük zarar veriyor. Türkiye'de Birinci Süper Lig yalnızca 3 büyük kulüpten ibaret değil. Anodolu takımları olmasa bu 3 takım kendi aralarında oynayıp da mı Birinci Süper Ligi oluşturacaklar. Futbol adamları, futbolu meslek edinmiş kişiler, futbolu bilen insanlar Anadolu kulüplerinin başarılarını artık öne çıkarmalıdırlar.'' 
     
     ''BAŞARILARIMIZ DEVAM EDECEK'' 
     Ligin ikinci yarısına iyi başladıklarını belirten İnce, aldıkları 4 puanının kendilerine moral verdiğini de anlattı. 
     İnce, önlerinde zorlu bir dönemin kendilerini beklediğini belirterek, hafta sonunda deplasmanda yapacakları Konyaspor maçını bu moral içinde büyük bir olasılıkla kazanacaklarını ve başarılarının süreceğini savundu. 
     
</TEXT>
</DOC>
