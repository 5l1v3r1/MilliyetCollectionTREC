<DOC>
<DOCNO> 342062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/magazin/amag.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk sineması Kavur'a ağlıyor 
</HEADLINE>
<TEXT>


Yakalandığı amansız hastalık nedeniyle uzun süredir tedavi gören yönetmen ve senarist Ömer Kavur, hayatını kaybetti 

BİRSEN ALTUNTAŞ, MUSTAFA KURTARAN İstanbul 

Uzun süredir kanser tedavisi gören 61 yaşındaki ünlü yönetmen ve senarist Ömer Kavur, dün akşam Nişantaşı'ndaki evinde vefat etti. 
Kavur, 2000 yılında Urfa'da çektiği ve Hande Ataizi ile Talat Bulut'un başrollerini oynadığı Melekler Evi adlı sinema filmi sırasında rahatsızlanmıştı. 

Lenf kanseriydi 
Lenf kanseri teşhisi konulan Kavur'un tedavisi bir süre olumlu sonuç verdi. Ancak 2004'te rahatsızlığı yeniden nükseden Kavur, dün gece hayatını kaybetti. 
1944 yılında Ankara'da doğan Kavur, ilkokulu Kızıltoprak'ta bitirdi. 
Robert Kolej ve Kabataş Erkek Lisesi'ne devam eden Kavur, Fransa'da sinema okulu İD - HEC'i bitirerek Türk sinemasının okullu yönetmenleri arasına girdi. 

2003'te ödül aldı 
Master eğitimini yarıda bırakarak 1971 yılında tekrar İstanbul'a gelen Kavur, sinevizyon şirketinde İstanbul, Ankara, İzmir ile Atatürk ve Boğaziçi Köprüsü belgesellerine imza attı. Yatık Emine" ile ilk filmine imza atan Kavur, son olarak da 2003'te Antalya Film Festivali'nde "Karşılaşma" adlı filmiyle, "En İyi Film" ödülü almıştı. Kavur, bu filmde kanser tedavisi gören bir karakterin yaşadıklarını anlatmıştı. 
Kavur'un cenazesi yarın toprağa verilecek. 

Kavur'un filmleri 
Yusuf İle Kenan 1979 Ah Güzel İstanbul 1981 Kırık Bir Aşk Hikayesi 1981 Göl 1982 Körebe 1984 Amansız Yol 1985 Anayurt Oteli 1986 Gizli Yüz 1990 Akrebin Yolculuğu 1997 Melekler Evi 2000 


</TEXT>
</DOC>
