<DOC>
<DOCNO> 333618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun22.html </URL>
<DATE> 2005/04/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Talat Hedefimiz yüzde 60'ın üzerinde oy almak... 
</HEADLINE>
<TEXT>

     KKTC Başbakanı, Cumhuriyetçi Türk Partisi CTP Genel Başkanı ve 17 Nisan Pazar günü yapılacak Cumhurbaşkanlığı seçiminin güçlü adaylarından Mehmet Ali Talat, ''seçimlerde yüzde 60'ın üzerinde oy alarak ilk turda Cumhurbaşkanı seçilmeyi beklediğini'' söyledi. 
     KKTC Başbakanlık makamında AA muhabirlerinin sorularını yanıtlayan Talat, önceki gün söylediği ve iktidarın küçük ortağı Demokrat Parti'nin DP lideri Serdar Denktaş tarafından eleştirilen ''Cumhurbaşkanlığı seçimi aynı zamanda referandum niteliği taşımaktadır'' sözlerinin hatırlatılması üzerine, halkın bir isim belirleyeceğini ve bu kişinin de politikaları en çok benimsenen isim olacağını kaydetti. 
     Seçilecek olan Cumhurbaşkanının dünya tarafından ''toplum lideri'' olarak kabul edildiğini, Cumhurbaşkanının ''Kıbrıs Türk halkının sözcüsü'' olarak görev yaptığını ifade eden Talat, ''Halk bu nedenle o sözcünün politikasını onaylamış olur, dolayısıyla da bir referandum söz konusudur'' diye konuştu. 
     Kendisinin nasıl bir çözüm öngördüğünün halk tarafından bilindiğini kaydeden Talat, seçmenler için kendi politikaları açısından bir ''sürprizin'' söz konusu olmadığını, BM sürecine vereceği desteğin süreceğini söyledi. Talat, ''Kazanırsam, bu benim politikalarımın onaylandığını gösterir'' dedi. Talat, Cumhurbaşkanlığı seçimlerinin ikinci tura kalmasını zayıf bir olasılık olarak gördüğünü de belirtti. 

     
</TEXT>
</DOC>
