<DOC>
<DOCNO> 332437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/yazar/guclu.html </URL>
<DATE> 2005/04/12/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İlk tayin kırsala olmasın 
</HEADLINE>
<TEXT>


MEB bazen akıl almaz kararlar alıyor. Göreve yeni başlayan öğretmenlerin atamalarının kırsala yapılacağı yönündeki karar da bunlardan biri. 
Bakanlık, ağustosta alacağı 10 bin öğretmeni, nokta tayin yöntemiyle, öğretmeni bulunmayan ilçe, belde ya da köylere tayin edecekmiş. Gerekçesi de ilginç. 
Torpilini bulanların, merkeze gelmelerinin önünü kesme amacıyla böyle bir karar alınmış. Öğretmen nereye tayin edilirse orada kalacakmış. Bu yönde alınan bir başka karar ise eş durumu tayinlerinin, gerekçesi ne olursa olsun kaldırılmasıymış. Bakalım ne kadar devam edecek .. 
Yaşamı büyük kentlerde geçmiş, büyük üniversitelerde öğrenim görmüş, 22-23 yaşlarındaki öğretmenleri kırsala göndermek ne kadar doğru Kendilerini bile zor idare edebilecekken, yokluklar içerisinde öğrencilerine ne kadar yararlı olabilecekler 
Yıllarca işsiz kaldıkları için, memleketin neresi olursa olsun hemen kabul ediyorlar. Ama ne kadar yararlı olacaklarını kendileri de bilmiyorlar. Çünkü önemli olan, bir an önce işe başlamaları, ne yapacakları değil. 
Önceki gün Milliyet'in konuğu olan kırsal bölge vali ve kaymakamlarının en önemli şik yet konusu da buydu 
Genç öğretmenler gelip kırsalda kalmıyorlar, kalsalar bile yararlı olamıyorlar. En az 5 yıllık deneyimi olmayan öğretmenler, kırsala gönderilmesin... Belli ki Ankara'da bu yönde kararlar alınırken, mülki idari amirlerin görüşlerine hiç başvurulmuyor... 
Çok önemli olan bir başka konu da, köylere giden öğretmenlerin oralarda ne kadar kaldıklarıdır. Bu öğretmenlerden pek çoğunun, akşam olmadan bulundukları yerleşim merkezini terk ettiğini bilmeyen yok. Evlerini taşımayanların sayısı bir hayli fazla. 
Sürekli kalmak isteyenlerin barınacak yer bulamadıkları da bir başka gerçek. 
Bu tespitler dikkate alındığında Tarım Bakanlığı'nın başlattığı 1000 Köyde 1000 Ziraat Mühendisi ve 1000 Veteriner kampanyası önemli bir proje olarak öne çıkıyor. 
Bu projeye göre, köylerde görevlendirilen veteriner ve ziraat mühendisleri, o köyde barınmak zorundalar. Ayrıldıkları anda sözleşmeleri feshediliyor. İlle de veteriner ve mühendis istiyoruz diyen köyler de onlara barınma ortamı sağlamakla yükümlüler. 
Milli Eğitim Bakanlığı da benzer bir uygulama başlatabilir. Köy, belde ve ilçelerdeki öğretmenlere, barınma zorunluluğu getirebilir. Barınmaları konusunda da yerel idareden katkı isteyebilir. 
Aslında kırsaldaki eğitimin her yönüyle masaya yatırılması gerekiyor. Vali ve kaymakamları dinleyince, bunun ne kadar önemli olduğu bir kez daha ortaya çıktı. Vali ve kaymakamlar, il ve ilçe milli eğitim müdürlerinin liyakata göre atanmadığına dikkati çektiler. Sözleşmeli eğitim personelinin daha verimli olduğunu özellikle vurguladılar. Bu da gösteriyor ki farklı eğitim modellerinin tartışılması zamanı geldi de geçiyor... 

Dizüstü bilgisayarlar 
Milli Eğitim Bakanlığı'nın dizüstü bilgisayar kampanyasının fiyasko ile sonuçlanacağını söyleyenlerin sayısı her geçen gün artıyor. 600 bin eğitim çalışanından yüzde 10'nun dahi bu kampanyaya başvurmayacağı belirtiliyor. Türk Eğitim Sen Başkanı Şuayip Özcan, dün konuğumuzdu. Konuyu kendisine de sorduk. Başarısız bir girişim olarak nitelendirdi. Dağ fare doğurdu dedi. 
Türk Eğitim Sen, kendi üyeleri için ayrı bir kampanya düşünüyormuş. Çok daha hesaplı olacak diyorlar. 
Değerli taşlarda, elmasta, pırlantada KDV oranı yüzde sıfıra inerken, öğretmenlere verilecek bilgisayardan yüzde 18 KDV alınması, hükümetin bu konudaki duyarsızlığının bir göstergesi olarak gösteriliyor. 



</TEXT>
</DOC>
