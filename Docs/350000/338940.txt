<DOC>
<DOCNO> 338940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo26.html </URL>
<DATE> 2005/05/02/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Vestel Manisaspor, Eriş ile devam kararı aldı... 
</HEADLINE>
<TEXT>

     Birinci Süper Lig’e yükselme hakkını kazanan Vestel Manisaspor’da, gelecek sezon içinde teknik direktör Levent Eriş ile devam etme kararı alındı. 
     Kulüp başkanı Cengiz Ergün, AA muhabirine yaptığı açıklamada, Birinci Süper Lig’e yükselmeleri nedeniyle büyük sevinç yaşadıklarını ifade etti. 
     Eriş ile daha önce İkinci Lig B Kategorisi’nde şampiyonluk yaşadıklarını hatırlatan Ergün, "Mustafa Denizli’nin takımın başına gelmesiyle Eriş ile 1 yıllığına yollarımız ayrıldı. Bir yıl sonra tekrar teknik direktörümüzle buluşup Süper Lig’e çıkarak yarım kalan hesabımızı tamamladık" dedi. 
     Takıma 4 Mayıs Çarşamba gününe kadar izin verdiklerini kaydeden Ergün, "Çarşamba günü Levent Eriş ile de biraraya gelerek 2 yıllık sözleşme imzalayacağız. Eriş’in vereceği rapor doğrultusunda alınması ve satılması gereken oyuncuları belirleyeceğiz" dedi. 
     
     "MENAJERLER DEVREDE" 
     Birinci Süper Lig’e yükselme hakkını elde etmelerinin ardından birçok futbolcu menajerinin kendileriyle temasa geçmeye başladığını kaydeden Ergün, "Gelişigüzel oyuncu almak niyetinde değiliz. Orta sıralarda yer alacak bir takım oluşturacağız" dedi. 
     
</TEXT>
</DOC>
