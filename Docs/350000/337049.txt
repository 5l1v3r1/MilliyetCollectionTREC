<DOC>
<DOCNO> 337049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy29.html </URL>
<DATE> 2005/04/26/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Gül Top AB'de, çözüm çağrılarını duymuyor musunuz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Lüksemburg'da yapılan Türkiye-AB Ortaklık Konseyi toplantısının çok olumlu geçtiğini söyledi. 
     Lüksemburg temaslarını izleyen gazetecilere değerlendirmelerde bulunan Gül, Ortaklık Konseyi toplantısının çok verimli geçtiğini belirterek, reform sürecinin Türkiye'nin AB ile ilişkileri bakımından önemli olduğunu, ancak reformların gerçekte Türk halkı için gerektiğini kaydetti. 
     Türkiye-AB ilişkilerinde ''kritik eşiğin aşıldığını'' ifade eden Gül, reform sürecinin en ufak bir duraksama olmaksızın süratle devam edeceğini temasları sırasında belirttiğini söyledi. 
     
     KIBRIS 
     Gül, görüşmelerde Kıbrıs konusuna ilişkin AB'li yetkililere verdiği mesajları da gazetecilerle paylaştı. ''Kıbrıs konusunda topun AB'de'' olduğunu temaslarında dile getirdiğini söyleyen Gül, AB'nin Kıbrıs konusunda Türkiye'ye yaptığı bazı çağrıların kendilerini incittiğini belirtti ve ''Kendilerine benim, başbakanın ve Talat'ın çözüm çağrılarını duymuyor musunuz dedim'' diye konuştu. 
     Görüşmelerde, ''bir ülkenin AB üyesi olmasının, ona yanlış yapma hakkını vermediğini'' belirttiğini söyleyen Gül, tüm bölgenin bir işbirliği merkezi haline getirilebileceğini kaydetti. 
     Gül, AB'li yetkililerin kendilerine verdiği bilgilerden çok memnun olduklarını, bazı konuları ilk kez Gül'den duyduklarını söylediklerini ifade etti. 
     Fransa'da AB anayasasına ilişkin referandumun ertelenmesinde Türkiye'nin AB sürecinin etkili olup olmadığı şeklinde bir soruyu yanıtlayan Gül, bu konunun Fransa'yı ilgilendirdiğini belirterek, ''Bunu Fransa düşünsün'' diye konuştu. 
     Gül, Fransa'nın AB'yi kuran devletlerin başında geldiğinin altını çizdi ve AB anayasasının hazırlayıcısı Valerie Giscard D'Estaing'in Fransa'nın eski cumhurbaşkanı olduğunu hatırlattı. 
     Gül, Ortaklık Konseyi toplantısından önce kahvaltıdaki sohbetleri sırasında Lüksemburg Dışişleri Bakanı Jean Asselborn'un, Başbakan Recep Tayyip Erdoğan'ın Ermeni soykırımı iddialarına yönelik ortak komisyon oluşturulması önerisini çok olumlu bulduklarını belirttiğini söyledi. 
     Kendisinin de ''iç politik nedenlerle önemli konuların istismar edilmemesi, ülkenin onuruyla oynanmaması gerektiğini'' belirttiğini ifade eden Gül, Asselborn'a Osmanlı tarihi ve kültürel yapısı hakkında bilgi verdiğini kaydetti. 
     Gül, Osmanlı'nın 600 yıllık hükümdarlık süresi boyunca istemesi durumunda birçok dil ve dinin bugün ortadan kalkmış olacağını anlattığını söyledi. 
     Katıldığı toplantılarda birçok konunun aydınlığa kavuştuğunu ve karşılıklı güven ortamının oluştuğunu belirten Gül, temasların devam edeceğini söyledi. 
     
</TEXT>
</DOC>
