<DOC>
<DOCNO> 348248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/soneko57.html </URL>
<DATE> 2005/06/02/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Zonguldak Valisi Erkmen "Bölgemiz iş makinelerinin üretim üssü olabilir" 
</HEADLINE>
<TEXT>

     Zonguldak Valisi Yavuz Erkmen, iş makinelerinin hammaddesinin Ereğli Demir ve Çelik Fabrikaları ile Karabük Demir ve Çelik Fabrikaları’ndan çıktığı gözönüne alındığında, bölgelerinin iş makinelerinin üretim üssü olabileceğini söyledi. 
     Erkmen, merkeze bağlı Gökçebey İlçesi ve Perşembe Belde Belediyeleri’nin iş makinelerinin teslim töreninde yaptığı konuşmada, bu makinelerin İller Bankası kredisiyle 82 bin 500 YTL’ye Sanko Holding’ten alındığını söyledi. 
     Belediye başkanlarının bu iş makineleriyle yörelerine çok daha fazla hizmet getireceklerine inandığını ifade eden Erkmen, şöyle dedi 
     "İş makineleri, belediye başkanlarının hizmet yapabilmeleri için en önemli araçlardır. Bu makinelerin üretimine bakıldığında, bölgemizin üretim üssü olabileceği görülmektedir. Çünkü ürünlerin hammaddesi Ereğli Demir ve Çelik Fabrikaları ile Karabük Demir ve Çelik Fabrikaları’ndan çıktığı gözönüne alındığında, iş makinelerinin burada üretilmesi içten bile değil. Sanko firmasının da hammaddeyi yerinde değerlendirme açısından faydası düşünüldüğünde, bizler üzerimize düşen tüm kolaylıkları sağlayacağımıza söz veriyoruz. 
     Ayrıca, geçen günlerde açtığımız Sanayi ve Ticaret Fuarı ile kentimizin sadece kömüre bağlı olmadığını ispatlamış olduk." Gökçebey Belediye Başkanı Burhan Alibabaoğlu ve Perşembe Belediye Başkanı Zeki Kılınçaslan da yeni iş makineleri ile önemli eksiklerini gidermiş olduklarını, altyapı sorununu da bununla gidereceklerini kaydettiler. 
     
</TEXT>
</DOC>
