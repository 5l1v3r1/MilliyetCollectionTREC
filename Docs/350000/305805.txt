<DOC>
<DOCNO> 305805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy14.html </URL>
<DATE> 2005/01/12/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Denktaş Putin'in sözleri bizi üzdü ve şaşırttı 
</HEADLINE>
<TEXT>

     KKTC Cumhurbaşkanı Rauf Denktaş, Rusya Devlet Başkanı Vladimir Putin'in, Annan planını desteklediğini açıklamasının kendilerini şaşırttığını ve üzdüğünü söyledi. 
     ''Rumların reddetmesi nedeniyle Annan planının ortadan kalktığını'' dile getiren Denktaş, ''Sayın Putin'in, 'ambargoların kalkması, izolasyonun sona ermesi gerekir' çağrısının ardından 'Annan planını desteklediği' yönündeki beyanatı bizi üzmüştür. Çünkü Annan planı ortadan kalkmıştır'' dedi. 
     Denktaş, İstanbul'dan KKTC'ye dönüşünde Ercan Havaalanı'nda basına yaptığı açıklamada, Türk tarafının Annan planını kabul etmesinin, ''devletten ve egemenlikten vazgeçtik, Rumlarla birleşeceğiz'' şeklinde yorumlanmasının haksızlık olduğunu belirterek, Putin'in Annan planını desteklediğini açıklamasının kendilerini şaşırttığını kaydetti. 
     Putin'in daha önce, ''Kıbrıs meselesi iki halk arasında, iki taraf arasında halledilebilir, dıştan müdahale istenmez'' yönünde demeç verdiğine işaret eden Denktaş, ''O daha gerçekçi bir yaklaşımdı'' dedi. 
     Denktaş, Kıbrıs sorununun halledilebilmesi için Rumlara, Kıbrıs Türklerinin hükümeti olmadığının ve olmayacağının söylenmesi ve Kuzey'deki insanların bağımsız bir halk olduğunun hatırlatılması gerektiğini kaydetti. 
     Cumhurbaşkanı Denktaş, ''Bağımsızlığına kavuşmuş insanların ve halkların bağımsızlıklarını hiçbir yerde ve hiçbir zaman gönüllü olarak ortadan kaldırdıkları görülmüş bir şey değildir. Bizden istenen budur. Kıbrıs Türk halkı da şerefli bir halktır. Böyle bir şey yapacak değildir diye düşünüyoruz'' ifadesini kullandı. 
     
</TEXT>
</DOC>
