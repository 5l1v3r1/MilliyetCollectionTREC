<DOC>
<DOCNO> 306622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonyas27.html </URL>
<DATE> 2005/01/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Çılgın Türk kaşif Eruç, müthiş macerasının 2. aşamasına hazırlanıyor 
</HEADLINE>
<TEXT>

     ABD'nin Seattle kentinde yaşayan Türk maceracı Erden Eruç, ''Altı Doruk'' adını verdiği müthiş projesinin ikinci aşamasına hazırlanıyor. 
     Kendi internet sitesi ''www.around-n-over.org''da verdiği bilgiye göre, yeryüzünün altı farklı kıtasında en yüksek altı dağa tırmanmayı, bu zirveler arasındaki mesafeleri kano ve bisikletle geçmeyi deneyen ilk insan Eruç, Kuzey Amerika'nın en yüksek noktası olan Denali zirvesine tırmandıktan sonra Seattle kentinden Miami'ye kadar pedal bastı. 
     Benzersiz macerasının ilk aşamasını kısa bir süre önce tamamlayarak Miami'ye ulaşan 43 yaşındaki mühendis Eruç, Ekvador'a kanoyla kürek çekerek gitmek üzere hazırlıklarını yoğun biçimde sürdürüyor. 
     Erden Eruç, kürekle Panama Kanalı'nı geçerek Ekvador'a ulaştıktan sonra bisikletle Arjantin'e kadar gidecek ve Güney Amerika'nın en yüksek noktası Aconcagua'ya tırmanacak. 
     Kuzey Amerika'da şimdiye kadar 6400 km pedal basan macera adamı Eruç, Miami'den hareketinden önce kasırga mevsimini de hesaba katmak zorunda bulunuyor. 
     Macerasının ikinci aşamasına kürek antrenmanları yaparak hazırlanan ve bahar aylarında denize açılmayı planlayan Erden Eruç, kasırga mevsiminin planlarını değiştirebileceğini ve Miami'den hareketinin Kasım 2005'e sarkabileceğini belirtiyor. 
     Seattle'da yaşayan Eruç, ''Altı Doruk'' adını verdiği projesinin ikinci aşamasında Güney Amerika'nın en yüksek dağına tırmandıktan sonra yeniden Ekvador'a dönmeyi, ardından Büyük Okyanus'u kürekle geçip Okyanusya'nın zirvesi Irian Jaya'ya tırmanmayı planlıyor. 
     Oradan kürekle Hindistan kıyılarına ulaşmayı ve bisikletle Nepal'e giderek Everest tırmanmayı planlayan Eruç, Afrika kıtası ve efsanevi Klimanjaro'ya tırmandıktan sonra Kızıldeniz, Süveyş Kanalı ve Akdeniz'e geçmeyi, Türkiye üzerinden bisikletle Rusya ve sonra da Avrupa'nın en yüksek dağı Elbruz'un zirvesine tırmanmayı öngörüyor. 
     Dönüşünde Akdeniz'i ve Atlas Okyanusu'nu boydan boya geçecek olan Erden Eruç, 2011 yılında Amerika'nın doğu kıyılarına varmayı planlıyor. 
     
</TEXT>
</DOC>
