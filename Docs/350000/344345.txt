<DOC>
<DOCNO> 344345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sontur01.html </URL>
<DATE> 2005/05/20/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Genç Mustafa Kemaller Ata'sının yolunda... 
</HEADLINE>
<TEXT>

     19 Mayıs Atatürk’ü Anma ve Gençlik ve 
     Spor Bayramı kutlamaları kapsamında, "Genç Mustafa Kemaller Ata’sının Yolunda" etkinliğine katılan 500 öğrenci, Sivas Garı’nda törenle karşılandı. 
     Karşılama öncesinde Sivas Valisi Hasan Canpolat, Belediye Başkanı Sami Aydın, Garnizon Komutanı Tuğgeneral Nihat İstanbullu ve gaziler ile çok sayıda öğrenci ve vatandaşlardan oluşan topluluk, Atatürk Etnografya ve Kongre Müzesi önünden Sivas Tren Garı’na kadar yürüdü. 
     İstanbul Üniversitesi ve Türk Silahlı Kuvvetleri’nin işbirliğiyle düzenlenen etkinlikler kapsamında, gemilerle önce Samsun’a, daha sonra özel bir trenle Ankara’ya gitmek üzere yola çıkan 500’i Sivas’a ulaştı. 
     Atatürk’ün resminin baskısı bulunan tişörtler giyen ve ellerinde Türk bayrakları bulunan öğrenciler, Sivas Tren Garı’nda coşkuyla karşılandı. 
     Burada düzenlenen törende konuşan Vali Canpolat, Sivas’ta Ulusal Kurtuluş Savaşı’na ışık tutacak kararların alındığını hatırlatarak, öğrencilerin kente gelmelerinden dolayı büyük onur duyduklarını söyledi. 
     Halkoyunları ve havai fişek gösterileriyle devam eden törende öğrenciler, söylenen marşlara hep birlikte eşlik etti. 
     Gösterilerin ardından öğrenciler Ankara’ya uğurlandı. 
     
</TEXT>
</DOC>
