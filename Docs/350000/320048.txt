<DOC>
<DOCNO> 320048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo13.html </URL>
<DATE> 2005/03/02/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Efes Pilsen, Avrupa kupalarında 324. maçına çıkıyor... 
</HEADLINE>
<TEXT>

     Basketbolda ULEB Erkekler Avrupa Ligi 2. tur 2. maçında Yunanistan'ın AEK Atina takımıyla karşılaşacak olan Efes Pilsen, Avrupa kupalarında 324. maçına çıkıyor. 
     Lacivert-beyazlılar, Avrupa kupalarında bugüne dek yaptığı 323 maçın 206'sını kazanırken, 117 maçta salondan yenilgiyle ayrıldı. 
     Antrenör Oktay Mahmuti ise Efes Pilsen'in başında çıktığı 88 maçta 60 galibiyet ve 28 yenilgi aldı. 
     
     YUNAN TAKIMLARIYLA MAÇLARI 

     AEK Atina ile karşılaşacak olan Efes Pilsen'in, Yunan takımlarına karşı üstünlüğü bulunuyor. 
     Lacivert-beyazlılar, bugüne dek Yunan ekipleriyle yaptığı 27 maçın 15'ini kazandı, 12 maçta ise salondan yenilgiyle ayrıldı. 
     AEK Atina ile 2002-03 sezonunda 2 maç yapan Efes Pilsen, İstanbul'daki ilk maçta 79-74 yenildiği rakibini deplasmanda 81-64 yendi. 
     
     ''GRUPTA AVANTAJ ELDE ETMEK İÇİN AEK ATİNA'YI EVİNDE YENMELİYİZ'' 

     Basketbolda ULEB Erkekler Avrupa Ligi 2. tur G Grubu 2. maçında yarın Yunanistan'ın AEK Atina takımıyla karşılaşacak olan Efes Pilsen, Atina'ya geldi. 
     Kulüp genel menajeri Engin Özerhun, A.A muhabirine yaptığı açıklamada, AEK Atina'nın grupta iyi bir maç oynama kurası çektiğini belirterek, ''İlk 2 maçı sahasında oynuyor. İlkini iyi değerlendirerek Benetton Treviso'yu yendi. Çok flaş isimlere sahip değiller ama iyi oynuyorlar. Herkesin beklentisinin tersine zor maç olacak'' diye konuştu. 
     İlk turda Atina'da ligin en farklı skorlu deplasman galibiyetini aldıkları Pire Olympiakos takımından AEK Atina'nın çok daha iyi olduğunu vurgulayan Özerhun, ''İlk turda karşılaştığımız Pire Olympiakos iyi durumda değildi. Ama AEK Atina, çok iyi bir takım ve grupta iddialı. Bu maç çok farklı olacak'' dedi. 
     Özerhun, grupta ilk maçlarda evsahibi takımların galip geldiğini hatırlatarak, şunları söyledi 
     ''Grubumuzda bizimle birlikte AEK Atina ve Benetton Treviso'nun şansı var. Deplasman galibiyetleri çok önemli. Grupta avantaj elde etmek için AEK Atina'yı evinde yenmeliyiz. Prokom Trefl Sopot ve Tuborg Pilsener maçlarında iyi oynadık. Yarınki maçta da hedefimiz galibiyet.'' Atina'ya tam kadro gelen lacivert-beyazlılar, bu akşam ve yarın sabah yapacağı antrenmanlarla hazırlıklarını tamamlayacak. 
     Galatsi Spor Salonu'nda yapılacak AEK Atina-Efes Pilsen maçı 21.10'da başlayacak. Karşılaşma SKY Türk'ten canlı yayınlanacak. 
     
</TEXT>
</DOC>
