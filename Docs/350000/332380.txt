<DOC>
<DOCNO> 332380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/siyaset/axsiy02.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Casus Belli' AP'de 
</HEADLINE>
<TEXT>


Yunanlı Sosyalist Parlamenter Beglitis, Bülent Arınç'ın açıklamalarıyla gündeme gelen "Casus Belli" tartışmalarını Avrupa Parlamentosu Genel Kurulu'na taşıdı. Başkan Josep Borell'den TBMM'ye mektup göndermesi istendi 

GÜVEN ÖZALP Brüksel 


TBMM Başkanı Bülent Arınç'ın açıklamalarıyla gündeme gelen "casus belli" Avrupa Parlamentosu AP gündemine taşındı. Arınç'ın açıklamalarına Türk hükümetinden gelen tepkileri AP Genel Kurul oturumuna getiren Yunanlı Sosyalist Parlamenter Panos Beglitis, Başkan Josep Borell'den bu konuya ilişkin olarak TBMM'ye bir mektup göndermesini istedi. Beglitis, "Casus Belli" konusunun "çağdışı" olduğunu belirterek, AP'nin bu duruma son verilmesi için inisiyatif almasını talep etti. 
TBMM Başkanı'nın açıklamalarına hükümet kanadından gelen tepkileri, "Başbakan ve Dışişleri Bakanı'nın Bülent Arınç'a uyarıda bulunmaları için 2 gün geçmesi yetti" şeklinde yorumlayan Beglitis, bu yaklaşımla aday ülke konumunda olan Türkiye'nin Yunanistan'a yönelik olarak askeri bir tepki tehdidini sürdürdüğünü savundu. Beglitis, Türkiye tarafından 1995'te benimsenen "Casus Belli"nin sona erdirilmesi için AP'nin 25 üye ülkenin ulusal parlamentolarıyla da işbirliği içine girebileceğini vurguladı. Borell'in AP Başkanı sıfatıyla, TBMM ve siyasi partilere bir mektup göndererek, "Casus Belli" yaklaşımın bırakılmasını sağlama girişiminde bulunmasını isteyen Beglitis, bunun AP'nin inanılırlığı, etkinliği açısından da bir sinyal oluşturacağını söyledi. Beglitis, AP'nin Türkiye hakkında aldığı son karara da dikkat çekti. 
17 Aralık'ın hemen öncesinde alınan bu kararda üyelik sürecinde "iyi komşuluk ilişkilerinin önemi" ve "gerilime neden olan askeri eylemlerden uzak durma" konuları üzerine vurgu yapılmıştı. 


</TEXT>
</DOC>
