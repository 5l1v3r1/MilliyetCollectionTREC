<DOC>
<DOCNO> 307041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/guncel/axgun01.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe kursunda ilk mezuniyet 
</HEADLINE>
<TEXT>


280 başvurunun yapıldığı İstanbul Kürt Dili Öğretim Merkezi'ndeki kursa katılan 93 kişiden 74'ü ilk seviyeyi başarıyla tamamladı 

GÜRKAN AKGÜNEŞ İstanbul 

Avrupa Birliği uyum yasaları kapsamında üç ay önce türküler ve halaylar eşliğinde kurulan İstanbul Kürt Dili Öğretim Merkezi, ilk seviye mezunlarını fireli verdi. 180 saatlik Kürtçe dil eğitimi alan 93 kişiden temel seviyeyi başarıyla tamamlayan 74 kişiye sembolik sertifikaları dün düzenlenen törenle dağıtıldı. 
Konuşmaların tümünün Kürtçe yapıldığı, Kürtçe şiir ve türkülerin okunduğu törende konuşma yapan Dil Merkezi Müdürü Mevlüt Çetinkaya, açılışın ardından kursa 280 kişinin önkayıt yaptırdığını ancak bunlardan 93'ünün kursta eğitim gördüğünü söyledi. 

Zazaca sınıfı açılmadı 
İlgisizliğin anadilin öğretime indirgenmesine bir tepki olduğunu iddia eden Çetinkaya, "Katılımın azlığına İstanbul'daki yaşam koşullarının zorluğu da eşlik ediyor. İnsanların anadillerini para karşılığı öğrenmesi doğru değil. Esas hedefimiz dilin özgürleşmesi" dedi. 
Çetinkaya, Kürtçenin 'Zazaca' lehçesini öğretmek için de bir sınıf açmak istediklerini ancak başvuru olmadığını belirtti. 
Sertifikayı alanların arasında en dikkat çeken isim psikiyatr Günay Süberk oldu. Selanikli bir ailenin çocuğu olan Süberk, Kürtçeyi hastalarıyla daha iyi iletişim kurmak için öğrendiğini belirterek, "Kürtçe 5. dilim oldu. Kitap ve gazete okuyabiliyorum" dedi. 


</TEXT>
</DOC>
