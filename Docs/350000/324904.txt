<DOC>
<DOCNO> 324904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur54.html </URL>
<DATE> 2005/03/18/ </DATE>
<TIME> 19.48 </TIME>
<AUTHOR>  </AUTHOR>
<HEADLINE>
Karadeniz'de zirai don uyarısı... 
</HEADLINE>
<TEXT>

     Trabzon Meteoroloji Bölge Müdürü Numan Çam, başta fındık üreticileri olmak üzere tarımsal faaliyetlerle uğraşanları zirai dona karşı uyardı. 
     Çam, yaptığı yazılı açıklamada, bölgenin son bir hafta içinde mevsim normalleri üzerinde görülen sıcak havanın etkisinde kaldığını belirtti. 
     Hafta sonundan itibaren yurdun kuzey kesimleri üzerinden gelecek yağışlı ve soğuk havanın bölgeyi etkileyeceğinin tahmin edildiğini kaydeden Çam, şöyle devam etti 
     ''19 Mart Cumartesi günü yağmur şeklinde başlayacak yağış, gece ve pazar günü sahil kesiminde karla karışık yağmur, iç kesimlerde ise karla karışık yağmur ve kar şeklinde olacaktır. Yağışların yüksek kesimlerde cumartesi gecesi ve pazar günü etkili ve sürekli olması beklenmektedir. Mevsim normalleri üzerinde seyreden hava sıcaklığının ise azalarak mevsim normallerinin altına düşeceği tahmin edilmektedir. Rüzgar, kuzey ve batı yönlerden kuvvetli, yer yer fırtına şeklinde esecektir. Yağışlı hava, 22 Mart Salı günü bölgemizi terk edecektir.'' Çam, bu nedenle 21-22 Mart gecesi ile 22-23 Mart gecesinin bölgede kıyı kesimlerinde hafif, yer yer orta kuvvette, yüksek kesimlerde ise orta kuvvette, yer yer kuvvetli don olayı beklendiğine dikkati çekerek, başta fındık üreticileri olmak üzere tarımsal faaliyetlerle uğraşanların dikkatli olmaları gerektiğini vurguladı. 
     
</TEXT>
</DOC>
