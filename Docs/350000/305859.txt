<DOC>
<DOCNO> 305859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonspo39.html </URL>
<DATE> 2005/01/12/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Galatasaray'da Recevik ve Yolageldili'nin cezasını kaldırdı... 
</HEADLINE>
<TEXT>

     Galatasaray Kulübü Divan Kurulu Toplantısı, Galatasaray Lisesi'nde yapıldı. 
     Kulüp başkanı Özhan Canaydın'ın katılmadığı toplantıda, divan kurulu üyeliğine hak kazanan 51 üyeye beratları verildi. 
     Toplantıda, geçen sezon disiplin kurulunca kesin çıkarma cezası alan Mahmut Recevik ile Sinan Yolageldili'nin verdikleri dilekçeleriyle savunmaları da okundu. Söz alan üyelerin çoğu, ihraç edilen isimlerin savunmalarının alınmaması nedeniyle, ihraç kararının yanlış olduğunu söylediler. 
     Divan Kurulu eski başkanı Duygun Yarsuvat, konuyla ilgili söz alırken, söz konusu kişilerin yaptıkları eylemin zaman aşımına uğradığını ve savunmaları alınmadan ihraç edildildiklerini kaydederken, bunun kabul edilemez olduğunu vurguladı. 
     Yarsuvat, ''20 yıl oy kullanan, aidat ödeyen kişiyi, 'bizi eleştirdi' diye üyelikten çıkaramayız. Eğer bizim gibi düşünenleri ortadan kaldırmaya çalışıyorsak, bu artık Galatasaraylılık değildir, bu herhangi bir toplulukta rastlanabilen olaydır. Burada fahiş hata yapılmıştır, hukuka uygun bir amaca dayanılmamıştır'' diye konuştu. 
     Konuşmalar sonrası, divan kurulu çoğunluğunun toplantıda bulunduğu belirlenirken, katılan 184 üyenin tamamının oyuyla Mahmut Recevik ve Sinan Yolageldili'nin ihraç kararları iptal edildi. 
     Kararın ardından, salonda bulunan Mahmut Recevik ve Sinan Yolageldili, sevinçten birbirlerine sarıldı. 
     
     KARAVELİ İSTİFA ETTİ 
     Disiplin kurulu başkan yardımcısı Orhan Karaveli, toplantıda yaptığı konuşmada protestolarla karşılaşırken, disiplin kurulunun hiç hak etmediği suçlamalarla karşı karşıya kaldığını söyledi. 
     Kurul olarak tek başına hareket etmediklerini, yönetim kurulu tarafından kendilerine gönderilen dosyaları inceleyip karara bağladıklarını ifade eden Karaveli, ''Bu kararın polemik konusu yapılmasını istemiyoruz, kurul üyelerinin içleri rahattır'' dedi. 
     Divan kurulunun cezayı kaldırmasının ardından medyaya da bir açıklama yapan Karaveli, disiplin kurulundaki görevinden istifa ettiğini bildirdi. 
     Kurulun, disiplin kurulunun neden böyle bir karar aldığını araştırmadan cezayı kaldırdığı iddiasında bulunan Karaveli, ''Verdiğimiz karar Türk kulüpçülüğünde bir örnekti. Ancak divan kurulu buna karşı çıktı. Karara saygılıyım. Ama ben artık disiplin kurulu üyesi değilim, istifa ediyorum'' diye konuştu. 
     
     MERHUM ATLET KUPALARINI MÜZEYE BAĞIŞLADI 
     Galatasaraylı eski milli atletlerden, merhum Rıza Maksut İşman'ın sporculuk yaşamı boyunca kazandığı kupa, şilt ve madalyaları, vasiyeti üzerine kulüp müzesine bağışlandı. 
     Geçen ay vefat eden eski Balkan Şampiyonu ve Türkiye rekortmeni İşman'ın kızı İncila İşman Roberson, kupa, şilt ve madalyaları, Galatasaray Kulübü Müze Müdürü Ali Oraloğlu'na teslim etti. Roberson, babasının son vasiyetinin bu olduğunu söyledi. 
     Bu arada toplantıya katılmayan başkan Canaydın'ın, AB dönem başkanlığını yapacak olan Lüksemburg Başbakanı ile görüşmek üzere bu ülkeye gittiği öğrenildi. 
     
</TEXT>
</DOC>
