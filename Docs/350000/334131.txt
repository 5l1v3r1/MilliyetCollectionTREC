<DOC>
<DOCNO> 334131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/spor/spo08.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulak'ın öfkesi 
</HEADLINE>
<TEXT>


Denizlispor'un hocası, "PFD gecesinde ödül alan Daum ve Hagi, Türk futbolu için ne yapmış iyi düşünülmeli" dedi 

SAYCAN SAYIM 


Denizlispor'un son yıllardaki başarısında büyük pay sahibi olan Teknik Direktör Giray Bulak, Milliyet Taktik'e çarpıcı açıklamalar yaptı. Bulak, Profesyonel Futbolcular Derneği, Spordan Sorumlu Devlet Bakanı Mehmet Ali Şahin ile Kulüpler Birliği Başkanı Cemal Aydın'ı eleştirdi. 
PFD'nin hafta arasında düzenlediği, "Futbolun Süper Gecesi" ödül törenine davet edilmeyen tecrübeli hoca, "Türk teknik adamların değerinin bilinmemesine alıştık. Derneğin gecesine bırakın ödül almayı, davetli olarak bile çağrılmamak beni çok üzdü. Ödül alan Daum ve Hagi değerli hocalar, ama Türk futbolu için neler yapmışlar, bir daha düşünülmeli" dedi. 
Giray Bulak çifte vatandaş olduğu için milli takımda oynayaman Ömer Rıza için de yorumda bulundu. Bulak, "Sayın Şahin'e sesleniyorum. Önce kendi vatandaşımıza sahip çıkalım" ifadesini kullandı. 


</TEXT>
</DOC>
