<DOC>
<DOCNO> 301592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/soneko25.html </URL>
<DATE> 2004/12/28/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Merkez Bankası'ndan kurumsal müşterilere YTL kolaylığı... 
</HEADLINE>
<TEXT>

     Merkez Bankası, perakende sektörü de dahil olmak üzere kurumsal müşterilerin, çalıştıkları banka veya özel finans kurumundan talep etmeleri halinde, 1 Ocak 2005 tarihinden önce YTL banknot ve madeni para alabileceklerini bildirdi. 
     Merkez Bankası'ndan yapılan açıklamada, Yeni Türk Lirası YTL banknot ve madeni paraların 'ön yüklemesi' konusuna açıklık getirildi. 
     Açıklamaya göre, Merkez Bankası'nca 1 Ocak 2005 tarihinden itibaren gelebilecek YTL banknot ve madeni para talebinin zamanında karşılanabilmesi ve para sıkıntısının yaşanmamasını teminen, söz konusu tarihten önce, ülke genelinde yeterli miktarda YTL banknot ve madeni para dağıtımının yapılabilmesi hedeflendi. 
     Bu amaç doğrultusunda, Kasım ayında Banka ve Özel Finans Kurumlarına, YTL Banknotların Ön Yüklemesine ve YTL Madeni Paraların Alt Yüklemesine ilişkin anlaşmalar gönderilerek, bu yüklemeler hakkında gerekli bilgiler verildi. 
     Ayrıca söz konusu kuruluşların ülke genelinde gişelerinden ve ATM'lerinden yapacakları ödemelerde kullanmak üzere ihtiyaç duyacakları YTL banknot ve madeni para taleplerini, hipermarket ve süpermarket gibi kurumsal müşteri taleplerini de dikkate alarak belirlemeleri ve Merkez Bankası'na bildirmeleri istendi. 
     Daha sonra, ilgili kuruluşlara ''ön yükleme ile talep edilen YTL banknot miktarının artırılmasına'' yönelik ikinci bir yazı daha gönderilmiş ve bu yazıda da kurumsal müşteri taleplerinin dikkate alınması hususuna tekrar dikkat çekildi. Açıklamada şöyle denildi 
     ''Buradan da anlaşılacağı gibi, perakende sektörü de dahil olmak üzere kurumsal müşteriler, çalıştıkları banka veya özel finans kurumundan talep etmeleri halinde, 1 Ocak 2005 tarihinden önce YTL banknot ve madeni para alabileceklerdir. 
     Ayrıca YTL banknot ve madeni paraların en kısa sürede tedavüle çıkarılabilmesi amacıyla, 1-2 Ocak 2005 tarihlerinde sadece nakit değişimi yapmak üzere, Bankamız şubelerinin tamamı açık tutulacaktır.'' 
     
</TEXT>
</DOC>
