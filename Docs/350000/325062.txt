<DOC>
<DOCNO> 325062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonsiy02.html </URL>
<DATE> 2005/03/19/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Edelman'a üst düzeyde görev verilecek 
</HEADLINE>
<TEXT>

     Washington, ABD Dışişleri Bakanlığı'ndan ve Ankara Büyükelçiliğinden ayrılan Eric Edelman'ı, daha üst düzeyde bir göreve getirmeyi planlıyor. 
     Washington çevrelerinden edinilen bilgiye göre, ABD Başkan Yardımcısı Dick Cheney'nin 2001-2003 yılları arasında ulusal güvenlik işlerinden sorumlu danışmanı olarak hizmet veren ve Cheney'ye yakın bir isim olarak bilinen Edelman'ın, ABD Başkanı George Bush'un, Ulusal Güvenlik Danışmanlığı görevine getirilmesi yüksek bir ihtimal olarak görülüyor. 
     ABD Savunma Bakanlığı Pentagon'da üç numaralı yetkili olan Douglas Feith'ın haziran ayında ayrılmasından sonra, Edelman'ın, Feith'ın yerine getirilebileceği yönünde söylentiler Washington'da güç kazanmıştı. 
     
     Hadley'in yerine Edelman düşünülüyor 
     Ancak ABD'deki kaynaklar, Başkan Bush'un, ABD Savunma Bakan Yardımcısı tarafından Dünya Bankası Başkanlığı'na aday gösterilen Paul Wolfowitz'den boşalan yere, şu andaki Ulusal Güvenlik Danışmanı Stephen Hadley'i göndermeyi ve Hadley'nin yerine de Eric Edelman'ı Ulusal Güvenlik Danışmanı yapmayı planladığını belirtiyorlar. 
     ABD Savunma Bakanı Yardımcısı Paul Wolfowitz de, haziran ayında bu görevinden ayrılarak Dünya Bankası'na geçecek. 
     ABD'de Başkan'ın Ulusal Güvenlik Danışmanlığı görevine atanan kişinin, kabineye atanan isimler gibi Amerikan Senatosu'nun onayından geçmesi gerekmiyor. 
     Bush, ikinci dönem yönetiminde, Ulusal Güvenlik Danışmanı Condoleezza Rice'ı, ABD Dışişleri Bakanlığı görevine atamıştı. Rice'tan boşalan yereyse Washington'da insanlarla iyi ilişki kurabilen ve sessiz bir isim olarak bilinen Hadley atanmıştı. 
     ABD kaynakları, Edelman'ın ayrılmasının, Türk-ABD ilişkileriyle ilgisi olmadığının altını çizdi. 
     
     Edelman'ın üstlendiği önemli görevler 
     Büyükelçi Edelman, şubat 2001-haziran 2003 arasında ABD Başkan Yardımcısı Dick Cheney'nin ulusal güvenlik işlerinden sorumlu danışmanı olarak hizmet verdi. 
     Başkan Yardımcısı'nın ofisine atanmadan önce, 1998-2001 yılları arasında, ABD'nin Finlandiya Büyükelçisi olan Edelman, haziran 1996-temmuz 1998 arasında idari işlerle ilgili Dışişleri BakanYardımcısı görevindeydi. 
     Eric Edelman, haziran 1994-haziran 1996 arasında, Prag'da ABD'nin Çek Cumhuriyeti Büyükelçiliği'nde müsteşar olarak görev yaptı. 
     Bağımsız Devletler Topluluğu'ndan sorumlu dışişleri bakanı özel danışmanı ve özel temsilci yardımcısı olarak nisan 1993'ten Temmuz 1993'e kadar çalışan Edelman'ın bu dönemdeki sorumluluk alanları savunma, güvenlik ve uzay konuları oldu. 
     Edelman, nisan 1990-nisan 1993 arasında ABD Savunma Bakanlığının, Sovyet ve Doğu Avrupa İşlerinden Sorumlu Müsteşar Yardımcısı olarak görev yaptı. 
     Nisan 1989-mart 1990 arasında Dışişleri Bakanlığı siyasi işler müsteşarının, Avrupa masası özel yardımcısı olarak görev yapan Edelman, 1987-1989 yıllarında, Moskova'daki ABD Büyükelçiliği'nin dış siyasi işlerden sorumlu bölüm başkanı olarak çalıştı. 
     Edelman, 1984-1986 yılları arasında da ABD Dışişleri Bakanlığı Sovyetler Dairesinde üçüncü dünya ülkelerinde Sovyet politikaları konularından sorumlu olarak görev yaptı. 
     Büyükelçi Edelman daha önceki çalışmaları çerçevesinde de Dışişleri Bakanı George P. Shultz'un özel yardımcılığını yaparak, 1982-1984 yıllarında Personel Müdürlüğü'nde, 1981-1982 yıllarında Dışişleri Bakanlığı Kontrol Merkezi'nde gözlemci olarak ve 1980-1981 yıllarında Batı Şeria Gazze özerklik görüşmelerini yürüten Orta Doğu Heyeti üyesi olarak çalıştı. 
     
</TEXT>
</DOC>
