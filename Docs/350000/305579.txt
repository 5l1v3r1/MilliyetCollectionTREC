<DOC>
<DOCNO> 305579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur54.html </URL>
<DATE> 2005/01/11/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Türk balıkçılardan kaçakçılık iddiası 
</HEADLINE>
<TEXT>

     Muğla'nın Bodrum İlçesi Gümüşlük Beldesi'ndeki balıkçılar, Türk karasularında avlanırken Yunan sahil güvenlik ekiplerinin kendilerini bir adaya götürdüklerini ve 9 kaçak Moritanyalıyı teknelerine bindirip Türk karasularına bıraktıklarını iddia etti. 
     Alınan bilgiye göre, sahilde devriye gezen Gümüşlük Jandarma Komutanlığı ekipleri, bir balıkçı teknesinden gelen telefon ihbarı üzerine, belde açıklarındaki olay yerine gitti. 
     Ekip, içinde tekne kaptanı Muhammed Öztaşkın ile balıkçılar Mehmet Bek, Hasan Asar, Melih Elen ve 9 kaçak Moritanyalının bulunduğu ''Blue Sky'' adlı tekneyi limana çekti. 
     Jandarma karakoluna götürülen kaçaklar, sorgularında, yasadışı yollarla Yunanistan karasularına geçtiklerini, kendilerini yakalayan Yunan sahil güvenlik ekiplerinin kendilerini bir adaya götürdüklerini ve burada bir gün kaldıktan sonra Türk balıkçı teknesine bindirerek geri gönderdiklerini söyledi. Türk karasularında avlandığını, bu sırada gelen Yunan sahil güvenlik ekibinin, ufak motorlu kayığını kendi teknelerine bağlayarak çektiğini iddia eden balıkçı Melih Elen, şunları anlattı 
     ''Beni kendi teknelerine aldıklarında yüzüstü yatırıp elerimi arkadan kelepçelediler. Üç kişi vardı, beni darp ettiler. Adaya getirdiklerinde Moritanyalılara 'Bunun sizin kaptanınız olduğunu söyleyeceksiniz' dediler. Önce kaçakları benim motorlu küçük sandalıma bindirmeye çalıştılar, ancak vazgeçtiler. Sonra yakaladıkları diğer üç Türk balıkçı arkadaşın teknesine kaçakları ve beni de bindirerek Türkiye'ye gönderdiler.'' Tekne kaptanı Muhammed Öztaşkın da teknesiyle Türk karasularında balık avlarken yanlarına gelen Yunan sahil güvenlik ekiplerinin havaya ateş açarak, İngilizce 'teslim olun' çağrısında bulunduklarını öne sürdü. Götürüldükleri adada 1.5 saat kaldıklarını anlatan Öztaşkın, ''Bize silah zoru ile 'Bunları götüreceksiniz' dediler. Biz kabul etmedik ama bizim teknemize kaçakları ve Melih Elen'i bindirerek kara sularımıza kadar takip ettiler. Bir fırsatını bulur bulmaz Gümüşlük karakolunu aradım ve jandarma gelip bizi aldı'' dedi. Gümüşlük jandarma yetkilileri de, Mehmet Elen ve diğer 9 Moritanyalı'nın balıkçı teknesine konarak, Türk karasularına gönderildiğini belirttiler. 
     Kaçakların, işlemlerinin tamamlanmasının ardından sınır dışı edileceği bildirildi. 
     
</TEXT>
</DOC>
