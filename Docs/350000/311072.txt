<DOC>
<DOCNO> 311072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonspo31.html </URL>
<DATE> 2005/01/31/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Formula 1'de BMW-Williams'ın koltuğunu Alman Nick Heidfeld kaptı 
</HEADLINE>
<TEXT>

     Otomobil sporlarında Formula 1'de BMW-Williams takımının sürücü koltuğunu Alman Nick Heidfeld kaptı. 
     Sezonun ilk yarışına az bir zaman kala markalar bir bir araçlarını tanıtmayı sürdürürlerken, BMW-Williams takımı, 2005 sezonunda yarışacak aracının tanıtımında Avustralyalı pilot Mark Webber ile birlikte yarışacak ikinci pilotunu açıkladı. 
     İspanya'nın Valencia kentinde yapılan tanıtımda konuşan Williams'ın patronu Frank Williams, ''Son dakikada karar verdik. Nick Heidfeld bizim ikinci pilotumuz olacak. Ancak Brezilyalı Antonio Pizzonia'yı da test sürücüsü yapmak istiyoruz'' dedi. 
     Pizzonia ile yoğun bir rekabet yaşayan Heidfeld, geçen sezon Jordan takımının pilotluğunu yapmıştı. 
     Alman pilot, adının açıklanmasının ardından yaptığı açıklamada, ''Bu işi gerçekten istemiştim. BMW-Williams Formula 1 takımında pilot olmak kariyerim açısından büyük bir şans'' dedi. 
     BMW-Williams takımının da pilotunu açıklamasıyla 10 takım arasından yalnızca geçen hafta Midland'ın satın aldığı Jordan'ın her 2 pilotu, Minardi ve Red Bull Racing'in ise birer pilotu belirlenmedi. 
     21 Ağustos'ta İstanbul ayağı yapılacak olan Formula 1 yarışları, 6 Mart'ta Avustralya'nın Melbourne kentinde başlayacak. 
     
</TEXT>
</DOC>
