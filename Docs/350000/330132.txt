<DOC>
<DOCNO> 330132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonsiy05.html </URL>
<DATE> 2005/04/04/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Patrik Bartholomeos Papa'nın cenazesine katılacak 
</HEADLINE>
<TEXT>

     İstanbul Fener Rum Patriği Bartholomeos, Katolik aleminin ruhani lideri Papa 2'inci Jean Paul'ün cenaze törenine katılacak. 
     İstanbul Rum Patrikliği, Katolik dünyasının ruhani lideri Papa 2'inci Jean Paul için bir taziye mesajı yayınladı. "Papa Hazretlerinin en büyük vizyonu, dünya barışı ve Hristiyanların birliğiydi" denilen açıklamada, Papa'nın seçildikten bir yıl sonra İstanbul'a gelerek dönemin İstanbul Patriği 1'inci Dimitros'u ziyaret ettiği ve Ortodoks-Katolik Teolojik Diyalogu için çalışmalar yaptığı hatırlatıldı. Açıklamada, Papa'nın 27 yıllık hizmet dönemi süresince barış ve adalet konusunda hassas çalışmalar yürüttüğü ifade edildi. 
     "Bu nedenlerden dolayı, vefatıyla oluşan boşluk yalnız Katolik Kilisesi için değil, tüm Hristiyanlık ve tüm insanlık için çok büyüktür" ifadesine yer verilen açıklamada, İstanbul Rum Patrikliği ve Patrik Bartholomeos'un, Katolik aleminin matemine katıldığı ve hem Papa için, hem de ona eş değer yeni bir Papa seçilmesi için dua ettiği bildirildi. 
     
</TEXT>
</DOC>
