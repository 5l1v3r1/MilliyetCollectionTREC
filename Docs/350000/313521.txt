<DOC>
<DOCNO> 313521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonspo11.html </URL>
<DATE> 2005/02/08/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Bulak Türkiye'de antrenörler egoist... 
</HEADLINE>
<TEXT>

     Denizlispor'un yayın organı ''Denizlispor Life'' dergisinin ilk sayısı yayınlanırken, meslektaşlarını kızdıracak açıklamalarda bulunan teknik direktör Giray Bulak, Türkiye'de antrenörlerin egoist olduğunu söyledi. 
     Denizlispor Life dergisinin tanıtımı dolayısıyla Denizli Polisevi'nde bir kokteyl verildi. Kokteyle Denizli Valisi Gazi Şimşek, Denizlispor Yönetim Kurulu Başkanı Zafer Katrancı, yöneticiler, futbolcular, teknik heyet, eşleri ve çok sayıda davetli katıldı. 
     Dergiyle ilgili davetlilere bilgi veren Denizlispor Yönetim Kurulu Üyesi Hasan Kıbrıslıoğlu, yönetimde oldukları 18 ay içinde kulübün yapılanması için çaba harcadıklarını belirtti. 
     Markalaşma konusunda adımlar attıklarını da kaydeden Kıbrıslıoğlu, Denizlispor ürünlerinin satıldığı 2 adet Denizlispor Store Mağazası açtıklarını, şimdi de buna Denizlispor Life dergisini ilave ettiklerini söyledi. 
     Denizli Valisi Gazi Şimşek de Denizlispor'un başarılı bir dönem geçirdiğini, bunu daha da ileriye götürecek atılımların yapılacağına inandığını söyledi. 
     Ayda bir yayınlanacak Denizlispor Life dergisi, 5 YTL'den satılacak. 
     
     BULAK'IN RÖPORTAJI 
     Öte yandan, Denizlispor Life dergisine açıklamalarda bulunan yeşil- siyahlı takımın teknik direktörü Giray Bulak, Denizli'de mutlu olduğunu, uzun yıllar çalışmayı istediğini, antrenörlük hayatında ailesini ilk kez çalıştığı bir kente getirdiğini söyledi. 
     Genç yeteneklerin önünü açmak istediğini vurgulayan Bulak, şöyle konuştu 
     ''Türkiye'de antrenörler işin kolayına kaçıyor. Ben 3-5 tane futbolcu istiyorum diyen antrenör çok. Yani egoistler. Antrenörler, egoistçe futbolcu istemektedir. Bu işin kolay tarafı. Bugün kulübün parası vardır, aldırırsınız. Ama nereye kadar Herkes kendini kurtarmak için çalışıyor. Hiç kimse futbolcu yetiştirip kulübüne destek olmayı istemiyor. Çünkü bu işin zor tarafı. Bencil davranan insanlar, çalıştıkları ortama zarar verir. Ben bulunduğum yere katkı sağlamak isteyenlerdenim. Birgün kulüpler teknik direktör seçimi yaparken, Giray Bulak farkı olduğu için seçecekler.'' Tarbzonlu olduğunu ve bu kente birgün döneceğini kaydeden Bulak, ''Trabzon'da yarım kalan bir işim var, onu tamamlayacağım. O yüzden birgün Trabzonspor'u çalıştıracağım. Ama bu benim için hiçbir zaman hedef değil. Tamamlanması gereken bir iş. İnsanların bundan kırılmaması gerekiyor'' dedi. 
     
</TEXT>
</DOC>
