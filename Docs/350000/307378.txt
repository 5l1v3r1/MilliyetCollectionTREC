<DOC>
<DOCNO> 307378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/spor/aspo.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurnaz Fener 
</HEADLINE>
<TEXT>


Yönetimin, borçlarını azaltmak için Anelka'yı mutlaka elden çıkarmayı planlayan Manchester City'nin bonservis ücretini 5-6 milyon Euro'ya düşürene kadar resmi teklif yapmayacağı öğrenildi 


Acele etmiyorlar 
SARI - Lacivertli kulüp, Manchester City'nin Fransız oyuncusu Anelka için müthiş bir taktiğin içine girdi. İngiliz takımının satış listesine koyduğu Anelka'ya talip olan ve 12 milyon Euro'luk bonservis fiyatını öğrenen Fenerbahçe yönetimi, hiçbir teklif vermedi. Buna rağmen ücreti 8 milyon Euro'ya kadar indirdiğini bildiren Manchester City'e yine yanıt vermeyen Sarı - Lacivertli yöneticiler, fiyatın daha da aşağıya çekilmesi için beklemeye geçti. Yönetimin, ara transfer süresinin 31 Ocak'ta bitmesi nedeniyle Anelka konusunda acele bir adım atmayı düşünmediği öğrenildi. 

Anlaştılar iddiası 
MANCHESTER City'nin, 2002'de 13 milyon Sterlin'e PSG'den aldığı Anelka'yı, borçlarının 62 milyon Sterlin'e 160 trilyon TL ulaşması nedeniyle elden çıkarmak zorunda olduğunu bilen Fenerbahçe'nin bonservis ücretini 5 - 6 milyon Euro olarak düşündüğü bildirildi. Bu arada Sarı - Lacivertli yönetimin, Fransız futbolcuyla her konuda anlaştığı da ifade edildi. Fenerbahçe ile sözlü anlaşma yapan Anelka'nın bavullarını toplayıp, İstanbul'a gitmek için hazır beklediği de ileri sürüldü. Sarı - Lacivertliler'in yıldız oyuncuya yıllık 4 milyon Euro vermeyi düşündüğü iddia edildi. 

Pierre kulüp arıyor 

Fenerbahçe'den alacaklarının ödenmesi karşılığı ayrılmaya sıcak bakan, Daum'dan ise "Takıma katılmanı beklersek zarar görürüz" mesajını alan Hooijdonk kolları sıvadı 
YUSUF KOBAL 

YENİ bir yabancı transferi halinde Pierre van Hooijdonk ile yollarını ayırmayı planlayan Fenerbahçe'ye Hollandalı oyuncunun yeşil ışık yaktığı öğrenildi. Alacaklarının ödenmesi halinde sözleşmesini karşılıklı feshetmeyi kabul eden Hooijdonk'un kendisine kulüp aradığı öğrenildi. Yönetimin ise Hollandalı oyuncunun kalmasından yana olduğu ve Daum'u ikna etmeye çalıştığı bildirildi. 
ALMAN hocanın, Hooijdonk'u gözden çıkarmasına rağmen İkinci Başkan Nihat Özdemir'in "Sorun yok. Kendisi düzeldikten sonra aramıza katılacak" açıklaması kafaları karıştırdı. Daum'un Hooijdonk ile bir görüşme yaptığı ve "İyileşmen çok zaman alır. Takıma katılmanı beklersek zarar görürüz. En kısa zamanda kesin kararını bildir, biz de yolumuza bakalım" dediği öğrenildi. 

Hakem Danimarkalı Nicolan Vollquartz 

SARI - Lacivertli takımın UEFA Kupası'nda Real Zaragoza ile İstanbul'da oynayacağı maçı Danimarkalı hakem Nicolan Vollquartz yönetecek. Teknik Direktör Daum, İspanyol ekibinin Real Madrid ile deplasmanda oynadığı hazırlık maçını izledikten sonra endişeye kapıldı. Zaragoza'nın 3-1'lik yenilgiye rağmen ortaya koyduğu başarılı futbol sonrası Alman hocanın, yakın çevresine, "Bu turun şakası yok. Birinci maçta iyi bir sonuç alamazsak işimiz zorlaşır. Çok farklı bir taktik uygulamalıyız" dediği öğrenildi. 

Anelka değil Anjelika 

FENERBAHÇE'NİN gündemine oturan Fransız yıldız Anelka, Sarı - Lacivertli taraftarların da merak konusu oldu. Yönetim bu konuda sessiz kalmayı tercih ederken dün İstanbul'da ilginç bir dedikodu trafiği yaşandı. Anelka'nın, Türkiye'ye geldiği haberini duyan Fenerbahçeli taraftarlar kulübü telefon yağmuruna tuttular. 
SAYISIZ telefon karşısında bunalan görevliler gün boyu böyle bir transferin olmadığını anlatmaya çalıştılar. İstanbul'da Anelka'nın izine rastlanmazken, Fenerbahçeli bir yönetici, olaya esprili bir yaklaşımda bulundu ve "Maalesef gelen Anelka değil, Anjelika'ydı. Evet, hocamız Daum'un eşi İstanbul'a geldi" ifadesini kullandı. 

Sakatlardan müjde 

ANTALYA kampında Hollanda'nın Heerenveen takımı ile oynanan son hazırlık maçında sakatlanan Tuncay Şanlı ile Fabiano'nun ciddi bir probleminin bulunmadığı açıklandı. İstanbul dönüşü kontrolden geçirilen iki futbolcunun hafta sonu Ankaragücü ile yapılacak kupa maçında forma giyebilecekleri belirtildi. 
SERHAT ve Kemal'in de iyi durumda oldukları ancak tedavilerine devam edildiği kaydedildi. Bu arada Fenerbahçe bir günlük iznin ardından bugün topbaşı yapacak. Samandıra Tesisleri'nde 17.00'de başlayacak antrenman öncesi Teknik Direktör Daum'un oyuncularıyla görüşeceği ve ikinci yarı ile ilgili uyarılarda bulunacağı öğrenildi. 


</TEXT>
</DOC>
