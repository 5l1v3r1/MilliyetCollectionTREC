<DOC>
<DOCNO> 322824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun46.html </URL>
<DATE> 2005/03/11/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Türk şirketi, Banda Açe'de yetimhane yaptıracak 
</HEADLINE>
<TEXT>

     Merkezi Hollanda'da bulunan Europa Türk Telecom şirketi ETT , Güneydoğu Asya felaketinden etkilenen Endonezya'nın Açe bölgesinde kimsesiz çocuklar için bir yetimhane yaptıracak. 
     ETT Yönetim Kurulu Başkanı Ali Yavuz, düzenlediği basın toplantısında, yaptırılacak yetimhanenin yalnızca barınmaya yönelik olmayacağını, burada çocukların uzun dönemde başta eğitim olmak üzere tüm maddi ve sosyal ihtiyaçlarının da karşılanacağını bildirdi. 
     Yetimhane için yerel yetkililerce 2 dönümlük arazi tahsisi yapıldığını ve arazi üzerinde zemin araştırmasının da tamamlandığını bildiren Ali Yavuz, yaklaşık bir ay sonra temelin atılacağını ve gelecek eylül ayında binanın tamamlanarak çocukların bakımının üstlenileceğini belirtti. 
     Ali Yavuz, ilk aşamada kimsesiz 100 dolayında çocuğun bakımının üstlenileceğini, uzun dönemde bu sayının artırılacağını belirtti. 
     Yavuz, planladıkları projenin yalnızca kendi şirketinin girişimi olarak görülmemesi gerektiğini, bunun gerçekleşmesinde Hollanda'daki Türk toplumundan da maddi katkı beklediklerini söyledi. 
     Ali Yavuz, yaptırılacak yetimhanenin Hollanda'da Türk toplumunun bu ülkede yıllarca kalıcılık gösterecek bir eseri niteliği taşıyacağını kaydetti. 
     Banda Açe bölgesinde şu anda en az 10 bin dolayında kimsesiz çocuk bulunduğunu anımsatan Yavuz, Türk toplumunun yetimhane için katkılarını açılan yardım hesabına para yatırarak yapabileceği gibi, abone sistemi dışında kullanılan cep telefonlarından özel bir numaranın aranmasıyla da yapabileceğini anlattı. 
     Yavuz, Hollanda'daki Türk kuruluş ve işverenlerle de görüşmelerde bulunduğunu ve yardıma olumlu yaklaşıldığını ifade etti. Ali Yavuz, yetimhanenin tam teşekküllü olarak hizmete girmesine kadar yapılacak masraf tutarının 400 bin avro dolayında olmasının tahmin edildiğini belirtti. 
     ETT, Marmara depreminden sonra da bölgede seyyar telefon istasyonları kurmuş ve 20 konut yaptırmıştı. 
     
</TEXT>
</DOC>
