<DOC>
<DOCNO> 326746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur11.html </URL>
<DATE> 2005/03/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yrd. Doç. Gündoğdu Marmara'da 7 büyüklüğünde deprem bekleniyor 
</HEADLINE>
<TEXT>

     DHA 

KOCAELİ'de düzenlenen deprem sempozyumuna katılan Yrd. Doç. Dr. Oğuz Gündoğdu, Marmara'da Richter ölçeğine göre 7.0 büyüklüğünde bir deprem beklendiğini, buna herkesin hızırlıklı olması gerektiğini söyledi. 
     17 Ağustos Marmara Depremi'nden çıkarılan derslerle depreme en hazırlıklı kentlerden biri olan Kocaeli'de düzenlenen "Deprem Sempozyumu Kocaeli 2005'' Kocaeli Grand Yükseliş Oteli Konferans Salonu'nda başladı. Üç gün sürecek sempozyum öncesi Sivil Savunma, İtfaiye ve AKUT ekipleri ile Kocaeli Üniversitesi öğrencilerinin görev yaptığı bir tatbikat düzenlendi. 
     Büyüklüğü 7.2 olarak varsayılan ve merkez üssü 17 Ağustos'taki gibi Gölcük olarak belirlenen deprem tatbikatına katılan ekipler kurtarma çalışması başlattı. Tatbikata katılan görevliler kendilerini rollerine iyice kaptırırken depremzede rolündeki öğrenciler çığlıklar atıp gözyaşı dökerek gerçek sahneleri aratmadı. 
     Grand Yükseliş Otel'de 3 gün sürecek olan sempozyuma, 9 ayrı meslek grubundan 56 farklı kurumda görev yapan 630 araştırmacı 324 çalışma ile katıldı. Sempozyuma 10 sivil toplum örgütü, 6 kurum, 35 sivil toplum kuruluşu destek verdi. 
     Sempozyuma katılan İstanbul Üniversitesi Jeofizik Bölümü Öğretim Üyesi Yrd. Doç. Dr. Oğuz Gündoğdu Marmara'da Richter ölçeğine göre 7.0 büyüklüğünde bir deprem beklendiğini söyledi. Yrd. Doç. Dr. Gündoğdu, "Elimize bu öngörüyü değiştirecek herhangi bir bilgi ulaşmadı. Değişeceğini de sanmıyoruz. 15- 20 yıl önce de söylüyorduk. Belki fayı bilmiyorduk. Marmara'nın böyle bir özelliğe sahip olduğu sismologlar tarafından bilinen bir şeydi. Olası depremi zararı azaltacak bir noktaya getirmemiz lazım. O konuda da pek iyi değiliz'' dedi. 
     
     TEKİRDAĞ FAYI KORKUTUYOR 

     Tekirdağ'da kırılacak faydan korkuttuklarını belirten Yrd. Doç. Dr. Gündoğdu şöyle devam etti "Bu fay Tekirdağ'dan Yeşilköy'e doğru ve Yeşilköy tarafından Tekirdağ'a gidebilir. Ayrıca ortadaki fayda da kırılma meydana gelebilir. 100 kilometre civarında bir fay var. Bu artık net. Celal Şengör'un dediği gibi tek fay kırılırsa depremin etkisi büyük olur. Adaların önü ise tamamen ayrı bir olay. Adaların önünde kırılacağı fikri yok. Elimizdeki bilgiler onun ayrı kırılacağı yönünde.'' Yerli ve yabancı birçok deprem bilimcinin de katıldığı sempozyumda 3 gün boyunca özellikle Marmara'daki deprem olasılığı tartışılacak ve buradan çıkacak sonuçlar bir sonuç bildirisi ile duyurulacak. 
     
</TEXT>
</DOC>
