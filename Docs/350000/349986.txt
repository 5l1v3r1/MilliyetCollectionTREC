<DOC>
<DOCNO> 349986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko29.html </URL>
<DATE> 2005/06/08/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Denizlili halıcılar, Turizm Bakanı Koç'a kırgın... 
</HEADLINE>
<TEXT>

     Denizli Ticaret Odası Başkanı Mehmet Yüksel, Denizli'de termal turizmin halıcılıkla geliştiğini, bu sektörün uluslararası arenadaki rekabete kurban edilmemesi gerektiğini söyledi. 
     Yüksel, düzenlediği basın toplantısında, Kültür ve Turizm Bakanı Atilla Koç'un bir gazetede yer alan ''turistlere tapon ve sıradan halıları Hereke halısı diye satan turizm katilleri Denizli bölgesinde'' açıklamasına yanıt verdi. 
     Koç'un sözlerinin Denizli'deki turizm sektörünü olumsuz yönde etkileyeceğini belirten Yüksel, ''Denizli turizminde halıcılık önemli bir sektör. Denizli'nin termal turizmi halıcılıkla gelişti. Kış aylarında 500 bin kişi bu nedenle Denizli'ye geliyor. Böylesine önemli bir sektör, uluslararası arenadaki rekabete kurban edilmemeli'' dedi. 
     Uluslararası alandaki rakiplerin Türkiye'nin önünü kesmek için çirkin oyunlar oynadığını vurgulayan Yüksel, ''Bir şikayet olduğunda, hazırlanan ekspertiz raporu Türkiye'den giden halılar için farklı, başka ülke için farklı düzenlenir. Türkiye'den giden halının fiyatı düşük gösterilirken, bir başka ülkeden giden aynı halının fiyatı 2-3 kat fazladır'' diye konuştu. 
     Denizli'nin ayrık otlar varsa onları kendi içinde temizleyeceğini kaydeden Yüksel, şöyle devam etti 
     ''Denizli turistik halı sektöründe yüzde 50 paya sahip. Yılda 70 bin halı satılıyor. Bunun anlamı bu kadar kişiyle yüz yüze görüşülüyor demektir. Bazı eksiklikler, kişinin burada beğendiğiyle gönderilen arasında farklılık olabilir. Ama bunlar münferittir. Şikayet sayısı 15-16'dır. 70 binde ortaya çıkan bu rakam abartılmamalı. Zaten şikayetlerin çoğu da giderilmiştir.'' Şikayetler üzerine valilik, DTO, Kültür ve Turizm Müdürlüğü ile halı sektörünün temsilcilerinin katıldığı bir toplantı yapıldığını bildiren Yüksel, belediyelere ''halı satış mağazası açacaklara DTO belgesi olmadan açma ruhsatı vermeyin'' diye yazı gönderdiklerini ifade etti. 
     Yüksel, Yunanistan'ın Gümülcine Başkonsolosu Ümit Yardım'ın DTO'yu telefonla arayıp haberin yarattığı olumsuzluğu dile getirdiğini ve ''bunu ortadan kaldıracak girişimleri başlatın'' uyarısında bulunduğunu sözlerine ekledi. 
     Koç'un sözleriyle ilgili dava açılıp açılmayacağı sorusunu da yanıtlayan Yüksel, ''Sayın Bakan'ın Denizli'ye gelmesi, halıcılarla bir toplantı yapması ve daha sonra kamuoyuna açıklamada bulunması problemi çözecektir'' dedi. 
     
</TEXT>
</DOC>
