<DOC>
<DOCNO> 303607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun13.html </URL>
<DATE> 2005/01/05/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Çin'in nüfusu açıklandı 
</HEADLINE>
<TEXT>

     PEKİN DHA 

      ÇİN Ulusal İstatistik Bürosu, dünyanın en kalabalık ülkesi Çin'in nüfusunun 1 milyar 300 milyona ulaştığını açıkladı. Bu rakama Tayvan, Makau ve Hong Kong dahil değil. 
     Son 30 yıldan bu yana Çin hükümetinin nüfus artış oranını etkili bir şekilde kontrol altına almasıyla Çin nüfusunun artış oranı azalmaya başlamıştı. Çin'de doğum oranı 1990 yılındaki binde 21.06'dan 2003 yılında binde 12.41'e kadar düştü. Orandaki düşüşe rağmen Çin'in bu nüfusla hala bir çok sorunla karşı karşıya olduğu da bildirildi. Aşırı nüfus özellikle doğal kaynakların paylaşımı ve istihdam konusunda Çin'i zorluyor. Çin nüfusunun yılda ortalama 10 milyon kişi artması ve 2030'lu yılların ortalarında nüfusun 1 milyar 460 milyona ulaşması bekleniyor. Yapılan açıklamada, nüfus planlaması sayesinde Çin'in nüfusunun 1 milyar 300 milyona ulaşmasının 4 yıl süreyle ertelenebildiği de bildirildi. 
     
     2'NCİ ÇOCUK İÇİN HER YOL 'MÜBAH' 
     Çin'deki nüfus artışı 'her aileye tek çocuk' politikası sayesinde azaltılabildi, ancak bu politika birçok sorunu da beraberinde getirdi. Bu politikayı göz ardı ederek ikinci çocuklarını dünyaya getiren zengin aileler, 2'nci çocuklarını resmileştirebilmek için hemen her yolu deniyor. Çin'de çok az çocuğun kardeşi var, ancak özel durumlarda devlet ailelere ikinci çocuğu yapma izni veriyor. 
     ERKEK ÇOCUK TALEBİ CİNSEL DENGEYİ BOZACAK Çin'deki diğer bir sorun ise erkek çocuğa olan düşkünlük. Bu daha çok kırsal bölgelere özgü, fakat kentlerde de kırsaldan gelen bu gelenek korunuyor. Ebeveynler, hamileliğinin ilk döneminde bebeklerinin cinsiyetini kontrol ettirerek kürtaj yaptırabiliyorlar. Bu nedenle Çin'de bebeklerin cinsiyetinin kontrolü yasaklandı, ancak yine de bunun önüne geçmek zor ve Çin'de erkek doğum oranı hızla artıyor. 
     Çinli yetkililer, bu kötü gidişatın durdurulamaması durumunda 2050'li yıllarda dünyada ve dolayısıyla Çin'de kadın-erkek dengesinin bozulacağı ve cinsel problemlerin ortaya çıkacağına dikkat çekmişti. Çin bu durumu engelleyebilmek için geçen aylarda bir yasa çıkarmış ve özellikle kırsal bölgelerde tek kız çocuğu olan ailelere 2'nci bir çocuk dünyaya getirme hakkı tanımıştı. 
     Daha önce Portekiz yönetimi altında bulunan ve artık Çin'e geçen Makau Özel İdari Bölgesi'nin nüfusu 454 bin 300 kişi. Daha önce İngiltere yönetimi altında bulunan ve Çin'e geçen Hong Kong Özel İdar Bölgesi'nin nüfusu ise 6 milyon 810 bin. Tayvan Özel İdar Bölgesi'nin nüfusu da 22 milyon 450. 
     
</TEXT>
</DOC>
