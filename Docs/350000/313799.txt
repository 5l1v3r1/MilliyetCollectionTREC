<DOC>
<DOCNO> 313799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko22.html </URL>
<DATE> 2005/02/09/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
MB Yıl sonu enflasyon hedefi açısından bir risk görülmüyor 
</HEADLINE>
<TEXT>

     Merkez Bankası, bekleyişlerdeki iyileşmenin yarattığı olumlu ortamın, ''bütçe disiplini ve yapısal reform sürecinde'' daha fazla yavaşlamaya yol açmaması, aksine kazanımları kalıcı hale getirmek yönünde atılacak adımların hızlandırılmasının büyük önem kazandığını bildirdi. 
     Merkez Bankası'ndan yapılan açıklamada, Ocak Ayı Enflasyonu ve Görünümü'' değerlendirildi. 
     '' Bütçe disiplini ve yapısal reform sürecindeki yavaşlamanın ne kadar süreceği önemlidir. Bu sürenin uzaması, yılsonu enflasyon hedefi açısından olumlu bir gelişme olmayacaktır'' denilen açıklamada, ancak bu aşamada Merkez Bankası'nın, yıl sonu enflasyon hedefi açısından şimdilik bir risk görmediği vurgulandı. Açıklamada, şu görüşlere yer verildi 
     ''Ancak açıktır ki bu adımların ne zaman atılacağı da, Merkez Bankası'nın kontrolü altında ve yetki alanı içinde değildir. Bu yönde alınacak her mesafe, geçici belirsizliklerin neden olduğu daha ihtiyatlı olma gereksinimini ortadan kaldırarak, önümüzdeki dönemde kısa vadeli faizlerin kademeli olarak aşağıya inme olasılığını artıracaktır.'' Açıklamada, Merkez Bankası'nın para politikası kararlarını gelecek dönem enflasyonuna göre, bir diğer deyişle, enflasyondaki düşüş sürecinin devamına ve bu sürecin ne şiddetle olacağına ilişkin öngörülerine dayanarak verdiği hatırlatıldı. 
     
     İVME KAYBETME RİSKİ 

     Enflasyondaki düşüş sürecinin devam etmesinin başlıca ön koşullarının ise ''mali disiplin ve yapısal reformların sürekliliği'' olduğunun, bir kez daha altı çizilmesi gereken bir husus olduğu ifade edilen açıklamada, şöyle denildi 
     ''Yukarıdaki değerlendirmeler ışığında, mali disiplin ve yapısal reformlar kanadına ağırlık verilen ve üç yıllık Katılım Öncesi Ekonomik Program'da detayları açıklanan politikaların kararlılıkla sürdürüleceği temel varsayımı altında, ana eğilim enflasyondaki düşüş sürecinin devamı şeklinde olacaktır. 
     Ancak bütçe disiplininin sağlanması ve yapısal reform sürecinde atılması gereken adımlar konularında, geçici olsa da yavaşlanması halinde, bu ana eğilimden sapma beklenmese bile, enflasyondaki düşüş sürecinin ivme kaybetmesi olasılık dahilindedir.'' Açıklamada bu nedenle, son dönemde ileriye yönelik bekleyişlerdeki iyileşmenin yarattığı olumlu ortamın, bütçe disiplini ve yapısal reform sürecinde daha fazla yavaşlamaya yol açmaması, aksine, kazanımları kalıcı hale getirmek yönünde atılacak adımların hızlandırılmasının büyük önem kazandığı belirtildi. 
     Açıklamada, bütçe disiplini ve yapısal reform sürecindeki yavaşlamanın ne kadar süreceğinin hiç şüphesiz önemli olduğu vurgulanırken, bu sürenin uzamasının, yıl sonu enflasyon hedefi açısından olumlu bir gelişme olmayağı belirtildi. Açıklamada, devamla şöyle denildi 
     ''Bu aşamada Merkez Bankası, yıl sonu enflasyon hedefi açısından, söz konusu nedenle şimdilik bir risk görmemektedir. Ancak açıktır ki bu adımların ne zaman atılacağı da, Merkez Bankası'nın kontrolü altında ve yetki alanı içinde değildir. 
     Bu yönde alınacak her mesafe, geçici belirsizliklerin neden olduğu daha ihtiyatlı olma gereksinimini ortadan kaldırarak, önümüzdeki dönemde kısa vadeli faizlerin kademeli olarak aşağıya inme olasılığını artıracaktır.'' 

     
</TEXT>
</DOC>
