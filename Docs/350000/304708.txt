<DOC>
<DOCNO> 304708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sontur05.html </URL>
<DATE> 2005/01/08/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Mortgage 2005'in ikinci yarısında 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, mortgage uzun vadeli kredilerle konut sahibi olma sisteminin, Türkiye'de bu yılın ikinci yarısında hayata geçirilmesini düşündüklerini bildirdi. 
     Türkiye Bankalar Birliği TBB yönetim kurulu toplantısına katılan Şener, toplantının ardından gazetecilerin sorularını yanıtladı. 
     Toplantının verimli ve faydalı geçtiğini vurgulayan Şener, Finansal Hizmetler Kanun Taslağı'nın gözden geçirildiğini ve ayrıca sektörle ilgili değişik konularda görüş alışverişinde bulunduklarını bildirdi. 
     Şener, bu yöndeki diyalogları hem İstanbul'da, hem de Ankara'da devam ettireceklerini söyledi. 
     
     "Mortgage konusunda TBB'nin de görüşü alınacak" 

     Şener, SPK'nın mortgage ile ilgili olarak hazırladığı taslak metni TBB Yönetim Kurulu Başkanı Ersin Özince'ye göndereceklerini ve üzerinde yapacakları değerlendirmenin ardından TBB'nin de görüşünü alacaklarını ifade etti. 
     
     "Mortgage 2005'in ikinci yarısında hayata geçecek" 

     Söz konusu metni diğer bazı kuruluşlara da göndereceklerini belirten Şener, ''bu arada kendi uzmanlarımızla Başbakanlıkta çalışmaları devam ettireceğiz. Eksiksiz, mükemmel bir metin oluşturmayı düşünüyoruz. Sistemin 2005'in ikinci yarısında hayata geçirilmesini düşünüyoruz'' dedi. 
     
     Dar gelirli 'mortgage'i bekliyor 

     ABD ve Avrupa'da halkın büyük bölümünü ev sahibi yapan 'mortgage' sistemi Türkiye'de özellikle dar gelirli kesimin ev sahibi olma hayalini gerçekleştirecek. 
     Mortgage sisteminin kabul edilmesi durumunda ev almak isteyene bankalar ipotek karşılığı 30 yıla varan vadelerle kredi verecek. Böylece kira öder gibi taksitlerle ev sahibi olunabilecek. 
     Mortgage sisteminde yapılacak aylık ödemeler, aylık gelirin yüzde 20-30'unu geçmeyecek. Kredi miktarı ise konut değerinin yüzde 70'i kadar olacak. 

     
</TEXT>
</DOC>
