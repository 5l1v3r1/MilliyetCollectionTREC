<DOC>
<DOCNO> 349461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sontur29.html </URL>
<DATE> 2005/06/06/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Eski Bakan Sönmez'e 2 yıl hapis cezası .. 
</HEADLINE>
<TEXT>

     İskenderun İthal Kömür Santralı ihalesinin usulsüz olarak ikinci en ucuz teklifi sunan konsorsiyuma verildiği iddiasıyla açılan davada, eski TEAŞ Yönetim Kurulu üyesi ve eski Devlet Bakanı Birsel Sönmez ile eski TEAŞ Genel Müdürü Muzaffer Selvi’nin de aralarında bulunduğu 8 kişi, 2’şer yıl hapis cezasına çarptırıldı. 
     Ankara 5. Ağır Ceza Mahkemesi’nde görülen davanın bugünkü duruşmasına, sanık avukatları ile müdahil avukatları katıldı. 
     Duruşmada, sanık avukatlarına son sözleri soruldu. 
     Muzaffer Selvi’nin avukatı Emre İncula, görevi kötüye kullanma suçundan sanıklar hakkında soruşturma izni alınmadan dava açıldığını savunarak, bu nedenle davanın reddine karar verilmesini istedi. 
     İncula, müvekkiline isnat edilen suçun unsurlarının oluşmadığı öne sürerek, eski savunmalarını tekrarladı ve beraat isteminde bulundu. 
     Diğer sanık avukatları da eski savunmalarını tekrarladıklarını belirterek, beraat kararı verilmesi istedi. 
     Başkan Necdet Yaman, duruşmaya verilen kısa bir aradan sonra kararı açıkladı. 
     Mahkeme Heyeti, ihale hükümlerine aykırı olarak İskenderun İthal Kömür Santralı bağlantı hattının yapımı için düzenlenen açıklama tutanağında imzaları bulunan eski TEAŞ Genel Müdürü Muzaffer Selvi, yardımcısı Ünal Peker, eski TEAŞ Yönetim Kurulu Üyesi ve Devlet eski Bakanı Birsel Sönmez, dönemin bakanlık bürokratları Timuçin Tümer, Nedim Seçkin Ülgen, Yılmaz Soysal, Emin Bilen ve Saba Soytekin’i, 5237 sayılı Türk Ceza Kanunu’nun "görevi kötüye kullanma" suçunu düzenleyen 257 1. maddesi uyarınca 2’şer yıl hapis cezasına çarptırdı. 
     Mahkeme, bu kişilerin 2’şer yıl kamu hizmetlerinden yasaklanmasına da karar verdi. 
     Heyet, hakkında "görevi kötüye kullanma" suçundan dava açılan AK Parti Siirt Milletvekili Öner Gülyeşil ile ilgili yargılamayı, yasama dokunulmazlığı nedeniyle durdurdu. 
     Sanıkların, "cürüm işlemek için teşekkül oluşturma" suçundan beraatine karar veren Mahkeme Heyeti, bazı sanıklar yönünden "ihaleye fesat karıştırma" suçundan açılan davanın da ’zamanaşımı" nedeniyle düşürülmesini kararlaştırdı. 
     
     İDDİANAME 
     "Beyaz Enerji" soruşturmasını başlatan kapatılan Ankara DGM Cumhuriyet Başsavcılığı, Türk Ceza Kanunu’nun TCK 313. maddesinde değişiklik yapılmasının ardından, İskenderun İthal Kömür Santralı ihalesiyle ilgili dosyayı Ankara Cumhuriyet Başsavcılığı’na göndermişti. 
     Ankara Cumhuriyet Başsavcılığı’nın hazırladığı iddianamede, ihalede, 20 yıllık süreç için enerji satış fiyatı ve diğer konularda en ucuz teklifi Intergen Enka Exxon, ikinci en ucuz teklifi ise Siemens Steag konsorsiyumunun verdiği ifade edilerek, TEAŞ Yönetim Kurulu’nun, 3 Ekim 1997’de monopole yol açmamak, rekabetin önünü açmak ve riski yaymak gerekçeleriyle, ihalenin, en ucuz teklife inmeleri halinde Siemens Steag konsorsiyumuna verilmesi yönünde oy birliğiyle karar aldığı ifade ediliyordu. 
     İhalenin ikinci olan Siemens Steag’a verilmesi kararının gerçeğe uygun olmadığı öne sürülen iddianamede, 11 kişi hakkında 1 yıl ile 8 yıl arasında değişen ağır hapis cezaları talep ediliyordu. 
     
</TEXT>
</DOC>
