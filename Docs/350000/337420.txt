<DOC>
<DOCNO> 337420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy32.html </URL>
<DATE> 2005/04/27/ </DATE>
<TIME> 19.47 </TIME>
<AUTHOR>  </AUTHOR>
<HEADLINE>
YÖK Başkanı Anayasa Mahkemesi Başkanı ile aynı fikirde... 
</HEADLINE>
<TEXT>

     Yüksek Öğretim Kurulu YÖK Başkanı Prof. Dr. Erdoğan Teziç, ''Anayasa Mahkemesi Başkanı Bumin, başörtüsü konusundaki kutsal gerçeği dile getirdi'' dedi. 
     Üniversitelerin sıkıntılarını yerinde görmek ve ihtiyaçları belirlemek için Van'dan sonra Kars'a gelen Teziç, gazetecilere yaptığı açıklamada, Anayasa Mahkemesi Başkanı Mustafa Bumin'in başörtüsüyle ilgili yaptığı açıklamaları değerlendirdi. 
     Başörtüsü konusundaki açıklamalarının Anayasa Mahkemesi Başkanı Bumin'in şahsi görüşü olmadığını belirten Teziç, şunları söyledi 
     ''Bumin'in, türban konusunda yaptığı konuşması, mahkeme kararlarıyla tespit edilmiş hususlardır. Yazılı konuşma metnine bakıldığında, mahkemelerin kararlarının tarihleri, sayılarını görerek konuştuğu anlaşılmaktadır. Bumin, başörtüsü konusundaki kutsal gerçeği dile getirdi. Onun için bu bir hatırlatmaydı. Ben öyle değerlendirmek isterim.'' ''Bumin'in türban konusundaki gerçekleri dile getirmesinden dolayı niye eleştirildiğini anlamakta güçlük çekiyorum'' diyen Teziç, başörtüsüyle ilgili konunun hukuki anlamda çözümlenmiş bir konu olduğunu, Danıştay'ın, Anayasa Mahkemesi'nin ve Avrupa İnsan Hakları Mahkemesi'nin kararları dayanağında da kamusal alanda simge haline gelmiş giysi biçimlerinin kullanılamayacağının belirtildiğini ifade etti. 
     Teziç, başörtüsünün, gerginlik konusu yapılmaması gerektiğini belirterek, şöyle devam etti 
     ''Bu konuyu tartışmaktan çok tekrar tekrar düşünmekte isabet var. Tepki göstermeden önce üzerinde düşünce üretmek, nedenini sorgulamak belki daha doğru olur. Türban gerginlik konusu yapılmamalı. Bağlayan kuralları da varsa, ona da uyacağız. Hukuk devleti de budur.'' Teziç daha sonra, Kafkas Üniversitesi Necdet Leloğlu Konferans Salonu'da öğretim üyeleri ve öğrencilerle biraraya geldi. 
     
</TEXT>
</DOC>
