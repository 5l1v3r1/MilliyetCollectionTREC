<DOC>
<DOCNO> 346475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sontur10.html </URL>
<DATE> 2005/05/27/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Çaldığı parayla aldığı otomobilin arkasına firari’ yazdırdı 
</HEADLINE>
<TEXT>

     Bülent CİVANOĞLU DHA 

      MUŞ'ta çalıştığı otobüs firmasından çaldığı 49 bin Euro ile Bursa'ya kaçan ve çalıntı para ile satın aldığı otomobilin arkasına Firari’ yazdıran 20 yaşındaki Cihan Çakır, 16 gün sonra kendini Alman vatandaşı olarak tanıtan sivil polise ev satmaya kalkınca yakalandı. 
     Muş'ta faaliyet gösteren Yeşil Muş Ovası Otobüs firmasının Otogar'daki yazıhanesinde çalışan Cihan Çakır, 10 Mayıs'ta, şirket kasasında bulunan bond tipi çantanın dikişlerini keserek içindeki 49 bin Euro'yu alıp kaçtı. Paranın çalındığını farkeden ve ortadan kaybolan çalışanları Cihan Çakır'dan şüphelenen şirket ortakları Sebahattin Balcı ve Feyzullah Özkan, durumu Muş polisine bildirdi. Soruşturma başlatan polis, Çakır'ın Bursa'da yakınlarının bulunması nedeniyle, buraya gidebileceği ihtimali üzerine Bursa polisine bilgi verdi. Cihan Çakır'ın fotoğrafını temin eden Bursa polisi, 16 gün boyunca izini sürdüğü zanlının çalıntı para ile bir otomobil ve Teferrüç Mahallesi'nde ise bir ev satın aldığını belirledi. Aldığı otomobilin arka camına Firari’ ve Ay yüzlüm’ yazdıran Çakır'ın, evini satmaya çalıştığını belirleyen sokak timleri harekete çekti. 
     Kendini Alman vatandaşı Hans’ olarak tanıtan bir sivil polis, alıcı gibi davranarak Cihan Çakır'la evi için pazarlık yaptı. Bursa'ya kaçtıktan sonra 45 bin YTL'ye satın aldığı evi sivil polise satmaya karar veren Çakır, hırsızlık masası ekiplerinin baskını sonucu kısa sürede yakalandı. 16 gün boyunca polisten kaçan Çakır'ın çalıntı parayla aldığı 16 Z 9613 plakalı otomobiline de polis tarafından el konuldu. 
     Sorgulanmak üzere Emniyet Müdürlüğü'ne getirilen Cihan Çakır, hırsızlık’ suçundan adliyeye çıkartılacak. 
     
</TEXT>
</DOC>
