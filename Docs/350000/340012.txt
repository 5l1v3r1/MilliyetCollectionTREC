<DOC>
<DOCNO> 340012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/guncel/axgun02.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İki savcıya disiplin cezası 
</HEADLINE>
<TEXT>


"Kelebek operasyonu" sırasında Sedat Peker'e yakın kişilerle ilişkide oldukları saptanan Yalçınkaya'ya "kınama", Çalışkan'a da "yer değiştirme" cezası verildi 

ANKARA Milliyet 

Hakimler ve Savcılar Yüksek Kurulu HSYK , organize suç örgütü lideri Sedat Peker ve adamlarıyla yakın ilişkileri ortaya çıkan eski Yargıtay Genel Sekreter Yardımcısı Ercan Yalçınkaya'ya "kınama", eski Balıkesir Cumhuriyet Savcısı Suat Çalışkan'a da "yer değiştirme" cezası verdi. Adalet Bakanlığı Teftiş Kurulu, İstanbul Kaçakçılık ve Organize Suçlarla Mücadele Şubesi'nin Sedat Peker ve grubuna yönelik gerçekleştirdiği "Kelebek operasyonu" sırasında, Peker'e yakın kişilerle ilişki içinde oldukları saptanan Çalışkan ve Yalçınkaya hakkındaki soruşturma raporunu tamamladı. 
HSYK, daha önce geçici olarak Malatya Savcılığı'na atanan Çalışkan'a, Peker ve adamlarına "Balıkesir'in Balya ilçesine bağlı Bengiler köyündeki Yakın Kömür İşletmeleri ihalesini almak için yardım ettiği" gerekçesiyle "yer değiştirme" cezası verdi. 
Yargıtay Genel Sekreter Yardımcılığı'ndan Kazan Savcılığı'na atanan Yalçınkaya'ya da Peker'in yakın adamları arasında yer alan Bayram Varis Küçük'le görüşerek, bazı konularda yardım istediği ve bu kişilere "bulunduğumuz mevzileri kaybetmemeliyiz" dediği gerekçesiyle "kınama" cezası verildi. 

Hem Çakıcı, hem Peker 

Kamuoyu, Yalçınkaya'nın ismini Yargıtay Başkanı Eraslan Özkaya'nın, MİT'çi Kaşif Kozinoğlu'na organize suç örgütü lideri Alaattin Çakıcı dosyası konusunda bilgi verdiğinin açığa çıkmasıyla duydu. Adalet Bakanlığı, Yalçınkaya hakkında soruşturma başlattı. Yalçınkaya hakkında "yargıya nüfuz etmek" ve "haksız mal edinmek" suçlarından dava açıldı. Yalçınkaya, Ankara 8. Ağır Ceza Mahkemesi'nde yargılanacak. 


</TEXT>
</DOC>
