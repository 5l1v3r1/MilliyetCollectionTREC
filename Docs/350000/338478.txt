<DOC>
<DOCNO> 338478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonspo34.html </URL>
<DATE> 2005/04/30/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Fenerbahçeli futbolcular şampiyonluk için daha erken olduğu söyledi... 
</HEADLINE>
<TEXT>

     Birinci Süper Futbol Ligi'nde Trabzonspor engelini 2-1'lik skorla geçen Fenerbahçe'de futbolcular, maç sonrasında hem Türkiye Ligi, hem de Türkiye Kupası'nı kazanmak istediklerini belirttiler. 
     Fenerbahçeli futbolcu Selçuk, Trabzonspor galibiyeti sonrası tüm takımın tek tek tribünleri selamlaması ve galibiyet sevincini taraftarıyla paylaşmasının, ''Şampiyonluk turu'' olarak değerlendirilmesi konusunda, ''Şampiyonluk turu için daha erken. Önümüzde daha 4 hafta var. Trabzonspor'u saf dışı bıraktık diyebiliriz. Golü erken bulduk ve oyun kontrolümüzde tuttuk, ancak Fatih abi inanılmaz bir gol attı. Ancak sonuçta biz galip geldik. Beşiktaş maçında da çok iyi oynayıp mağlup olmuştuk, ama bugün dengeli bir futbolla kazandık'' diye konuştu. 
     Selçuk, hem lig şampiyon olmak, hem de Türkiye Kupası'nı kazanmak istediklerini de belirterek, ''Galatasaray ile iki kulvarda da final gibi iki maçımız var. Çıkıp kazanmak istiyoruz. Biz iki kupayı da alacağımızdan eminiz. Üzerimizde hiçbir baskı yok'' dedi. 
     Sarı-lacivertli oyuncu Deniz ise kaburgasında çatlak olmasına karşın maç öncesi iğne olarak sahadaki yerini aldığını kaydederek, ''Tüm hafta ağrılarım vardı. İğne vurduk ve lokal olarak uyuşturduk. Tabii maç da iyi geçip kazanınca ağrı filan kalmadı. Biz çok iyi oynuyoruz. Zaten Beşiktaş maçını da şanssızlığımızdan kaybetmiştik'' şeklinde konuştu. 
     Trabzonspor'u alınlarının teriyle yendiklerini belirten Serkan da, ''Fatih, son bölümde kaçırdığı pozisyonda golü bulsaydı, bu kadar rahat olamayacaktık. Hedeflerimize tek tek ulaşıp iki kupayı da getireceğiz'' derken, her iki takımın da iyi mücadele ettiğini belirten Tuncay ise ''Kazanmak önemliydi ve biz de bugün onu başardık. Kaptan olarak sahada olmam da gurur verici'' ifadesini kullandı. 
     Cezalı olması nedeniyle takımdaki yerini alamayan Ümit Özat, arkadaşlarını elde ettikleri galibiyetten dolayı kutlarken, ''Tribünde olmak çok zor, arkadaşlarımı kutluyorum'' diye konuştu. 
     Bu arada, Trabzonsporlu oyuncular stadı normal çıkış kapısından terk etmeyince, basın mensupları da görüntü alma ve röportaj yapma fırsatı bulamadı. 
     Karşılaşmanın hakemi Cem Papila ise stattan ayrılırken, gazetecilerin ısrarlı soruları üzerine, karşılaşmada verdiği kararlar üzerine açıklama yapmayacağını söylerken, bir gazetecinin, ''Maçta hata yaptığınızı düşünüyor musunuz '' sorusunaysa ''Hayır düşünmüyorum'' yanıtını verdi. 
     
</TEXT>
</DOC>
