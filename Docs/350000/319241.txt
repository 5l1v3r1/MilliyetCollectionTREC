<DOC>
<DOCNO> 319241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/soneko06.html </URL>
<DATE> 2005/02/28/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Borsa enflasyon verilerini bekliyor... 
</HEADLINE>
<TEXT>

     Borsa'da, bu hafta açıklanacak Şubat ayı enflasyon verileri, yatırımcıların gündemindeki en önemli konulardan birini oluşturacak. 
     Gedik Yatırım'ın haftalık değerlendirmesinde,alternatif piyasalarda, Hazine'nin önemli sayılabilecek ilk itfasının Mart ayı sonuna doğru olacağından bu haftanın gündeminde, Perşembe günü açıklanacak enflasyon verisinin yer aldığı ifade edildi. Değerlendirmede, "Siyasi platformda özellikle öğrenci affı konusunda Hükümet ile Cumhurbaşkanlığı arasında yaşanabilecek bir gerginliğin piyasaları biraz rahatsız etmesi mümkündür" denildi. 
     Bu hafta piyasalardaki hareketlerde ağırlıklı olarak yurt dışı piyasalar kaynaklı gelişmelerin etkili olmasının beklendiği kaydedilerek, "Geçen hafta hükümet kanadından IMF ile yeni stand-by imzalanmasına yönelik olarak gelen açıklamalar sonrasında yeniden olumlu yönde bekleme moduna geçen piyasalarda 2-3 haftalık dönemde IMF beklentileri ikinci planda kalacak, bu süre zarfında yapısal düzenlemeler konusunda adım atılmaması piyasalardaki volatiliteyi yeniden yükseltecektir" denildi. 
     
</TEXT>
</DOC>
