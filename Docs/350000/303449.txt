<DOC>
<DOCNO> 303449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur05.html </URL>
<DATE> 2005/01/04/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
1 kişiyi 8 gün alıkoyan 2 kişi tutuklandı... 
</HEADLINE>
<TEXT>

     İzmir'in Buca İlçesi'nde 1 kişiyi silah tehdidiyle 8 gün alıkoydukları ve otomobilini gasp ettikleri ileri sürülen 2 kişi tutuklandı. 
     Alınan bilgiye göre, polise başvuran Deniz Balkır, 2 kişi tarafından kaçırıldığını iddia etti. Balkır, ifadesinde, zanlıların tabanca ile kendisini bir eve götürerek kilitlediklerini, 8 gün alıkoyduklarını, bu sırada otomobilini de gasp ettiklerini, bırakılmasının ardından polise geldiğini söyledi. 
     Balkır'ın şikayeti üzerine operasyon başlatan polis, olayın failleri oldukları ileri sürülün Fuat Ballı ve Seyat Ballı'yı, üzerlerinde 1 tabanca ile yakaladı. 
     Sorgularının ardından İzmir Adliyesi'ne sevk edilen Fuat ve Seyat Ballı, tutuklanarak cezaevine konuldu. 
     
     DÖVEREK CEP TELEFONU ALDILAR 
     Buca İlçe Emniyet Amirliği'ne başvuran Bilal Arslan, 116. Sokak'da yürüdüğü sırada yolunu kesen 2 kişinin, kendisini yumruklayarak cep telefonunu gasp ettiklerini ileri sürdü. 
     Arslan'ın verdiği eşkal üzerine arama başlatan polis, olayın failleri oldukları gerekçesiyle Kemal Kaya G. ve Kadir K'yı yakaladı. 
     Zanlıların, telefonu gasp edilen Arslan tarafından da teşhis edildiği bildirildi. 
     Bornova İlçesi'nde ise Ahmet Abal, yolda yürüdüğü sırada 2 kişinin yolunu keserek, bıçak tehdidiyle 10 YTL parası ile otobüslere binmek için kullandığı ''kentkart''ını gasp ettiğini bildirdi. 
     Abal'ın şikayetinin ardından çevrede başlatılan aramada, olayın failleri oldukları gerekçesiyle S.O. 18 ve E.K. 17 yakalanarak gözaltına alındı. 
     
</TEXT>
</DOC>
