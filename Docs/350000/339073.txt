<DOC>
<DOCNO> 339073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/siyaset/siy06.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'TCK düzelmezse AİHM doğal yargı katı olur' 
</HEADLINE>
<TEXT>


'Basın özgürlüğünü kısıtlayan maddeler değiştirilmezse Türkiye tazminat öder' diyen Erinç, milletvekillerinden de destek istedi 

BURCUM DEVREZ İstanbul 


İstanbul milletvekilleriyle bir araya gelen Türkiye Gazeteciler Cemiyeti TGC Başkanı Orhan Erinç, "Yeni Türk Ceza Kanunu'nda TCK değişmesini istediğimiz çok sayıda madde olmasına karşılık, 6 madde belirlendi. Endişelerimiz sürüyor" dedi. 
TGC Başkanı Erinç ve Türkiye Gazeteciler Sendikası TGS Genel Başkanı Ercan İpekçi, yürürlüğe girmesi 1 Haziran 2005 tarihine ertelenen yeni TCK ile ilgili görüş alışverişinde bulunmak üzere İstanbul milletvekilleri ile dün TGC Lokali'nde bir araya geldi. Erinç, "Umuyoruz ki TCK, Türkiye'yi tazminata mahk m eden uygulamalara yol açacak yapılanmadan arındırılır. Bu olmadığı sürece korkuyoruz ki AİHM, Türkiye'nin doğal yargı katları arasında yer alacaktır. Bu aynı zamanda Türkiye'nin AB'ye girme çabalarını engelleyecek görüntü yaratacaktır" diye konuştu. 
Erinç, şöyle devam etti "İstanbul milletvekillerini davet etmekteki amaçlarımızdan birisi de, görüşlerimize katıldıkları durumda, lütfen önerge vererek katkı sağlamaya çalışsınlar." 

'Mahcup olurlar' 
AKP Genel Başkan Yardımcısı Hayati Yazıcı ise, "Meslek örgütleri ve üniversitelerden katkı istendi. Kim ne katkı verdi, incelersek birileri mahcup olur. Değişiklik çalışması yapıldı. Yargıtay görüşü bekleniyor. Gelirse bu hafta değişiklik teklifi Meclis'e sunulacak" şeklinde konuştu. 
CHP'li milletvekilleri adına konuşan Nurettin Sözen de, "Anayasa Mahkemesi'ni bile kapatmaktan söz eden bir anlayışın, yasa çıkarılmasına egemen olmamasını istiyoruz" dedi. 


</TEXT>
</DOC>
