<DOC>
<DOCNO> 305181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonspo31.html </URL>
<DATE> 2005/01/10/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Tuncay Herhangi bir kulüpten bana transfer teklifi gelmedi... 
</HEADLINE>
<TEXT>

     Fenerbahçe'nin milli futbolcusu Tuncay Şanlı, takım olarak devre arası kampında iyi çalıştıklarını ve teknik direktör Daum'un istediklerini sahaya yansıttıklarını söyledi. 
     Tuncay, kamp yaptıkları Arcadia Oteli'nde düzenlediği basın toplantısında, tatilden sonra antrenmanların dozunun artmasının normal olduğunu belirterek, ''Çünkü bizi ikinci yarıda zorlu maçlar bekliyor. Bu nedenle sıkı çalışmalıyız. Burada ortam ve çalışma koşullarımız çok iyi'' diye konuştu. 
     
     TARAFTARA ÇAĞRI 
     İstedikleri oyunu sahaya yansıtmaları halinde ikinci yarıda sorun yaşayacaklarını sanmadığını ifade eden Tuncay, taraftarlara da bir mesaj vererek, ''İkinci yarıda taraftarımızı yanımızda görmek bizim için çok önemli. İkinci yarıda stadı dolduracaklarına inanıyorum'' dedi. 
     ''Eğer biz iyi futbol oynarsak, daha coşkulu ve atak oynarsak, seyircimiz stadı dolduracaktır'' diyen Tuncay, taraftarın kötü oynandığında tepki gösterdiklerinin hatırlatılması üzerine, ''Beklentilerin bilincindeyiz. Bazen istediğimizi sahaya yansıtamayınca tepki gösteriliyor. Ama biz hep söylüyoruz, genç bir takımız ve arkadaşlarımız bundan etkileniyor. Ancak ikinci yarıda her şeyin daha iyi olacağına ve taraftarımızın her zamanki gibi yanımızda olacaklarına inanıyorum'' şeklinde konuştu. 
     
     ''DAUM VE MENAJERİMLE SORUNUM YOK'' 
     Tuncay, basın mensuplarının, teknik direktör Daum'un zaman zaman menajeri Erdinç Şehit için açıklamalarda bulunduğunu belirtmeleri üzerine, ''Bu konular 2004 yılında kaldı. Artık yeni bir yıldayız. Benim hocam ve menajerimle sorunum yok'' dedi. 
     İyi oynadığı bazı maçların ardından, düşüş yaşadığının belirtilip, bunun nedeninin sorulmasına da Tuncay, ''Belirli bir yaşa ve düzeye gelmiş bir oyuncuyum. Bir maçtan sonra şımarmam diye bir şey yok. İyi maçtan sonra şımardı demeleri beni etkilemiyor. Bu yorumlara katılmıyorum'' diye yanıt verdi. 
     
     ''BANA GELEN TEKLİF YOK'' 
     Milli futbolcu, bugüne dek ne kendisine ne de menajerine herhangi bir kulüpten transfer teklifi gelmediğini söyledi. 
     Fenerbahçe'nin mukaveleli futbolcusu olduğunu anlatan Tuncay, ''Benim mukavelem devam ediyor. Beni isteyen kulüp varsa önce başkanıma gidecek. Burada ben mutluyum. Yönetim nasıl düşünür bilemem, ama bana gelen teklif yok'' dedi. 
     Devre arası Fenerbahçe'nin transfer yapması gerekip gerekmediği sorusuna ise Tuncay, ''Transfer gerekiyorsa, hocamız ve yönetim buna karar verir. İlk yarıda da zorlu maçlar vardı, ama bu kadro onun altından kalktı. Ama bu konuda kararı verecek olan yönetim ve Daum'dur'' diyerek sözlerini tamamladı. 
     
</TEXT>
</DOC>
