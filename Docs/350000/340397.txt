<DOC>
<DOCNO> 340397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/yasam/ayas.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'O adamı görmek istemiyorum' 
</HEADLINE>
<TEXT>


Babası, "annesini öldürmek" suçundan yargılanan Z.C., tanık olarak mahkemeye çağrıldı. Ancak Z.C., "O adam" dediği babası dışarı çıkmadan içeri giremedi 

BURAK BİLGE İstanbul 

Esenler'de, kendisinden habersiz bayramlık elbise aldığı gerekçesiyle tartıştığı 9 yıllık eşi Zümrüt C.'yi 26 öldürdüğü iddiasıyla yargılanan Mesut C.'nin 29 kızı Z.C. de mahkemeye gelip babasının aleyhinde ifade verdi. Bakırköy 4. Ağır Ceza Mahkemesi'nde görülen duruşmaya tutuklu sanık Mesut C. katıldı. Öldürülen Zümrüt C.'nin annesi ve babasının da hazır bulunduğu duruşmaya olay anında evde olan Z.C. tanık olarak çağrıldı. 

'Bizi hep döverdi' 
Ancak 7 yaşındaki Z.C. salona girmek istemedi. Çikolata verilerek sakinleştirilmeye çalışılan küçük kız, babasının yüzünü görmek istemediği için duruşma salonuna girmeyeceğini söyledi. Bunun üzerine müebbet hapis istemiyle yargılanan Mesut C. başka bir odaya alındı. Z.C. duruşmada, "O adam" diye bahsettiği babasının sürekli annesini, kendisini ve 5 yaşındaki kardeşini dövdüğünü anlattı. Z.C. ifadesinde şunları söyledi 

Kabul etmişti 
"Gece tuvaletim geldiği için uyandım. Anneme seslendim. Yatak odasından o adam çıktı. Kapıyı yarım açarak, 'Ne söyleyeceksen söyle, annen gelemiyor' dedi. Odama dönüp yattım. Sabah anneannemin çığlıklarıyla uyandım. Dayım, annemi odadan kucaklayarak çıkardı. Annemin gözleri kapalıydı." Polisteki ifadesinde suçlamaları kabul ettiği belirtilen Mesut C., ruh sağlığının yerinde olmadığını öne sürerek, hastane raporu gelmeden savunma yapmayacağını söyledi. 


</TEXT>
</DOC>
