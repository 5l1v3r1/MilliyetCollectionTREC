<DOC>
<DOCNO> 310065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonyas19.html </URL>
<DATE> 2005/01/27/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Beytüllahim'in 'küçük milad'ı... 
</HEADLINE>
<TEXT>

     İtalya'da düzenlenen Çocuk Şarkıları Festivali'nde ''Beytüllahim'de bir Yıldız'' şarkısıyla birinci olan 10 yaşındaki Milad Fatullah, Beytüllahim ve Filistin'in yeni yıldızı olma yolunda hızla ilerliyor. 
     Beytüllahim'in Beyt Jala yöresindeki evinde A.A muhabiriyle görüşen Milad Fatullah, ''Şarkı söylemeyi seviyorum. Amacım, büyünce şarkıcı olmak'' derken, okul ve şarkıdan kalan zamanlarında da futbol oynadığını belirtti. 
     Milad Fatullah, İtalya'da 16 Kasımda düzenlenen yarışmayı kazandıktan sonra, CD ve kasetleri, Beytüllahim ve diğer Filistin kentlerindeki müzik marketlerinde satılmaya başladı. Filistin'de yayımlanan dergiler, Filistin televizyonu kendisiyle röportajlar yaptı, bir anda tanınır hale geldi. Milad ise yarışmada birinci gelmesinin pek bir şey değiştirmediğini söyledi. 
     Milad'ın annesi 35 yaşındaki İman ise oğlunun başarısından çok gururlandıklarını ve çok mutlu olduklarını belirterek, Milad'ın şarkıcı olma niyetine 'inşallah' sözüyle karşılık verdi. 
     İman, oğlunu ''Her şeye çok meraklı...'' diye tanımladı. Milad'ın, 16, 15 ve 14 yaşlarında, 2'si kız 3 kardeşi daha var. Annesi, ''Büyük kızım da şarkı söylüyor ama Milad öyle değil... O kararlı ve ne istediğini bilen bir çocuk. Şımarmadı, karakterinde bir şey değişmedi'' dedi. 
     Anne İman küçük Milad'ın yarışmaya katılmasına okulunun karar verdiğini, kasetlerini İtalya'ya gönderdiklerini ve gelen cevabın olumlu olduğunu belirtti. 
     Beytüllahimli Milad Fatullah, kazandığı madalyayı da gösterdi ve barış ve sükunete duyulan özlemi dile getiren şarkısından bir bölümü, yarışmada olduğu gibi İtalyanca seslendirdi 
     ''Kentimin üzerinde bir yıldız. 
     Işıkları gökyüzünü aydınlatıyor. 
     Barış benim sevgili kentime... Barış Filistin'e... 
     Barış seni sonsuza dek seveceğim. 
     Barış yakında sana döneceğim''. 
     
</TEXT>
</DOC>
