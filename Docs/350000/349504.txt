<DOC>
<DOCNO> 349504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonyas24.html </URL>
<DATE> 2005/06/06/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Sokağı bırakıp, başarıyı yakaladılar... 
</HEADLINE>
<TEXT>

     Kadıköy Yeldeğirmeni Çocuk ve Gençlik Merkezi'ndeki çeşitli kurslara katılarak başarılı olan gençler, törenle sertifikalarını alacak. Bu mutluluğu paylaşan misafirleri, klasik bir törenden farklı olarak, gençlerin hazırladığı eğlenceli sürprizler de bekliyor... 

MİLLİYET İNTERNET 

Sosyal Hizmetler ve Çocuk Esirgeme Kurumu bünyesinde çalışmalarını yürüten Çocuk ve Gençlik Merkezleri'nde şu günlerde tatlı bir telaş hakim. Son yıllarda başta büyük şehirlerde olmak üzere, sosyal tehlikelerle karşı karşıya olan, sokakta yaşayan - çalıştırılan çocuk ve gençlerin rehabilitasyonlarını sağlamayı amaçlayan Gençlik Merkezleri, şimdi bu çalışmalarının meyvelerini topluyor. 
     Bu heyecanı yaşayan kurumlardan biri de Kadıköy Yeldeğirmeni Çocuk ve Gençlik Merkezi. 
     Merkez bünyesindeki okuma - yazma, bilgisayar, el sanatları ve ev ekonomisi programlarında başarılı olan gençler, 9 Haziran Perşembe günü düzenlenecek törenle sertifikalarını alacaklar. 
     1 yıl boyunca sürdürdükleri çalışmalarının sonunda, başarı belgelerini almaya hak kazanan öğrenciler, törene kadar çalışmalarının son rötuşlarını tamamlamaya, eksik noktalarını kapatmaya çalışıyorlar. 
     Merkez'deki yetkililer, öğrencilerin telaşını şu cümlelerle özetliyor "Kimi okumasını biraz daha hızlandırmaya çalışırken, bir diğeri yaptığı ahşap kutunun cilasını atıyor. Başarıyı gerçekten hak etmek istiyorlar" 

Tören sertifikaların verilmesinin ardından Merkez çatısı altındaki çocukların hazırladığı sürprizlerle sürecek. Ziyaretçileri ayrıca minik bir de sergi bekliyor olacak. Takı atölyesinde 1 yıl boyunca öğrenciler tarafından üretilen takılar, misafirlerin beğenisine sunulacak. 

Tarih 09 Haziran 2005 Perşembe 
Saat 13 30 
Yer Kadıköy Belediyesi Zübeyde Hanım Evlendirme Dairesi Kokteyl Salonu 
Bilgi Yeldeğirmeni Çocuk ve Gençlik Merkezi 0 216 330 39 18 - 0 216 336 97 32 
     
</TEXT>
</DOC>
