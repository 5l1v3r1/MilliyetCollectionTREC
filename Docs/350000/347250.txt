<DOC>
<DOCNO> 347250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sontur07.html </URL>
<DATE> 2005/05/30/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Plajdan elbiseleri çalındı, mayo ve şortla kaldılar 
</HEADLINE>
<TEXT>

     Soner KOCAER DHA 

      HAFTA sonu tatilini geçirmek üzere Ankara ve Konya'dan Antalya'ya gelen iki kişi Konyaaltı Plajı'nda denize girerken yol kenarına parkettikleri araçları soyuldu. Pantolonları bile çalınan iki kişi mayo ve şortla kaldı. 
     Ankaralı Celalettin Kandemir 06 UB 983 plakalı minibüsüyle, Konyalı Abdurrahman Çini ise 42 LS 898 plakalı otomobiliyle hafta sonu tatilini fırsat bilip Antalya'ya geldi. 
     Celalettin Kandemir Konyaaltı 7 nolu plaja, Abdurrahman Çini ise 6 nolu plaja giderek denize girdi. Yüzdükten sonra yol kenarına parkettiklerin araçlarının kapısını açık bulan Kandemir ve Çini büyük şaşkınlık yaşadı. 
     Kapıları açan hırsızlar, cep telefonlarını, içinde para, kimlik kartı ve kredi kartlarının bulunduğu cüzdanların yanı sıra iki tatilcinin pantolonları dahil tüm eşyalarını çaldı. Olay yerine gelen polis ekipleri, soyulan minibüs ve otomobilde inceleme yaptı. Olay Yeri İnceleme ekibi, araçlarda parmak izleri alırken, hırsızların belirlenmesi ve yakalanması için çalışma başlatıldı. 
     Mayo ve şortla ortada kalan iki tatilci, polis merkezinde ifade verip hırsızların yakalanmasını istedi. Kandemir ve Çini, karakoldan ailelerini arayarak durumu bildirdi ve dönmek için para istedi. Havale edilen parayla bir mağazadan elbise alan Kandemir ve Çini, Antalya'dan ayrıldı. 
     
</TEXT>
</DOC>
