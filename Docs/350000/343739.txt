<DOC>
<DOCNO> 343739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonspo32.html </URL>
<DATE> 2005/05/18/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Venus Williams, İstanbul turunda... 
</HEADLINE>
<TEXT>

     WTA 2005 İstanbul Cup Tenis Turnuvası için İstanbul’da bulunan ABD’li ünlü tenisçi Venus Williams, kent gezisini sürdürdü. 
     Turnuvada bugün maçı olmayan başarılı tenisçi, Sultanahmet Meydanı’nı gezerek, Sultanahmet Camii önünde basın mensuplarına poz verdi, ardından Topkapı Sarayı’na geçti. Topkapı Sarayı’nda yaklaşık 1.5 saat kalan ve rehberlerden ayrıntılı bilgi alan Williams, Boğaziçi 
     ve Haliç görünümünü ilgiyle izledi. 
     Gezisi sırasında turistlerin de büyük ilgisini çeken Williams, kendisiyle fotoğraf çektirmek ve imza almak isteyenleri kırmadı. 
     Venus Williams, gezisinin son bölümünde ise Nuruosmaniye’de bulunan mağazaları gezerek alışveriş yaptı. 
     
     "KARDEŞİME ÇOK ŞEY ANLATACAĞIM" 
     İstanbul’a ilk kez gelmesi nedeniyle tarihi yerleri özellikle görmek istediğini ifade eden yıldız raket, kardeşi Serena’ya anlatacak çok şeyi olduğunu söyledi. 
     Williams, "Kızkardeşime İstanbul’un inanılmaz olduğunu anlatacağım. İstanbul’a turist olarak yeniden gelmek istiyorum" derken, Türk insanı için "İnanılmaz sıcakkanlı ve hep gülen insanlar" nitelemesini yaptı. 
     
</TEXT>
</DOC>
