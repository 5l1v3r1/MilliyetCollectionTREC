<DOC>
<DOCNO> 302436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sonspo13.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz Çetin Kayserispor'da... 
</HEADLINE>
<TEXT>

     İkinci Futbol Ligi A Kategorisi takımlarından Kayserispor, teknik direktör Oğuz Çetin ile sözleşme imzaladı. 
     Kayseri'ye gelen Oğuz Çetin'i, havaalanında kulüp yöneticileri ve taraftarlar çiçeklerle karşıladı. 
     Taraftarların yoğun ilgisi nedeniyle zor anlar yaşayan Çetin, uzun süre omuzlarda taşındı. 
     Buradan Karpuzatan'daki kulüp tesislerine giden Oğuz Çetin, Kayserispor ile opsiyonlu olarak sezon sonuna dek sözleşme imzaladı. 
     Kulüp başkanı Recep Mamur, yaptığı açıklamada, 30 kişiden oluşan kadrolarının revize edileceğini ve yeni transferler yapacaklarını söyledi. 
     Transfer konusunda teknik direktör Oğuz Çetin'in yetkili olduğunu belirten Mamur, ''İstanbulsporlu Haluk Antalya kampına katılacak. Ayrıca Galatasaray, İstanbulspor ve Diyarbakırspor'da da forma giyen Saffet Akyüz ile görüşüyoruz. Transfer konusunda insiyatif hocamızda. Onun isteği doğrultusunda kadromuzu güçlendireceğiz. Bir hedefimiz var. Bu hedefe ulaşmak için Kayseri'ye, yönetimimize yakışan neyse gerekeni yapacağız'' dedi. 
     Oğuz Çetin de Kayserispor'un grubunda ilk 3'e girerek gelecek yıl Birinci Süper Lig'de yerini alacağını kaydetti. 
     ''Kayseri'ye, Recep Mamur'a ve kendimize inandığımız için buradayız'' diyen Çetin, şöyle devam etti 
     ''Başarının buradan geçmediğini biliyoruz. Bunun için şehrin, taraftarların buna inanması ve basının yanımızda olması bizim için önemli. Ben ve arkadaşlarım başarılı olacağımıza inanıyoruz. Kayserispor'un Birinci Süper Lig'de yer alması için her türlü çalışmayı yapacağız. Ben inanıyorum ki sezon sonunda da hedefimize ulaşacağız.'' Oğuz Çetin'in yardımcılıklarına da Kazım Konak ve Şenol Ustaömer getirildi. 
     
</TEXT>
</DOC>
