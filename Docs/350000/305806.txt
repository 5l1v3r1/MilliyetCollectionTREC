<DOC>
<DOCNO> 305806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy15.html </URL>
<DATE> 2005/01/12/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Tan Irak makamlarına bir takım sorumluluklar düşüyor 
</HEADLINE>
<TEXT>

     Dışişleri Bakanlığı Sözcüsü Namık Tan, Türkiye ile Irak arasındaki adli yardımlaşma ve suçluların iadesi anlaşmasının yürürlükte olduğunu belirterek, bu çerçevede Irak makamlarına birtakım sorumluluklar düştüğünü söyledi. 
     Tan, haftalık basın toplantısında bir soru üzerine, terör örgütü PKK KONGRA-GEL'in Irak'ın kuzeyinden bertarafına ilişkin yapılan üçlü güvenlik toplantısının ardından okunan ortak açıklamanın, toplantıya katılan üç ülkenin üzerinde uzlaşmaya vardığı bir metin olduğuna dikkat çekerek, metnin ortak bir yaklaşım sergilediğini kaydetti. 
     Toplantı sonrasında ikili temaslarda da bulunulduğunu belirten Tan, Türkiye ile Irak arasında 1989'da imzalanan ve 1995'te yürürlüğe giren suçluların iadesi anlaşmasının yürürlükte olduğunu, anlaşmanın bölgede yasadışı faaliyetlere katılmış kişilerin iadesi konusunda iki ülke arasındaki hukuki zemini oluşturduğunu kaydetti. Tan, ''Bu çerçevede Irak makamlarına birtakım sorumluluklar düşmektedir'' diye konuştu. 
     Sözcü Tan, iki ülke arasındaki bu anlaşmanın yürürlükte olduğunu ifade ederek, iki tarafın da anlaşma yükümlülüklerinin uygulanması ve bu çerçevede gereken önlemlerin alınması yönünde mutabakatlarını dün açıkladıklarını belirtti. 
     
     ABD'DEN HERHANGİ BİR TALEP YOK 
     Tan, ABD Merkez Kuvvetler Komutanı Orgeneral John Abizaid'in İncirlik üssünün kullanımına ilişkin dün yaptığı açıklamaların hatırlatılması üzerine, İncirlik'teki 10. tanker üssünün tamamiyle bir Türk tesisi olduğunu ve Türk Silahlı Kuvvetleri'ne ait olduğunu söyledi. 
     Tan, şunları kaydetti 
     ''10. tanker üssünde bulunan ABD unsurlarının, 1951'de imzalanan ve Türkiye'nin 1954'te taraf olduğu Kuzey Atlantik Anlaşması'na taraf devletler arasında kuvvetlerin statüsüne dair sözleşme, Türkiye ile ABD arasında Kuzey Atlantik Anlaşması'nın ikinci ve üçüncü maddeleri çerçevesinde 1980'de imzalanan savunma ve ekonomik işbirliği anlaşması çerçevesinde konuşlandırılmış olup, söz konusu faaliyetler bu anlaşmalara uygun olarak sürdürülmektedir. 
     BM Güvenlik Konseyi'nin Irak'ta barış ve güvenliğin tesisi konusunda uluslararası topluma yaptığı çağrılara ilişkin, ilgili kararları çerçevesinde Bakanlar Kurulu'nca 23 Haziran 2003 tarihli ve bir yıl süreli uzatılan kararname çerçevesinde Genelkurmay Başkanlığı tarafından belirlenen üs, liman ve tesislerimizin dost ve müttefik ülkelerce kullanılmasına izin verilmektedir. ABD'nin de İncirlik üssündeki imkanlardan yararlanmaya ilişkin olabilecek taleplerinin bu hukuki zemin çerçevesinde değerlendirildiği tabiidir.'' Tan, bu hukuki zemin çerçevesinde ABD'nin bir talebinin olup olmadığının sorulması üzerine de herhangi bir talebin olmadığını kaydetti. 
     
</TEXT>
</DOC>
