<DOC>
<DOCNO> 331733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/soneko02.html </URL>
<DATE> 2005/04/09/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Otomobilde üç aylık üretim 100 bini aştı 
</HEADLINE>
<TEXT>

     Türkiye'nin ihracat ve sanayi üretiminin lokomotif sektörü olmaya başlayan otomotiv sektöründeki üretim artışı sürüyor. Sektör, 100 binden fazla otomobil ürettiği bu yılın ilk üç ayında, ticari araç üretimini de yüzde 30 büyüterek 96.6 bine kadar çıkardı. Otomobil ve hafif ticari araç satışları ise bir önceki aya göre martta yüzde 69.7 artış kaydetti. 
     Otomotiv Sanayi Derneği'nin OSD verilerine göre, martta otomobil üretimi geçen yılın aynı ayına göre yüzde 9 artarak 42 bin 188'le son sekiz ayın en yüksek noktasına ulaştı. 
     Otomobil fabrikaları şimdiye kadar aylık bazda en yüksek üretimi 45 binle geçen yıl haziran ayında gerçekleştirmiş, temmuzda da 43 binin üzerinde üretim yapmıştı. 
     Bu yılın ocak-mart dönemindeki toplam üretim ise geçen yılın aynı dönemine göre yüzde 4 oranında artarak 103 bin 50'ye kadar çıktı. Geçen yıl aynı dönemde 99 bin 67 otomobil 
     üretilmişti. 
     Martta toplam ticari araç üretimi ise yüzde 17 artarak 36 bin 435'e kadar yükselirken, üç aylık toplam üretim ise yüzde 30 büyüdü ve 96 bin 605 olarak gerçekleşti. 
     Ticari araçlar kapsamında martta büyük kamyon üretimi yüzde 9 artarak 2 bin 605'e, kamyonet üretimi yüzde 19 büyümeyle 29 bin 614'e, minibüs üretimi yüzde 62 artarak 2 bin 264'e yükselirken, küçük kamyon üretimi yüzde 8'lik azalmayla 
     615'e, midibüs üretimi yüzde 56 azalarak 488'e ve otobüs 
     üretimi yüzde 5 azalarak 489'a geriledi. 
     Yılın ilk üç ayında ise yüzde 26 büyüyen büyük kamyon üretimi 6 bin 619'u bulurken, yüzde 35'lik bir artış yaşanan kamyonet üretimi ise 79 bin 556'ya kadar çıktı. Minibüs üretimi ise bu dönemde yüzde 30'luk büyümeyle 6 bin 612 olarak gerçekleşti. Ocak mart döneminde küçük kamyon üretimi yüzde 3, midibüs üretimi yüzde 49, otobüs üretimi ise yüzde 13 azaldı. 
     Traktör fabrikalarının mart ayı üretimi ise yüzde 19 azalarak 3 bin 156'ya geriledi. Ocak-mart dönemi kamyon üretimi de 8 bin 26'da kaldı. 
     Sektörün, toplam otomobil, ticari araçlar ve traktör üretimi ise martta 81 bin 779'a kadar çıktı. Mart ayı üretimi toplam 73 bin 863 adetlik üretim yapılan 2004 yılının aynı ayına göre yüzde 11 oranında artış kaydetti. 
     Sektörün ocak-mart dönemindeki toplam üretimi ise yüzde 13'lük büyümeyle 207 bin 681'e kadar ulaştı. Geçen yıl bu 
     dönemde üretim 183 bin 218 olmuştu. 
     
     KAPASİTE KULLANIMLARI 
     Bu arada otomobil fabrikaları martta yüzde 64, ocak-mart döneminde ise ortalama yüzde 'lük kapasite kullanımıyla üretim yaptı. Türkiye'deki fabrikaların ayda 65 bin, üç ayda ise 196 binden fazla üretim yapabilme kapasitesi bulunuyor. 
     Martta kapasite kullanımı kamyonda yüzde 67, otobüste yüzde 87, minibüste yüzde 43, midibüste yüzde 36, traktörde ise yüzde 63 olarak gerçekleşirken, kamyonette yüzde 176 ile kapasitenin oldukça üzerine çıkıldı. Ocak-Mart döneminde ise kamyon üreticileri yüzde 57, kamyonet üreticileri yüzde 158, minibüs üreticileri yüzde 36, midibüs üreticileri yüzde 30 ve traktör üreticileri ise yüzde 54 kapasiteyle üretim yaptı. 
     
     SATIŞLAR ARTIYOR 
     Bu arada, Otomotiv Distribütörleri Derneği'nin ODD 
     verilerine göre de mart ayında otomobil satışları 38 bin 129, ticari araç satışları ise 22 bin 578 olarak gerçekleşti. Böylece martta 60 bin 707'ye çıkan hafif araç satışları şubat ayına göre yüzde 69.7 artış gösterdi. ODD verilerine göre bu yıl şubatta 21 bin 12'si otomobil, 14 bin 754'ü ticari araç olmak üzere toplam 35 bin 766 hafif araç satışı yapılmıştı. Ocak ayında ise 11 bin 595 adet binek oto, 9 bin 152 adet ise ticari araç olmak üzere toplam 20 bin 747 ticari araç satışı gerçekleştirilmişti. Yılın ilk üç ayında toplam hafif araç pazarı 117 bin 220 adet olarak gerçekleşti. 
     
</TEXT>
</DOC>
