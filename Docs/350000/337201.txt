<DOC>
<DOCNO> 337201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/guncel/gun03.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Villası 3. kez yıkıldı 
</HEADLINE>
<TEXT>


Elmalı Barajı su toplama havzasındaki 10 villa Jandarma eşliğinde yıkıldı. Yıkılanlar arasında eski ANAP Milletvekili Şadan Tuzcu'nun villası da var 

GÖKHAN KARAKAŞ İstanbul 

İstanbul'un önemli su kaynaklarından biri olan Elmalı Barajı su toplama havzasındaki bazıları yüzme havuzlu 10 villa, dün geniş önlemleri arasında yıkıldı. Bölgede bulunan eski ANAP İstanbul Milletvekili Şadan Tuzcu'nun villası 3. kez yıkılmış oldu. 
Yaklaşık 500 jandarmanın güvenlik önlemi aldığı yıkım, önceki gün akşam saatlerinde başladı. Hava karardıktan sonra çalışmalara ara verilirken, jandarma ekipleri geceyi arazide geçirdi. Sabah erken saatlerde tekrar başlayan çalışmalarda, İSKİ'nin güvenlik görevlileri ve eğitimli köpekler de hazır bulundu. 
İlk Tuzcu'nun villası yıkıldı. İş makineleriyle yerle bir edilen villadaki eşyaların boşaltıldığı belirtildi. Tuzcu'nun villası ilk olarak 18 Eylül 1996'da kısmen yıkılmış, ancak kısa süre sonra onarılmıştı. İSKİ, 1998'de 18 villayla birlikte Tuzcu'nun villasını 2. kez yıkmış, villanın yıkılan kısımları tekrar onarılmıştı. 

Depreme dayanıklı bina 
Bir villada hafif bir direnişle karşılaşan yıkım ekipleri, elektrik ve suları kesilerek boşaltılan binaları kısa sürede tek tek yıktı. Çatıya çıkan 2 vatandaş, kısa sürede ikna edildi ve evlerinden çıkmaları sağlandı. Deprem tehlikesi nedeniyle inşaat kalitesinin yüksek tutulduğu villaların yıkımı bu yüzden uzun sürdü. 
İSKİ yetkilileri, arazinin baraj havzasında bulunduğu ve 2B kapsamında orman alanı olduğunu belirterek, "Bu arazinin tapusu dahi yok" dedi. 


</TEXT>
</DOC>
