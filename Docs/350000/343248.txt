<DOC>
<DOCNO> 343248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun16.html </URL>
<DATE> 2005/05/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Terör alarmı Sivil uçak, Stuttgart havaalanına indirildi 
</HEADLINE>
<TEXT>

     Almanya’nın güneyinde, Polonya’nın Wroclaw kentinden kalkan küçük bir sivil uçak, Alman Hava Kuvvetleri’ne bağlı 2 savaş uçağı tarafından Stuttgart havaalanına inmeye zorlandı. 
     Hava Kuvvetleri Komutanlığı’nın bir sözcüsü, sivil uçağın telsizinin bozuk olması ve navigasyon aletinin çalışmaması nedeniyle temasa geçilemediğini ve uçağın F-4 "Phantom" tipi 2 savaş uçağı eşliğinde Stuttgart havaalanına inmeye zorlandığını bildirdi. 
     Pilotun ilk ifadesinin alınmasından sonra terör şüphesinin ortadan kalktığını belirten sözcü, buna rağmen soruşturmanın sürdürüldüğünü kaydetti. Uçakta, kötü hava şartları altında Stuttgart’a gitmeye çalışan bir Alman pilotla eşinin bulunduğu bildirildi. 
     Pilotların, uçuş sırasında el işaretleriyle anlaştığı belirtildi. 
     
     ARJANTİN’DE UÇAK DÜŞTÜ 

     Öte yandan, Arjantin’in güneyinde bulunan Andlarda, içinde 9 kişi bulunan bir Şili uçağının düştüğü bildirildi. 
     Polis yetkilileri, Şilili Don Carlos firmasına ait uçağın, Perito Moreno bölgesine 130 kilometre uzaklıktaki karlı dağlık araziye düştüğünü belirtti. 
     Aynı kaynaklar, uçağın enkazının yerinin tespit edildiğini, arama-kurtarma çalışmalarının başlatıldığını, henüz hiçbir kazazedeye ulaşılamadığını kaydettiler. 
     
</TEXT>
</DOC>
