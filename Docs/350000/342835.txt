<DOC>
<DOCNO> 342835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/ekonomi/eko02.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro, dolar karşısında bu hafta rövanşı alabilir 
</HEADLINE>
<TEXT>


ABD'de bu hafta açıklanacak enflasyon rakamları bir süredir dolar lehine hareketlenen paritede yönü tersine çevirebilir. Bu da içeride YTL'nin dolar karşısında değer kazanmasına neden olabilir 

SONGÜL HATISARU Finans atölyesi 

ABD'de geçen hafta beklentilerden de iyi gelen verilerin tümü doları pozitif yönde etkiledi. Önce mart ayı dış ticaret verisi dolara destek çıktı. Mart ayında 55 milyar dolarla beklentilerin 7 milyar dolar altında kalan ABD dış ticaret açığı uluslararası piyasalarda soğuk duş etkisi yarattı. Veri euro dolar paritesindeki seyrin arkasındaki dinamiğinde sorgulanmasına yol açtı. 
Geçen yıl sonunda 1.36 seviyesine kadar yükselen euro - dolar paritesinde euro lehine gelişen seyirde temel belirleyici nokta ABD ekonomisinde yaşanan devasa dış ticaret ve cari açık sorunuydu. Ancak mart ayı için beklentiler 61.1 milyar dolar düzeyinde iken dış ticaret rakamının 55 milyar dolar civarında gerçekleşmesi, ABD'de doların değer kaybetmesine gösterilen en büyük yapısal sorun olan dış ticaret açığının yavaş yavaş daralmaya başladığını ortaya çıkardı. Bunun üzerine dolar uluslararası piyasalarda euro karşısında yükselişe geçti. Keza 175 bin olarak beklenen istihdam datasının 274 bin olarak açıklanması da dolara alım gelmesine neden oldu. 
Ardından yine geçen hafta cuma günü açıklanan perakende satışlarında beklentilerin 0.60 puan üstünde 1.40 seviyesinde gerçekleştiği görüldü. 
Dolayısıyla bir süredir ifade ettiğimiz gibi ABD'de stagflasyon olabileceği saçmalığına da son nokta koyulmuş oldu. 

Global oyuncular dolar aldı 
Son iki veride ABD ekonomisinde yatırımcıların ABD'de faizlerin ölçülü bir hızla artırılacağı yönündeki öngörülerini kuvvetlendirdi. Global oyuncuların geçen haftaki verileri bu şekilde okumalarının ardından dolara gelen talep bu para birimine euro kaşısında bir haftada yüzde 3 değer kazandırdı. 
Dolar euro karşısında 1.30'lu seviyeden 1.2610 seviyesine kadar yükseldi. 
Önümüzdeki günlerde ABD ekonomisine ilişkin başka olumlu veriler de gelirse, FED'in bir sonraki toplantısında faizleri 25 baz puan yerine 50 baz puan artıracağı beklentisi güçlenebilir. 50 baz puanlık bir artırım olması durumunda içinde Türkiye'nin de bulunduğu gelişmekte olan piyasalarda temmuz ayının başında ciddi bir satış baskısı oluşabilir. 

İçeride sınırlı yükseldi 
Parite hareketinin etkisiyle iç piyasada da dolar kuru 1.37 YTL seviyesine yaklaştı. Hızlı parite hareketine baktığımızda iç piyasada dolar kurunun sınırlı yükseldiğini söyleyebiliriz. IMF ile üç yıllık stand - by anlaşmasının imzalanmış olması ve aynı zamanda Avrupa İnsan Hakları Mahkemesi'nden çıkan Öcalan yorumunun kısa vadeli bir süreci gerektirmediğinin ortaya çıkması dolar kurunun pariteden dolayı hızlı şekilde yükselişini engelledi. 
Dolar bir haftada yüzde 3 değer kazandığından bu haftanın başlarında hızlı değerlenmenin ardından paritede euro lehine bir düzeltme hareketi yaşanabilir. 
Bu senaryomuzu muhtemelen bu hafta içinde açıklanacak nisan ayı ABD enflasyon verileri de ÜFE ve TÜFE destekleyecek. 

Petrol fiyatları hızlı düştü 
Son bir ayda yüzde 20'ye yakın düşüş kaydeden petrol fiyatları nisan ayında ABD enflasyonunun beklentilerin altında kalmasını sağlayabilir. Dolayısıyla Amerika'da faiz artırım sürecinin agresif olmaması gerektiği mesajının piyasalar tarafından algılanmasına ve bununda son bir haftada dolar karşısında ciddi bir şekilde değer kaybeden euroya destek vermesi beklenmeli. 
Bu takdirde paritenin yeniden 1.28 seviyesine doğru hareket edebileceğini düşünüyoruz. Eğer bu senaryomuz gerçekleşirse iç piyasada da dolar yeniden 1.35 seviyesinin altını görebilir. Çünkü enflasyonun hızla artmadığı bir ekonomide FED faizlerde ölçülü artırım politikasını devam ettireceğinden gelişmekte olan piyasalara para akışında çok büyük çaplı bir bozulma beklenmemeli. 


</TEXT>
</DOC>
