<DOC>
<DOCNO> 343803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur57.html </URL>
<DATE> 2005/05/18/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Kırım Türkleri Stalin döneminde yapılan soykırım kurbanlarını andı... 
</HEADLINE>
<TEXT>

     Almanya’nın Köln kentinde yaşayan Kırım Tatar Türkleri, Stalin döneminde yapılan sürgün ve soykırımın 61. yılında kurbanları anma töreni düzenledi. 
     Dom-Platz adlı meydanda bulunan "Römerbogen" anıtı önünde, Almanya ve Avrupa’da ilk kez "Sürgün ve Soykırım Kurbanlarını Anma ve Hakların İadesini Talep Etme" adı altında düzenlenen törene, Köln’de yaşayan çok sayıda Kırım Türkü katıldı. 
     Almanya’daki Kırım Tatar Türkleri İnisyatifi ve "Bizim Kırım" dergisi tarafından düzenlenen törende, derginin sahibi ve Yazı İşleri Müdürü Kenan Aktaş, 18 Mayıs 1944 tarihinde Kırım Tatar Türklerinin dönemin Sovyet yönetimi tarafından soykırıma uğratıldığını ve Türklerin topraklarından sürüldüklerini hatırlattı. 
     Aktaş, konuşmasında, "Kırım Türk-Tatar halkı, 18 Mayıs 1944 tarihinde despot Sovyet lideri Stalin yönetimince topyekun sürgün ve soykırıma uğratılmış, 423 bin 100 kişi, binlerce yıl boyunca egemen şekilde yaşadıkları vatanlarından Orta Asya’daki değişik yerlere götürülmüşlerdir. Bu sürgün sırasında ve sonraki bir yıl içinde, 195 bin 471 kişi hayatını kaybetmiştir. Böylelikle Kırım Tatar halkının toplam nüfusunun yüzde 46,2’si yok edilmiştir" dedi. 
     Ukrayna yönetiminin de günümüzde topraklarına dahil olan Kırım’a kendi halkını yerleştirme çabası içinde olduğunu savunan Aktaş, "Ukrayna yönetimi, Rusya Federasyonu’nda kalan Ukraynalılar başta olmak üzere, tarihin hiçbir döneminde Kırım’da yaşamamış olan halk gruplarını Kırım’a getirip yerleştirmekte ve onlara toprak dağıtmakta. 
     Oysa ki bugün, sürgün yerlerinde hala 150 bini aşkın Kırım Tatarı yaşamakta. Bunların Kırım’a geri dönmeleri sağlanmamakta, hatta önlerine engeller çıkarılmaktadır" diye konuştu. 
     
</TEXT>
</DOC>
