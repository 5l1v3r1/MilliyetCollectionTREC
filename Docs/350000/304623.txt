<DOC>
<DOCNO> 304623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sondun16.html </URL>
<DATE> 2005/01/08/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
ABD güçleri El Kaide bağlantılı bir grubun önde gelen bir ismini yakaladı 
</HEADLINE>
<TEXT>

     ABD güçleri, Irak'ın kuzeyindeki Musul kentinde, El Kaide örgütüyle bağlantılı bir grubun önde gelen bir ismini yakaladığını bildirdi. 
     Amerikalı askeri yetkililer, El Kaide'nin Irak'taki lideri olduğunu söyledikleri Ebu Musab el Zerkavi ile bağlantısı bulunan, Musul'da üslenen Ebu Talha grubunun önde gelen liderlerinden Ebu Ahmed olarak bilinen Abdülaziz Sadun Ahmed Hamduni'nin geçen ay yakalandığını kaydettiler. 
     ABD ordusu adına yapılan açıklamada, Ahmed Hamduni'nin Musul'daki ''terör faaliyetlerinin'' komutanı olarak kabul edildiği ve Ebu Talha'nın yardımcısı olarak faaliyet gösterdiği ifade edildi. 
     Açıklamada, 22 Aralıkta yakalanan Ahmed Hamduni'nin, Ebu Talha'dan para ve silah aldığını, Musul'da terör saldırıları düzenlediğini itiraf ettiği de bildirildi. 
     ABD açıklamasında, Irak güçlerinin de geçen hafta Ebu Talha grubunun başka önde gelen üyelerini yakaladığı anımsatıldı. 
     ABD ordusu, Felluce'ye düzenlendiği 1000'den fazla direnişçinin öldürüldüğü açıklanan operasyonun ardından, dikkatini Amerikan ve geçici hükümet güçlerine karşı saldırıların arttığı Musul'a yöneltmişti. 
     Musul'da geçen ay bir Amerikan askeri üssüne düzenlenen intihar saldırısında 17'si Amerikalı, 22 kişi ölmüştü. 
     Saldırının sorumluluğunu bir başka radikal dinci örgüt Ensar el Sünnet üstlenmişti. 
     
</TEXT>
</DOC>
