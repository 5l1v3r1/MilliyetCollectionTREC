<DOC>
<DOCNO> 321510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonsiy07.html </URL>
<DATE> 2005/03/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ankara'da kritik AB toplantısı... 'Yol haritası' çizilecek 
</HEADLINE>
<TEXT>

     Avrupa Birliği'nin şimdiki ve bir sonraki dönem başkanları ile Avrupa Birliği Komisyonu’ndan oluşan Troyka bugün Ankara'da toplanacak. Toplantının en önemli gündem maddesi ise 'Kıbrıs' Toplantıda 17 aralık tarihinden bugüne kadar AB yolundaki Türkiye'nin çizdiği profil masaya yatırılacak ve Türkiye'nin 3 ekime kadar izleyeceği yol haritası belirlenecek. 
     Dışişleri Bakanı Abdullah Gül, toplantı öncesinde, AB Komisyonu Genişlemeden Sorumlu üyesi Olli Rehn ve dönem başkanı Lüksemburg'un Dışişleri Bakanı Jean Asselborn'la ayrı ayrı görüştü. 
     Avrupa Birliği Komisyonu’nun genişlemeden sorumlu üyesi olduktan sonra ilk resmi ziyareti için Ankara'ya gelen Olli Rehn, Dışişleri Bakanı Abdullah Gül'le konutunda biraraya geldi. 
     Görüşmelerde Türk tarafı aslında Avrupalıların açmaları gereken konuları kendisi gündeme getirerek üyelik yolundaki kararlılığını sergilemeye çalıştı. Ankara daha sorulmadan uyum protokolünün Kıbrıs Rum Kesimi’ni de içine alarak imzalanacağını bir kez daha teyit etti. Dışişleri Bakanı Gül, Kıbrıs konusunda Brüksel'in de etkin olmasını istedi. 
     
     AB, Türkiye’nin rehavete kapıldığını düşünmüyor 

     Gül ile görüşmesinde, Kıbrıs konusunda sizi daha iyi anlıyoruz, biz de Kıbrıslı Rumların tavırlarından rahatsızız’ mesajını ileten Rehn, Brüksel'de Türkiye'nin AB yolunda yavaşladığı şeklinde bir düşünce bulunmadığını da söyledi. Bu ifadesiyle Türk heyetini rahatlatan Rehn, 3 ekimde tarama süreci ile bazı başlıkların müzakeresinin birlikte başlayabileceğini söyledi. AB Komisyonu’nun Genişlemeden Sorumlu üyesi Olli Rehn reformların uygulamasının önemine dikkat çekti. 
     İşkenceye karşı sıfır tolerans gösterilmesinin doğruluğuna değinen Rehn, kültürel hakların ülkenin her köşesinde tam olarak uygulanması, gayri müslümlerin durumu, ve ifade özgürlüklerinin önemli konular olduğunu söyledi. 
     Dışişleri Bakanlığı konutunun ikinci konuğu dönem başkanı Lüksemburg'un Dışişleri Bakanı Jean Asselborn'du. Görüşmenin ardından her iki bakan da troyka toplantısı öncesinde olumlu mesajlar verdi. Kıbrıs konusunun Türk-Yunan yakınlaşması ile çözüleceğini söyleyen Lükseburglu Bakan Asselborn, Avrupa Birliği Troykası-Türkiye toplantısının da başkanlığını yapacak. Beş saat sürmesi beklenen görüşmelerde tüm konular daha geniş ele alınacak ve bundan sonraki sürecin yol haritası çıkarılacak. 
     
     Ortadoğu’daki gelişmeler de görüşülecek 

     Müzakere Çerçeve Kağıdı ve Katılım Ortaklığı Belgesinin haziran ayında açıklanması beklenirken Türkiye'nin karşısına bugünkü toplantıda çıkması beklenen konulardan biri de NATO'da Güney Kıbrıs'ı içeren işbirliği sürecine Ankara'nın koyduğu engel. Irak, Suriye ve İran'daki gelimeler hakkında da Türkiye, Avrupalılara son gelişmeler hakkında bilgi verecek. Bu konuda ciddi bir ilerleme sağlanması beklenmiyor. Dışişleri Bakanı Abdullah Gül ve konuk Avrupalı bakanlar toplantı ardından bir basın toplantısı ile soruları yanıtlayacaklar. 
     
</TEXT>
</DOC>
