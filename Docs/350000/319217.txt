<DOC>
<DOCNO> 319217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sondun33.html </URL>
<DATE> 2005/02/28/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Fransa Türkiye referandumunu onayladı 
</HEADLINE>
<TEXT>

     Fransız Parlamentosu'nda bugün son kez oylanan, Türkiye'nin Avrupa Birliği üyeliği için referanduma gidilmesini öngören Anayasa uyum paketi, çoğunluğun oyu ile kabul edildi. 
     576 milletvekilli ve 331 senatör, Meclis ve Senato'da açık farkla kabul edilen uyum paketini onaylamak için, Versailles Sarayı'ndaki Kongre Salonu'nda biraraya geldi. 
     Oylama sonunda uyum paketi, 65 ret oyuna karşılık 730 kabul oyuyla onaylandı. Senatoda 17 şubat tarihinde yapılan oylamada, 263 'Evet', 27 'Hayır' oyu çıkmıştı. Mecliste geçen ay yapılan oylamada da, milletvekilleri açık farkla uyum paketi lehinde oy kullanmışlardı. 
     Uyum paketinin yürürlüğe girebilmesi için, üyelerin beşte üçünün olumlu oy vermesi gerekiyordu. Uyum paketi, aralarında Türkiye'nin de bulunduğu yeni aday ülkelerin Avrupa Birliği ile tam üyelik müzakerelerini tamamlamasının ardından, üyeliğin referanduma sunulması şartını getiriyor. 
     Fransa Cumhurbaşkanı Jacques Chirac'ın da Avrupa Birliği Anayasası'nın referanduma sunulma tarihini açıklaması bekleniyor. 
     
     "Fransızlar sınırlarını belirleyecek" 

     Türkiye'nin AB üyeliği için Fransa'da referanduma gidileceğini hatırlatan Raffarin, ''Anayasa değişikliği sayesinde Fransız vatandaşları Avrupa'nın sınırlarına kendileri karar verecekler'' diye konuştu. 
     Oturumun açılışında yaptığı konuşmada, parlamenterlerden anayasa uyum paketini desteklemelerini isteyen Raffarin, ''Anayasa değişikliğinin, Türkiye'nin AB üyeliğiyle ilgili talebe, Fransızların korkuya ve endişeye kapılmadan yanıt verme imkanı tanıyacağını'' ifade etti. 
     Raffarin, ''ilk önce Avrupalı gibi yaşamak ve Avrupa'yı istemeyi kanıtlamak Türkiye'ye bağlı, daha sonra bu değişiklik sayesinde buna Fransızlar karar verecek'' dedi. 
     
     Pakette Türkiye'nin AB üyeliği 

     Anayasa uyum paketinin ikinci bölümü, 2007 yılından sonra AB'nin yeni üyeleri için Fransa'da referandum yapılmasını öngörüyor. 
     Uyum paketine göre, AB ile tam üyelik müzakerelerine 1 temmuz 2004 tarihinden önce başlayan ülkeler için referanduma gerek görülmeyecek. 
     Bu madde uyarınca, Bulgaristan, Romanya ve Hırvatistan'ın üyeliği konusunda Fransa'da referanduma gidilmeyecek. AB'nin 2007 yılından sonra yeni üye alması halinde referandum yapılmasını gerekli kılan maddenin, Fransa'da Türkiye'nin AB üyeliğineilişkin tartışma yüzünden hazırlandığı belirtiliyor. 
     
</TEXT>
</DOC>
