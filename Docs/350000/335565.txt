<DOC>
<DOCNO> 335565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy23.html </URL>
<DATE> 2005/04/21/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
TÜBİTAK'ta yeni yapılanma... Görüşmelerde tartışma çıktı 
</HEADLINE>
<TEXT>

     TÜBİTAK Kanunu'nda değişiklik yapan teklifin görüşmeleri sırasında tartışmalar yaşandı. 
     CHP Denizli Milletvekili Mustafa Gazalcı, teklifi, ''TÜBİTAK'ın özerkliğine son verme girişimi'' olarak tanımlayarak, ''Niyet, TÜBİTAK'ın özerkliğini yok etmektir, katletmektir. İktidarın kendi kadrolarını egemen kılmaktır. İskender'in, kör düğümü kılıcıyla kesmesidir. Mahkeme kararlarını yok sayarak ve şimdiki yönetime de 'boş ol' diyerek burayı kendi çiftliği gibi yönetmek istemektir yapılan...'' dedi. 
     Teklifte, ''ille de seni yiyeceğim, suyumu bulandırdın'' anlayışının yattığını ileri süren Gazalcı, üzerlerinde baskı yaratıldığını söyledi. Türkiye hukuk devleti olacaksa yargı kararlarına uyulması gereğine işaret eden Gazalcı, 2 yıldan beri TÜBİTAK ile uğraşıldığını savundu. 
     ''Bilim Kurulu nasıl katlediliyor diye çok güzel bir senaryo oynandı'' diyen Gazalcı'ya, bazı AK Parti milletvekilleri, ''Berhan Şimşek oynar'' diye laf attı. 
     AK Parti Erzurum Milletvekili Ömer Özyılmaz'ın, Gazalcı'nın konuşmasına tepki göstererek, ''Silahla, kılıçla başladınız konuşmaya...'' sözlerine, CHP Yalova Milletvekili Muharrem İnce, ''YÖK Yasası'na biz muhalefet ettiğimizde dinlemediniz ama Silahlı Kuvvetler muhalefet ettiğinde dinlediniz. O nedenle silahla örnek verdi'' karşılığını verdi. 
     
     ''ESKİ BİR ONBAŞI OLARAK KONUŞUYORUM'' 
     İnce, ''komisyonda ne zaman eğitim ve bilimle ilgili bir konu konuşulsa toplumun gerildiğini'' belirterek, ''Eski bir onbaşı olarak konuşuyorum ekonomi IMF'de, İncirlik ABD'de, milli eğitim ve okullar Hüseyin Çelik'in akrabalarında, Kültür Bakanı uykuda...Şimdi sıra geldi TÜBİTAK'a...'' diye konuştu. 
     İktidarın TÜBİTAK ile ilgili hesapları olduğunu öne süren İnce, aylık satışı 100 bini aşan popüler bilim yayınlarından rahatsız olduğunu, ayrıca, 127 milyon dolarlık Ar-Ge teşviklerinin iktidarın iştahını kabarttığını savundu. Eğitim ve bilim alanında uzlaşma aradıklarını ancak, katkılarının engellendiğini kaydeden İnce, toplumu germenin yanlış olduğunu ifade etti. İnce, önümüzdeki günlerde daha büyük gerginlikler yaratılacağını ileri sürdü. 
     CHP Sinop Milletvekili Engin Altay, düzenlemeye karşı çıktıklarını belirterek, ''Bunu kaşırız. Epeyce ve ağır kaşırız. Kaşımazsak toplum bize tepki gösterir. Tıpkı YÖK Yasası'nda olduğu gibi karşı çıkarız'' görüşünü savundu. Altay, TÜBİTAK'ın özerkliğine son verilerek Başbakanlığa bağlı kuruluş haline getirildiğini ileri sürdü ve ''Oldu olacak tabelayı da Başbakanlığa asın'' dedi. 
     
     ''ART NİYET ARAMAYIN'' 
     CHP'lilerin ''teklifin geri çekilmesi'' veya alt komisyona gönderilmesi isteğine, teklif sahibi AK Parti'li Reha Denemeç ve görüşmelerde hükümeti temsil eden Devlet Bakanı ve Başbakan Yardımcısı Mehmet Ali Şahin karşı çıktı. 
     Teklifle ilgili eleştirileri yanıtlayan Denemeç, ''TÜBİTAK'ın özerkliğini yok etme niyetimiz yok. Bunun arkasında kötü niyet yok, tam tersine iyi niyet var'' dedi. 
     TÜBİTAK'ın güzide bir kurum olduğunu ancak, dış müdahaleye kapalı olan kurumda ''yönetim zafiyeti'' yaşandığını söyleyen Denemeç, derneklerde görüldüğü gibi yöneticinin 30-40 yıl kurumun başında kalabildiğini kaydetti. Denemeç, TÜBİTAK'ın ülkenin stratejisiyle birlikte gitmesi gerektiğini belirterek, ''Hedefimiz kurumu ele geçirmek değil, Türkiye'nin Ar-Ge harcamalarını batı standartlarına çıkarmaktır'' dedi. 
     
     ''YADIRGADIM...'' 
     Devlet Bakanı ve Başbakan Yardımcısı Mehmet Ali Şahin, TÜBİTAK'ın bilimsel özerkliğine son verileceği eleştirilerinin gerçeği yansıtmadığını belirterek, mali ve idari özerkliğe sahip tek kurumun TÜBİTAK olmadığını, üst kurulların bulunduğunu bunların üyelerinin bir kısmının hükümet ya da Meclis tarafından atanmasına karşılık özerkliğinin zedelenmediğini ifade etti. 
     İnce'nin ''Silahlı Kuvvetler ve Genelkurmay Başkanlığı''na atıfta bulunmasına tepki gösteren Şahin, ''Bakın, geçmişte de görülmüştür, kurumlar üzerinden siyaset yapmak hiç kimseye fayda sağlamamıştır. Anayasa'da her kişi ve kurumun görevleri ve sorumlulukları bellidir. Her kişi ve kurum, bu sorumlulukları içinde hareket eder. Demokratik toplum da bunu gerektirir. Silahlı Kuvvetlerin, Genelkurmay'ın, böylesine ilmi yönü ağır basan konular görüşülürken gündeme getirilmesini yadırgadım'' dedi. 
     Bunun üzerine İnce, ''Ben sadece durum tespiti yaptım. YÖK Yasası çıkarılırken bizi dinlemediniz ama Genelkurmay Başkanlığı akşam saatlerinde açıklama yapınca yasayı geri çektiniz'' diye konuştu. 
     Şahin, YÖK Yasası'nın geri çekilmediğini, TBMM'ye geri gönderildiğini belirterek, halen komisyon gündeminde olduğunu söyledi. 
     
     ''VÜCUT DİLİNDEN ANLAYAN İNSAN ARIYORSUNUZ'' 
     CHP'li İnce, TÜBİTAK'a siyasi müdahale konusunda iktidarın ölçütlerine katılmadıklarını belirtti. İnce, ''Siz vücut dilinden anlaşan insan arıyorsunuz ama biz bilimsel ölçütlere uyan insan istiyoruz. Ölçütleri doğru koyalım, kim gelirse gelsin kurumun çalışması aksamasın. Başbakanlık Müsteşarı hakkında intihal, paranın başındaki kişi hakkında iddialar varken ben size nasıl inanayım'' dedi. 
     Başbakan Yardımcısı Şahin, ''parti yandaşlarını göreve getirecekleri'' iddialarına karşı, ''kimin nasıl göreve getirileceğinin belli olduğunu'' ifade etti. 
     Yanında oturan TÜBİTAK Başkanvekili Nükhet Yetiş'i gösteren Şahin, ''Siyasi görüşü nedir, bilmiyorum. Öğrenmek gereği de duymadım. Belki bize değil, size yakındır'' diye konuştu. 
     Teklifin alt komisyona gönderilmesi önergesinin ikinci kez reddedilmesi üzerine CHP'li üyeler, komisyon toplantısını terk etti. 
     CHP'li Gazalcı, salondan çıkarken, ''Kendiniz çalıp, kendiniz oynarsınız'' dedi. 
     CHP'li üyelerin çıkmasının ardından teklif, kısa sürede görüşülerek kabul edildi. 
     
     ANAYASA MAHKEMESİ'NDEKİ YASA... 
     Görüşmeler sırasında kabul edilen bir önergeyle, Anayasa Mahkemesi'nin yürütmeyi durdurma kararı verdiği, Başbakan'a, boşalan bilim kurulu üyeliklerine bir defaya mahsus atama yetkisi veren yasanın yürürlükten kaldırılması benimsendi. 
     Başbakan Yardımcısı Şahin, komisyondan ayrılırken gazetecilerin ''Anayasa Mahkemesi'ndeki yasa düşmüş mü oldu '' sorusuna, ''Teklif yasalaşıp yürürlüğe girince düşmüş olacak'' karşılığını verdi. 
     Öte yandan, Sosyal Sigortalar ve Genel Sağlık Sigortası Kanun Tasarısı'nı görüşecek Sağlık ve Sosyal İşler Komisyonu'nun bugünkü toplantısı ertelendi. 
     
</TEXT>
</DOC>
