<DOC>
<DOCNO> 300944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sontur23.html </URL>
<DATE> 2004/12/25/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Sadıkoğlu'nun eşi Konuşmasından korkulacak bir şey olmadığını anladım 
</HEADLINE>
<TEXT>

     Irak'ta kaybolan armatör Kahraman Sadıkoğlu'nun eşi Jülide Sadıkoğlu, ''Kahraman'ın konuşmasından anladım ki, korkulacak bir şey yoktur'' dedi. 
     Jülide Sadıkoğlu, oturduğu Beykoz Otağtepe Evleri Sitesi önünde bekleyen basın mensuplarına açıklama yaptı. 
     ''Bir süredir haber alamadığı eşinin televizyonlarda yayınlanan görüntüleri nedeniyle mutlu olduğunu'' kaydeden Jülide Sadıkoğlu, ''aynı zamanda eşinin yanındaki Ahmet kaptanın da sıhhatte olmasından dolayı memnuniyet duyduğunu'' bildirdi. 
     Jülide Sadıkoğlu, ''Bantta da söylediği gibi, Kahraman'ın şirketinin ve orada çalışanların yegane yaptıkları Irak halkına yardım etmektir. Oradaki liman iki harpten dolayı batmış gemilerden temizlendi ve temizlenmesiyle liman trafiğe açıldı'' diye konuştu. 
     ''Böylece Irak halkına hem gıda hem de diğer ihtiyaçlarının götürülebildiğini'' vurgulayan Sadıkoğlu, ''Kahraman'ın, İngilizlerle, Amerikalılarla ya da herhangi bir devletle ilgisi yoktur. Özel olarak çalışmaktadır'' dedi. 
     Türk işçilerle beraber Iraklı işçilerin de çalıştığını ve dolayısıyla onlara da imkan sağlandığını dile getiren Jülide Sadıkoğlu, ''Büyük bir anlaşmazlık olduğundan eminiz. Kahraman'ın konuşmasından anladım ki, korkulacak bir şey yoktur. Kendisi de söylüyor, 'suçlu değiliz, bir kötülük yapmadık, bilakis iyilik yaptık' diyor. 'Bu, 1-2 gün içinde anlaşılacak' diyor'' şeklinde konuştu. 
     
     EŞİNE SESLENDİ 
     Jülide Sadıkoğlu, ''Yaptığı açıklamanın eşi tarafından da görülmesini ümit ettiğini'' belirterek, eşi Kahraman Sadıkoğlu'na ise şöyle seslendi 
     ''Kahraman, biz de çok iyiyiz. Sakın merak etme. Hem ben hem ablaların hem Kemal, annen, ağabeyin, hepimiz inanıyorduk, biliyorduk. Senin bir suçun olmadığı için sapasağlam Türkiye'ye döneceğini biliyorduk. En yakın zamanda seni 'Ahmet kaptan' ile beraber bekliyoruz. Dediğin gibi 'eğer istenmiyorsak orada yardımlarımızın gereği görülmüyorsa, her an dönmeye hazırız'. Seni onlar serbest bıraktıklarında gereken tabii ki yapılacaktır. İstenilmediğimiz yerde kalmayacaktık.'' Açıklamasının ardından gazetecilerin ''Kahraman Sadıkoğlu için 25 milyon dolar fidye istenildiğinin doğru olup olmadığını'' sormaları üzerine de Jülide Sadıkoğlu, ''Bu sorulara cevap veremeyeceğini, çünkü gazetecilerin bildiğinden daha fazlasını bilmediğini'' söyledi. 
     
</TEXT>
</DOC>
