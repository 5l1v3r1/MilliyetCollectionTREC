<DOC>
<DOCNO> 316510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sontur05.html </URL>
<DATE> 2005/02/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bağcılar'da LPG'li araç dehşeti 1 ölü, 5 yaralı 
</HEADLINE>
<TEXT>

     Bağcılar'da bir apartmanın bodrum katındaki otoparkta, LPG'li araçta meydana gelen patlama ve sonrasında çıkan yangında 1 kişi öldü, 5 kişi yaralandı. 
     AA muhabirinin aldığı bilgiye göre, olay, Yenigün Mahallesi 19 A Sokak'ta, zemin katında market, üst katlarında da ikametgahların bulunduğu 5 katlı apartmanın bodrum katında işletilen ''Yay Katotoparkı''nda meydana geldi. 
     Otoparktaki 16 KS 876 plakalı araçtan duman çıktığını gören işletmeci Turgay Muti, durumu aracın sahibine bildirdi. Otoparka gelen araç sahibinin ve otopark çalışanlarının tüm müdahalesine rağmen alev alan LPG'li aracın deposu büyük bir gürültüyle patladı. Patlamanın ardından otoparkta yangın çıktı. 
     Bağcılar ve Esenler itfaiye ekiplerinin müdahalesiyle söndürülen yangında Turgay Muti hayatını kaybetti, oğlu Gökay Muti ise yaralandı. 
     Patlamayla etrafa saçılan cam ve demir parçalarının isabet ettiği Nuri Koyuncu, Ertaç Koyuncu, Raziye Çabuk, Ekrem Çiftçi vücutlarının çeşitli yerlerinden yaralandı. Çevredeki hastanelerde tedaviye alınan yaralılardan Gökay Muti'nin sağlık durumunun ciddi olduğu öğrenildi. 
     Otoparkın bulunduğu bina ile bitişikteki binalarda maddi hasara yol açan olayla ilgili soruşturma sürdürülüyor. 
     
</TEXT>
</DOC>
