<DOC>
<DOCNO> 322258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonspo26.html </URL>
<DATE> 2005/03/09/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Mustafa Denizli'nin takımı Asya Kupası'na iyi başladı 
</HEADLINE>
<TEXT>

     Selahattin Oğuz Bildiriyor 

İran'da Türk teknik direktör Mustafa Denizli'nin çalıştırdığı Pas takımı, Asya Kupası'na iyi bir başlangıç yaptı. 
     Başkent Tahran'ın Destcerdi Stadı'nda Pas, Asya Kupası 1. Grup maçında konuk ettiği Katar'ın El Reyan takımını 2-1'lik skorla geçti. 
     Pas, Cevad Nekunam'ın 26. dakikada attığı golle öne geçerken, ilk yarı bu skorla sona erdi. 
     İkinci yarıda El Reyan'ın Hollandalı oyuncusu eski Galatasaraylı Frank De Boer, 68. dakikada serbest vuruştan takımına beraberliği getiren golü kaydetti. 
     Nekunam, 90. dakikada kazanılan penaltıyı gole çevirerek takımını 2-1 öne geçiren golü kaydederken, maç da bu skorla sona erdi. 
     Katar Birinci Futbol Ligi'nde 2. sırada bulunan El Reyan takımında, De Boer'in yanısıra Brezilyalı milli futbolcu Sony Anderson da yer aldı. 
     Destcerdi Stadı'ndaki maçı 15 bin seyirci izledi. 
     Pas, gruptaki 2. maçını 15 Mart Salı günü deplasmanda Irak'ın Polis takımıyla yapacak. Pas'ın grubunda ayrıca Kuveyt'in Es Salimiye takımı da bulunuyor. 
     
</TEXT>
</DOC>
