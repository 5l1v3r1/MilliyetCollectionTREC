<DOC>
<DOCNO> 317562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonsiy08.html </URL>
<DATE> 2005/02/22/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Başesgioğlu Projenin amacı SSK'lıların daha rahat hizmet almasıydı 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, SSK hastanelerinin Sağlık Bakanlığı'na devrine ilişkin projenin amacının, SSK'lıların daha rahat hizmet alması olduğunu belirterek, ''Bunu hep birlikte sağlamamız gerekiyor. Yoksa vatandaşa eziyet etmenin manası yok'' dedi. 
     Başesgioğlu, Türkiye İşveren Sendikaları TİSK tarafından Hilton Oteli'nde düzenlenen, ''Sosyal Güvenlik Yasa Tasarılarının Değerlendirilmesi Sempozyumu''na gelişinde, gazetecilerin sorularını yanıtladı. 
     Başesgioğlu, ''Devir sonrasında hastanelerde yaşanan sıkıntılarla ilgili Sağlık Bakanlığı ile görüşmeniz, önerileriniz olacak mı '' şeklindeki soruyu yanıtlarken, uygulamanın ilk gününde bazı sıkıntıların yaşandığını, bunların en aza indirilebilmesi için her iki bakanlığın devamlı görüştüğünü söyledi. 
     Sıkıntıların çözümü için yeni komisyonlar oluşturduklarını dile getiren Başesgioğlu, şunları kaydetti 
     ''SSK'lılarımızın daha iyi hizmet alabilmelerini temin etmek için arkadaşlarımız gayret sarf ediyor. İlaçların serbest eczanelerden verilmesi uygulaması yeni başladığı için burada bazı sıkıntılar var. Bugün Eczacılar Birliği Başkanı ile yapacağımız görüşmede bu konuda yaşanan sıkıntıların giderilmesine çalışacağız. Sigortalılarımızın daha rahat ortamda sağlık hizmeti almaları için elimizden geleni yapacağız. Bu projenin amacı da SSK'lıların daha rahat hizmet almasıydı. Bunu hep birlikte sağlamamız gerekiyor. Yoksa vatandaşa eziyet etmenin manası yok.'' 
     
     BAZI İLAÇLARIN VERİLMEDİĞİ İDDİALARI BAKANLAR KURULU'NDA 
     Başesgioğlu, uygulama için öngörülen geçiş sürecine ilişkin sorular üzerine de sıkıntıların, uygulamanın bütün nüfusu kapsaması ve fiziksel imkanların yetersizliğinden kaynaklandığını, bunun için de öncelikle ilaç kuyruklarının azaltılmasının hedeflendiğini bildirdi. Başesgioğlu, bugün itibariyle 15 bin civarında serbest eczane ile sözleşme yapıldığını bildirdi. 
     Anlaşmalı eczanelerde bazı ilaçların verilmediği iddialarının sorulması üzerine de Başesgioğlu, değeri çok yüksek olan ilaçların verilmediğine ilişkin iddiaların kendilerine de ulaştığını, dünkü Bakanlar Kurulu toplantısında da bu iddiaları dile getirdiklerini söyledi. 
     Başesgioğlu, eczanelere geri ödemeler konusunda her bakanlığın gereken hassasiyeti gösterdiğini, konuyla ilgili çalışmaların devam ettiğini kaydetti. 
     
     SOSYAL GÜVENLİK REFORMU 
     Murat Başesgioğlu, bir gazetecinin, sosyal güvenlik yasa tasarılarının Başbakanlık'a ne zaman gönderileceği sorusuna, ''Gün olarak bir şey söylemek mümkün değil ama önümüzdeki haftalar içerisinde bu yasalar Başbakanlık'a intikal edecek'' yanıtını verdi. 
     Söz konusu tasarıların yasalaşmasının IMF anlaşmalarının ön şartı olduğunu belirten ve kesin bir tarihin söz konusu olup olmadığını soran bir gazeteciye Başesgioğlu, ''Biz de bir aksama olmaz'' dedi. ''Sosyal Güvenlik Reformu'' çalışmalarının Türkiye'nin kendi dinamiklerinden kaynaklandığını dile getiren Başesgioğlu, iki yılı aşkın süredir bu çalışmaların devam ettiğini kaydetti. 
     Başesgioğlu, şöyle konuştu 
     ''O zaman, IMF ya da başka uluslararası bir kuruluşun bu konuda müdahalesi, sürece dahil olma konumu yoktu. Bu bizim kendi şartlarımızdan kaynaklanan bir yasa çalışması ama IMF ve Dünya Bankası'nın bu konuda çeşitli görüşleri var. Biz, sosyal taraflar ve sivil toplum örgütleriyle bunu olabildiğince tartışmak istiyoruz. Süre biraz uzadıysa bundan kaynaklanmıştır.'' 
     
</TEXT>
</DOC>
