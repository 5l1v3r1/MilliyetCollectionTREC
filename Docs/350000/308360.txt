<DOC>
<DOCNO> 308360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/siyaset/siy02.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek yol, tek aday 
</HEADLINE>
<TEXT>


2003 kurultayında Baykal'a karşı aday olan Erol Tuncer, "CHP dipten doruğa değişmeli" dedi 


CHP Genel Başkanı Deniz Baykal'ın bir dönem sağ kolu olan ve parti içinde "abiler" olarak bilinen isimler, olağanüstü kurultay öncesi muhalefet kanadına "tek aday" uyarısı yaptı. 
CHP'nin 23-24 Ekim 2003'teki 30. Olağan Kurultay'da Baykal'a karşı aday olan eski Parti Meclisi Üyesi Erol Tuncer, parti içi tartışmalarla ilgili açıklama yapmama kararını Milliyet için bozduğunu kaydetti. 
Baykal ekibinin siyaset ve yönetim anlayışının CHP'yi sorunlu hale getirdiğini savunan Tuncer, "Bu yönetim ve anlayışı kesinlikle değişmeli" dedi. Tuncer, "CHP dipten doruğa değişmeli. Uzun dönemde parti programı, örgüt, tüzük, delege yapısı yeniden yapılanmalı. Yeni yönetimin yapması gereken en önemli şey, parti tüzüğündeki antidemokratik hükümlerin parti içi demokrasiye geçit verecek şekilde değiştirilmesi olacaktır" diye konuştu. Tuncer, şöyle devam etti 
"Delege aritmetiği açısından bu kesinlikle zorunluluktur. Tek aday üzerinde birleşilmeli. Herkes uzlaşı göstermeli. Geçmişte bu özveri gösterilemediği için CHP bu hale geldi." 
Bir dönem Baykal'ın en yakınındaki isim olan Erol Çevikçe de, muhalif gruplarla görüşmelerinde uzlaşı mesajı veriyor. Çevikçe, aday olması beklenen Zülfü Livaneli ve Hasan Fehmi Güneş ile Mustafa Sarıgül'ü destekleyenlere, kurultayda tek adayla çıkılması uyarısında bulundu. 


</TEXT>
</DOC>
