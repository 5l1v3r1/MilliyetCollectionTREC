<DOC>
<DOCNO> 327872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonspo15.html </URL>
<DATE> 2005/03/28/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Gaziantepspor Asıl Fenerbahçe bizi düşünsün... 
</HEADLINE>
<TEXT>

     Gaziantepspor, lig lideri Fenerbahçe ile yapacağı karşılaşmanın hazırlıklarını sürdürüyor. 
     Kırmızı-siyahlılar, deplasmanda Fenerbahçe ile yapacakları karşılaşmanın hazırlıklarını, teknik direktör Nurullah Sağlam yönetiminde Celal Doğan Tesisleri'nde sürdürdü. 
     Milli takımlarda olan futbolcularından yoksun çalışan Gaziantepspor'da, sakatlığı devam eden Mehmet Çoğum ile Bekir de ilk çalışmaya katılmadı. 
     Yaklaşık 1,5 saat süren antrenmana düz koşu yaparak başlayan kırmızı-siyahlı oyuncular, daha sonra kuvvet çalışması yaptı. Futbolcular dar alanda maç yapıp, yanlardan şut ve kafa toplarına yönelik teknik çalışma gerçekleştirdiler. Çalışmalarda oyuncuların hırslı, tempolu ve neşeli oldukları görüldü. 
     Teknik direktör Sağlam, çalışmaların iyi bir tempoda sürdüğünü, Fenerbahçe karşılaşmasının kendileri açısından rahat, ancak rakip açısından çok sıkıntılı geçeceğini söyledi. 
     ''Fenerbahçe ile güzel ve kaliteli bir karşılaşma yapmaya hazırlanıyoruz'' diyen Sağlam, ''Rakibimiz geçtiğimiz hafta Denizli deplasmanında ummadığı bir yenilgi aldı ve o karşılaşmada çok da kötü oynadı. En yakın rakibi Galatasaray ile arasındaki puan farkı ikiye indi. Bu nedenle Fenerbahçe hiç rahat değil. Bu nedenle bizim maça stresli çıkacaklar ve mutlaka kazanmak isteyecekler'' dedi. 
     Fenerbahçe ile Galatasaray arasında artık kıyasıya bir rekabet yaşanacağını ve bunun ligin sonuna kadar süreceğini tahmin ettiğini ifade eden Sağlam, sözlerini şöyle sürdürdü 
     ''Şampiyonluk yolunda ağır bir yara alan Fenerbahçe bir daha kaybetmemek zorunda. Futbol kamuoyunda bizim ligde iddiamızın kalmadığı söylenip duruluyor. Ligde iddiamız kalmadığı yönündeki yorumlara katılmıyorum. Gaziantepspor'un iddiası sürekli olmuştur. Ligde üst sıraları düşünüyoruz, bunun için mücadele ediyoruz. Dar ve mütevazı bir kadromuz olduğu doğru, ama bu Fenerbahçe'ye kaybedeceğimiz anlamına gelmez. İşimizin zor olduğunu biliyoruz, ayaklarımız yere basıyor ve hayal aleminde yüzmüyoruz. Rakip takımda oyunun skoruna etki yapabilecek çok kaliteli oyuncular var. Biz sahaya çıkıp aslanlar gibi futbol oynayacağız. Dedikodularla işimiz yok. Bu maçtan puan veya puanlar hedefliyoruz. Ancak kaybetsek de her şeyin sonu olmaz. Fenerbahçe düşünsün.'' Futbolun heyecan ve tempo oyunu olduğunu vurgulayan Sağlam, ''Heyecanın yaşanmadığı, istikrarın olmadığı, iddiasız takımların yer aldığı ligin tadı tuzu olmaz. Bence büyük takımlar lige heyecan gelmesi için katkı sağlasınlar, Anadolu takımlarını teşvik etsinler. Şu maçta böyle oynamadınız, bu maçta daha iyi oynadınız gibi söylemler çok çirkin. Lige yeniden heyecan gelmesi bizleri mutlu etti. Tatsız, tuzsuz bir lig istemiyoruz. Ligin her geçen gün daha da kızışacağını tahmin ediyorum'' diye konuştu. 
     Kırmızı-siyahlılar, yarın yapacakları çift antrenmanla Fenerbahçe maçı hazırlıklarını sürdürecek. 
     Kırmızı-siyahlılarda, Mehmet Çoğum ve Bekir'in yanı sıra kart cezası bulunan Tarık Ettayeb, Fenerbahçe maçında forma giyemeyecek. 
     Milli takımlarda bulunan bazı oyuncuların ise İstanbul'da kampa katılacakları öğrenildi. 
     
</TEXT>
</DOC>
