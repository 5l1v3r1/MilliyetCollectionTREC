<DOC>
<DOCNO> 333318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko24.html </URL>
<DATE> 2005/04/14/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Unakıtan Üç aylık dönemde bütçe açığı 3 milyar YTL 
</HEADLINE>
<TEXT>

     Maliye Bakanı Kemal Unakıtan, bu yılın ilk üç aylık döneminde konsolide bütçede 28.3 milyar YTL gelir, 31 milyar YTL gider oluşurken, bütçe açığının 3 milyar YTL olarak gerçekleştiğini bildirdi. 
     Unakıtan, üç ayda program tanımlı faiz dışı fazlanın ise 7.2 milyar YTL'yi bulduğunu açıkladı. 
     Unakıtan, düzenlediği basın toplantısında, Mart ayı ve üç aylık bütçe uygulama sonuçlarına ilişkin bilgi verdi. 
     Unakıtan'ın verdiği bilgiye göre, yılın ilk 3 ayında 28.3 milyar YTL konsolide bütçe geliri, 31 milyar YTL konsolide bütçe gideri oldu. Bu dönemde 3 milyar YTL bütçe açığına karşılık, 7.2 milyar YTL'lik program tanımlı faiz dışı fazla oluştu. 
     Bakan Unakıtan, rakamlar ışığında, bütçe açığının düşürülmesinde çarpıcı bir başarı elde edildiğini bildirdi. 
     
     MART AYI SONUÇLARI 

     Unakıtan'ın verdiği bilgiye göre, Mart ayında ise 9.3 milyar YTL gelir, 11 milyar liralık gider gerçekleşirken, program tanımlı faiz dışı fazla 2 milyar YTL, açık ise 1.7 YTL oldu. 
     Mart ayında faiz hariç giderler 7 milyar YTL, faiz giderleri ise 3.8 milyar YTL olarak hesaplandı. 
     
     BÜYÜME ÖZEL SEKTÖRÜN DİNAMİZMİNDEN 

     Maliye Bakanı Kemal Unakıtan, Türk ekonomisinde 2004 yılında yüzde 9.9'luk büyümenin, özel sektörün dinamizminden kaynaklandığını belirtti. 
     Büyümenin merkezini özel sektöre oturttuklarına işaret eden Unakıtan, ayrıca ''kamu artık siyasilerin çiftliği değil, istihdam alanı olmaktan çıkarıldı'' dedi. 
     Bakan Unakıtan, düzenlediği basın toplantısında, 2005 Mart ayı ile Ocak-Mart dönemi bütçe uygulama sonuçlarına ilişkin bilgi verdi, değerlendirmelerde bulundu. 
     Türkiye'nin geçen yıl yüzde 9.9 oranında büyüdüğünü, bu oranın 1966 yılından bu yana en yüksek rakam olduğunu anlatan Bakan, 1980 ve 1990 yıllara ilişkin büyüme rakamlarından örnekler verirken, sonuçta son üç yıldır 'sürdürülebilir büyümenin' yakalandığını belirtti. 
     
     TÜRKİYE'NİN HASTALIĞI... 

     Büyümede yıllar boyunca inişler çıkışlar yaşandığını kaydeden Bakan, şöyle konuştu 
     ''Bu yıllarda, ekonomideki büyümede sürdürülebilir bir orana rastlamak mümkün değil. İşte Türk ekonomisinin hastalığı da burada...Ama son 3 yıla bakın büyüme devam ediyor. Bu da Türk Özel Sektörü'nün dinamizminden kaynaklanıyor. 
     Biz hükümet olarak, büyümenin merkezini özel sektöre oturttuk. Niye Çünkü, kamu kaynaklarının olmamasından dolayı. Önceki hükümetlerin kötü yönetimleri sonucu, kamu kaynakları sınırlı hale gelmiş. Bizde bunun için büyümeyi özel sektöre oturttuk.'' Geçen yıl özel sektörün 60 katrilyon lira yatırım yaptığını, bunun 41 katrilyon lirasının makina ve teçhizat, 19 katrilyon lirasının ise inşaat alanında olduğuna işaret eden Unakıtan, devamla şöyle dedi 
     ''Özel sektör, daha düşük girdiyle çalışıyor ve verimlilik artışı sağlıyor. Bunu kamu yaptığında verimlilik düşüyor, arkasından enflasyon ve diğer ekonomik sorunlar geliyor. Düşen enflasyonla birlikte yüksek büyüme işte böyle, özel sektör merkezli sağlanabiliyor. Dolayısıyla kişi başına gelir geçen yıl 4 bin 172 dolar olabiliyor. Milli gelir artabiliyor. Böylelikle sürdürülebilir kalkınma yaratılmış olabiliyor.'' 
     
     10 BİN DOLARLIK KİŞİ BAŞINA GELİR HEDEFİ 

     Bu arada Türkiye'de kişi başına milli geliri 10 bin dolara çıkartmanın, hedefleri arasında bulunduğunu belirten Bakan, ''Bu olur mu Olur. Bu istikrar politikalarıyla elbette olur'' dedi. 
     
     KREDİ HACMİNDEKİ ARTIŞ 

     Kredi hacmi konusunda da bilgiler veren Unakıtan, 2002 yılında yaklaşık 41 milyar YTL düzeyinde olan bu rakamın, 2003 yılında 87 milyar YTL'ye çıktığını kaydederek, ''Neden bu rakamlara ulaşılıyor sorusuna yine kendisi cevap verdi. Unakıtan, ''İstikrarla oluyor bu işler'' dedi. 
     Unakıtan, 2005 yılında kredi hacminin 95 milyar YTL'ye ulaşacağına işaret ederken, kredi hacminin mevduat hacmi içindeki payının yüzde 25'den yüzde 45'le ulaştığını söyledi. 
     
     ''KAMU, İSTİHDAM ALANI OLMAKTAN ÇIKTI'' 

     Öte yandan sağlıklı büyümeye karşın, işsizlik oranının yüzde 10.5'ten yüzde 10.3'e gerilediğini bildiren Bakan, bunu yeterli görmediğinin altına çizdi, sebep olarak hızlı nüfus artışını gösterdi. 
     Türkiye'nin batıyla kıyaslanamayacak düzeyde nüfus artışına sahip olduğunu anlatan Maliye Bakanı, her şeye rağmen geçen yıl 644 bin kişiye iş imkanı sağlandığını dile getirdi. 
     Toplam işgücünün 2003 yılında 23 milyon 642 bin kişiden, 2004 yılında 24 milyon 280 bin kişiye ulaştığını vurgulayan Bakan, eskisi gibi kamuya her gelenin alınmadığını bildirdi. 
     Unakıtan, ''Kamu sektörü, siyasilerin çiftliği değil. Kamuya onun bunun tanıdığı alınmıyor. Kamu, istihdam alanı olmaktan çıkarıldı. Şimdiye kadar onun bunun tanığı alınarak, kamuya yük yaratılmış. Benim milletten topladığım vergiler bunlara gidiyordu. Şimdi bu konuda da kamuda ciddi tasarruf sağlandı''diye konuştu. 
     
     ENFLASYON HEDEFİNİ RAHATLIKLA TUTTURACAĞIMIZI TAHMİN EDİYORUZ 

     Maliye Bakanı Kemal Unakıtan, 2004 yılı sonu itibariyle kamu borç net stoğunun Gayri Safi Milli Hasıla'ya GSMH oranının yüzde 63.5 olarak gerçekleştiğini bildirdi. 
     Büyüme ve istihdamda sağlanan olumlu gelişmelerin yanı sıra enflasyonun da hedeflere uygun olarak düşmeye devam ettiğini söyleyen Unakıtan, ''Mart ayı sonu itibariyle 12 aylık enflasyon yüzde 7.9'a düştü. Enflasyonda yıl sonu hedefi olarak yüzde 8'i inşallah rahatlıkla tutturacağımızı tahmin ediyoruz'' dedi. 
     Şimdi en önemli hedeflerden birinin kamu borç net stoğunun GSMH oranını düşürmek olduğunu belirten Unakıtan, bu oranın ekonomik kriz sırasında yüzde 90'ların üzerine çıktığını ve toplanan tüm vergilerin borçların faizlerine bile yetmez olduğunu hatırlattı. 
     Kamu borç net stoğunun GSMH'ye oranında son 2-2.5 sene içerisinde çok önemli aşamalar kaydedildiğini anlatan Unakıtan, 2004 yılı itibariyle kamu net borç net stoğunun GSMH'ye oranının 2004 yılı sonu itibariyle yüzde 63.5 olduğunu bildirdi. Unakıtan, kendilerinin bu oranı önceki basın toplantılarında yüzde 65 olarak tahmin ettiklerini söylediklerini de hatırlattı. 
     Maastrich kriterlerine bu oranın yüzde 60'ın altında olması gerektiğini kaydeden Unakıtan, şunları kaydetti 
     ''Altında olmak kriteri yakalamak manasındadır. Bugün bazı basın organlarında gördüm 3.5 puan kaldı diyorlar. Bu arada milli gelir hesaplarımız biliyorsunuz DİE tarafından AB normlarına uygun bir şekilde yeniden yapılacak. O zaman da bu oran nasıl olacak hep beraber göreceğiz. Ama bunun her zaman söylediğimiz gibi kalıcı olması en önemli husustur. Kalıcı olduğu zaman ve herkesin kafasında kalıcı olduğu imajı uyandığı zaman artık Türkiye ekonomik istikrara kavuşmuş demektir. Bunu bütün dünyaya ve tüm kamuoyuna Türkiye olarak göstermemiz lazım.'' 
     
     BÜTÇE UYGULAMASININ ÖNEMİ 

     Ekonominin iyi olmasında bütçenin çok büyük bir önem taşıdığının altını çizen Bakan Unakıtan, ''Baktığınız zaman eğer bütçeniz iyiyse ekonominin bütün göstergeleri iyiye doğru gidiyor. Ama orada bir kötülük ve bozulma varsa işte o zaman kıyamet kopuyor'' diye konuştu. 
     Bütçelerini iyi yönetebilen hükümetlerin ekonomiyi de iyiye götürdüğünü anlatan Maliye Bakanı, bütçelerini iyi yönetemeyen hükümetlerin ülkeyi de iyi yönetemeyeceğini söyledi. 
     Unakıtan, konuşmasına şöyle devam etti 
     ''Bu, şimdiye kadar bütün misalleriyle ortada. Efendim Bizim ekonomi büyüsün, şu büyüsün, bu büyüsün, ama bütçe ne olursu olsun. İşte onu diyen bir defa enflasyondan kurtulamaz. Enflasyonu indirmek, ekonomiyi istikrarlı bir hale getirmek istiyorsak, kalıcı ve sürdürülebilir bir büyümeyi sağlamak istiyorsak o bütçeye sahip çıkacaksınız, iyi yöneteceksiniz ve bütçenin disipline dikkat edeceksiniz. O bakımdan biz hükümet olarak hiçbir zaman mali disiplinden taviz vermek niyetinde değiliz. 
     Ama şu da söylemek isterim ki bütçe disiplini demek vergileri çok almak, matrahları çok fazla kısarak kamu hizmetini azaltmak veya kalitesini düşürmek de değildir. Bütçe disiplininden maksat hesabını bilmektir.'' Unakıtan, Türkiye'nin artık siyasilerin keyfine göre değil, kurumsallaşmış bir Türkiye olarak idare edilmesi gerektiğini belirterek, o bakımdan hükümet olarak yapısal reformlardan asla vazgeçmeyeceğini vurguladı. 

     
</TEXT>
</DOC>
