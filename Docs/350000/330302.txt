<DOC>
<DOCNO> 330302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/yasam/yas15.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYA TURU 
</HEADLINE>
<TEXT>



Pulitzer'ler sahiplerini buldu 

2005 yılının "Pulitzer Gazetecilik ve Edebiyat, Drama ve Müzik" ödüllerini kazananlar dün Columbia Üniversitesi'nde açıklandı. Los Angeles Times gazetesi, büyük bir hastanede ölümle sonuçlanabilecek tıbbi hatalar ve hastalara ayrımcılık yapılmasıyla ilgili haberleriyle, "kamusal hizmet" ödülünü aldı. Gazete, Rusya'da terörizmle mücadeleyle ilgili haberlerinden ötürü de, "uluslararası haberler" ödülünü kazandı. The Wall Street Journal ise, kanserle mücadele eden hastalarla ilgili yaptığı haberler, yayımladığı sinema eleştirileri nedeniyle 2 Pulitzer ödülü aldı. New York Times "ulusal haber" ödülüne layık görülürken, AP ajansına ise "acil haber fotoğrafı" ödülü verildi. 

Şempanzelerin de konuştuğu anlaşıldı 

DIŞ HABERLER SERVİSİ 
Şempanzelerin hemcinsleriyle anlaşabilmek için farklı tonlarda sesler çıkardıkları belirlendi. İskoçya'daki St. Andrews Üniversitesi'nden bir araştırma ekibi, Uganda'daki Budongo Ormanı'nda yaşayan şempanzelerin saldırıya uğradıklarında ve başkalarına saldırdıklarında çıkardıkları sesleri incelendi. Şempanzelerin, bu 2 durumda belirli sesler çıkardıkları ve yakınlarını yardıma çağırdıkları ifade edildi. 

İnternette sevişmiyor, virüs bulaştırıyorlar 

NAFİZ ALBAYRAK DHA 
Oscar ödüllü yıldız Angelina Jolie ile aşk ilişkisi yaşadığı öne sürülen Brad Pitt'in virüsleri çıktı. "W32 Ahker-F" olarak da bilinen virüs dosyası, internet kullanıcılarına "Angelina Jolie ve Brad Pitt'in seks klibi" başlığıyla gönderilerek ilgi artırılıyor. Ancak kullanıcı, e-maile iliştirilen dosyayı açtığında virüs, listedeki tüm e - mail adreslerine bulaşıyor. 

Tüm çabalar kıyıya vuran balinalar için 

DIŞ HABERLER 
Avustralya'nın batı kıyısında karaya vuran 19 balinanın 13'ü, gönüllüler tarafından kurtarıldı. Batı Avustralya eyaletinin başkenti Perth'e 230 kilometre uzaklıktaki Busselton kasabasının sahil kesiminde karaya vuran balinaların 6'sı öldü. Kurtarılan balinalar, yüzücü ve sörfçüler eşliğinde tekrar derin sulara doğru yol aldı. 

İngiltere'de sahte rakı uyarısı 

NEVSAL ELEVLİ Londra 
İngiltere Dışişleri Bakanlığı, Türkiye'ye gidecek vatandaşlarını sahte rakıya karşı uyardı. İnternet sitesinde Türkiye'de terörist saldırı tehlikesinin yüksek olduğunu vurgulayan Bakanlık, uyarılarına sahte rakıyı da ekledi. "Sağlık" başlığı altında yapılan uyarıda, sahte rakının Türkiye'de ölümlere neden olduğu belirtilerek, İngiliz vatandaşlarının dikkatli olması istendi. Türkiye uyarılarında en geniş yer 'terörizm'e ayrıldı. 



</TEXT>
</DOC>
