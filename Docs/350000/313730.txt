<DOC>
<DOCNO> 313730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun19.html </URL>
<DATE> 2005/02/09/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Madrid'de kongre merkezinde patlama Yaralı sayısı 43'e yükseldi... 
</HEADLINE>
<TEXT>

     İspanya'nın başkenti Madrid'de, bir kongre merkezinin yanında bomba yüklü araçla düzenlenen saldırıda yaralananların sayısının 43'e yükseldiği bildirildi. 
     Bir acil yardım görevlisi, Reuters'e yaptığı açıklamada, yaralananların sağlık durumlarının ağır olmadığını, bunlardan yalnızca 24'ünün hastaneye kaldırıldığını kaydetti. 
     Yaralananlar arasında 6 polisin de bulunduğu belirtildi. 
     Bu patlamanın, geçen yıl 11 Mart'ta Madrid'deki tren saldırılarından sonra meydana gelenlerin en büyüğü olduğu kaydedildi. 
     
     ZAPATERO TERÖRİSTLER KENDİLERİNE YER BULAMAYACAKLAR 

     İspanya Başbakanı Jose Luis Rodriguez Zapatero, teröristlerin, İspanya'da ne toplumda ne de siyasi alanda kendilerine yer bulacaklarını söyledi. 
     Varşova'da temaslarda bulunan Zapatero, Madrid'in kuzeyindeki bir kongre merkezinde bombalı araçla saldırı düzenlenmesi üzerine yaptığı açıklamada, ''ETA teröristleri ve destekleyenleri, kendilerine toplumda ve siyasi alanda yer bulamayacaklar. Bombalamak, ancak cezaevinin kapısını açar'' dedi. 
     Saldırıdan kısa bir süre önce, Bask bölgesindeki bir gazeteyi arayan ETA örgütünün, bombalı saldırı uyarısında bulunduğu bildirilmişti. 
     Kral Juan Carlos'la Meksika Devlet Başkanı Vicente Fox'un, patlamanın olduğu Ifema Kongre Merkezi'nde bugün öğleden sonra, ARCO Çağdaş Sanat Fuarı'nın açılışını yapmaları bekleniyordu. 
     
</TEXT>
</DOC>
