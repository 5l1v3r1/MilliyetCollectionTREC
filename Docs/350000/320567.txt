<DOC>
<DOCNO> 320567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/siyaset/axsiy02.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Reformlarda patinaj var' 
</HEADLINE>
<TEXT>


AB'nin Ankara Temsilcisi Kretschmer Reformların uygulanmasında kayma var. Türk hükümetini suçlamıyorum. Tüm bürokrasi reformların gerçekleştirilmesi için çalışmalı 

DIŞ HABERLER SERVİSİ 


Avrupa Birliği'nin Ankara Temsilcisi Hans Jorg Kretschmer, Türkiye'nin AB'ye girme çabası çerçevesinde yaptığı reformlarda "patinaj gözlendiğini" söyledi. Kretschmer, Reuters'e verdiği demeçte, Türk polisinin Alevilere kötü muamelede bulunduğunu, Fener Rum Patrikhanesi'nin kısıtlamalarla karşı karşıya kaldığını ve polisin göstericilere aşırı güç kullandığını gösteren raporlar olduğunu savundu. "Reformların uygulanmasında kayma var" diyen Kretschmer, bu durumdan hükümeti suçlamadığını, ancak tüm bürokrasinin reformların gerektiği şekilde yerine getirilmesini garanti etmek için çalışması gerektiğini söyledi. 
Kretschmer ayrıca, Orhan Pamuk'a yönelik ölüm tehditlerini hiçbir üst düzey yetkilinin açıkça kınamamasını ve bu konuda harekete geçilmemesini de "endişe verici" olarak niteledi. 
"Eğer AB içinde, Türkiye'nin siyasi reformları yerine getirmeye artık bağlı olmadığı izlenimi oluşursa, AB'de ters bir siyasi reaksiyon olabilir" diyen Kretcshmer, AB'de Türkiye'nin üyeliğine olumsuz bakanların sayısının çok olduğunu hatırlattı. 
Kretschmer, bu konuların hiçbirinin Türkiye ile üyelik müzakerelerine başlanmasını geciktirecek nitelikte olmadığını da vurguladı. 
Kretschmer, Fransa'da yapılacak referandumda Türkiye'nin üyeliğine "hayır" denmesi ihtimali ile ilgili olarak da, "Türkiye AB standartlarına uymak ve bir liberal demokrasi haline gelmek için ilerleme kaydettikçe, Avrupa'da halkın görüşü de daha iyiye gidecektir" dedi. 
AB temsilcisi, Kıbrıs konusunun da, Türkiye ile 3 Ekim'de müzakerelere başlanmasına engel olmayacağına inandığını belirtti. 




</TEXT>
</DOC>
