<DOC>
<DOCNO> 345903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/spor/aspo.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir İstanbul masalı 
</HEADLINE>
<TEXT>


Atatürk Olimpiyat Stadı Devler Ligi'nin en görkemli finaline ev sahipliği yaptı. Milan Maldini ve Crespo 2 ile 3-0'a ulaştı. Liverpool, Gerrard, Smicer ve Alonso ile eşitliği sağladı. Kupayı penaltılarla Liverpool kazandı 


90 Dakika 
Zafer Liverpool seyircisinin 

KAAN BORA 

Herşeyden önce dün gece futbol sahalarında uzun yıllar anlatılacak bir maç oldu. Bu karşılaşmanın canlı tanıkları herhalde nesiller boyu bu mücadeleyi çocuklarına ve torunlarına anlatacak. 
Herşey vardı Olimpiyat Stadı'nda. Gol, azim, direnç, sevinç, üzüntü, inanç... Ve biz böylesine tadından yenmeyen bir finale ev sahipliği yaptığımız için gerçekten çok şanslıyız. 
İstanbul sokaklarını kırmızıya boyayan Liverpool seyircisi Atatürk Olimpiyat Stadı'nda da ezici bir üstünlüğe sahipti. Karşılaşma öncesi müthiş tezahüratlarıyla Milan gibi tribünde kuvvetli olan bir ekolü de alt ediyorlardı. Ancak İtalyan ekibinin henüz 1. dakika dolmadan 7. finalini oynayan emektar kaptanı Maldini ile bulduğu gol İngilizler'in üzerine kabus gibi çöktü. Çünkü üç maçtır gol yemeyen savunmaları daha başlarken S.O.S veriyordu. Ardından şoku atlatan Liverpool Riise ve Hyypia ile rakip kaleyi yokladı. Ancak özellikle orta alanda Kaka, Gattuso ve Pirlo ile etkili olan Kırmızı - Siyahlılar Crespo ile ikinci golü buldu. Shevchenko'nun arka direğe uzattığı topta 39. dakikada Arjantinli farkı ikiye çıkardı. 43'te ise Kaka'nın mükemmel ötesi pasında Tangocu yıldız, ders niteliğindeki bir vuruşla skoru Milan adına 3-0'a getirdi. 
Oyuncular soyunma odasına girerken herkes herşeyin bittiğini düşünüyordu. Ancak öyle olmadı. Önce kaptan Gerrard 54'te kafayla farkı ikiye indirdi. Bu gol Liverpool'u ümitlendirdi. 56. dakikada Smicer'in sert şutuyla dirilen İngilizler Alonso'nun penaltının devamında bulduğu golle skoru 60'ta eşitledi. Can havliyle saldırıp, ikinci yarının ilk 15 dakikası içinde istediğini alan Liverpool'un enerjisi de bir süre rakibin üstüne gitmeye elvermeyince oyun rölantiye girdi. Tatlı sertlik dışında futbolcuların birbirlerine kötü niyetli davranmadakları finalin ilk sarı kartının 82. dakikada gelmesi de ilgi çekiciydi... 128. dakikada Shevchenko gibi usta bir golcünün önce kafasını sonra da altı pas içinden vuruşunu önleyen Dudek maçı penaltılara götürüp, kurtardığı iki atışla gecenin kahramanı oldu. Dün gece kupayı kaldıracak ekibi belirlemek için atılan penaltı atışlarında Liverpool güldü ama iki takım da birer şampiyon kadar alkış aldı. Ancak Kupa 1'de 21 yıl sonra zafere uzanan Liverpool seyircisi, takımına verdiği ekstra motivasyonla şampiyonluğu biraz daha haketti. Finalin kazasız belasız geçmesi ve organizasyondan da yüzümüzün akıyla çıkmamız bizim adımıza sevindiriciydi. 

Tarihe geçti 

Nefesleri kesen mücadelede ilkler de yaşandı. 90 dakika sonunda atılan altı gol, Şampiyonlar Ligi tarihinin en farklı skoru olarak gerçekleşti. Milan kaptanı Paolo Maldini de, henüz ilk dakikada Liverpool ağlarını havalandırıp, finallerin en erken golünü kaydetti. Liverpool ikinci kez kupaya penaltılardan uzandı. 

Penaltılar 
MILAN 

Serginho - 
Pirlo - 
Tomasson 
Kaka 
Shevchenko - 

LIVERPOOL 

Hamann 
Cisse 
Riise - 
Smicer 

11 gol de aynı kaleye 

Liverpool'un zaferle ayrıldığı finalde ilginç bir tesadüf de yaşandı. Milan devreyi 3-0 üstün kapatırken, İngiliz ekibi ilk yarıda savunduğu kaleye 2. devrede 3 gol atarak skoru eşitledi. Normal süre içinde 6 gol de aynı kaleye giderken penaltı atışlarında da durum değişmedi. Penaltılarda Liverpool 3, Milan ise 2 kez fileleri sallarken, toplam 11 gol de aynı kaleye girdi. 

200 ülkede canlı yayın 

Tüm dünyada gözler dün gece İstanbul'un üzerindeydi. 200 ülke televizyonu tarafından canlı yayınlanan dev karşılaşmayı yaklaşık 3 milyar insan izledi. Final için dünya medyası İstanbul'a akın etti. Maçta 120'si Türk, toplam 1800 medya mensubu görev yaptı. 

Ancelotti Biz daha iyiydik 

Milan Teknik Direktörü Ancelotti, daha iyi oynamalarına rağmen mağlup olduklarını söyledi. İtalyan hoca, "Bazen iyi oynayanlar kazanamaz. 2. yarıda 6 dakikalık bir gaflet anımız oldu, her şey bu anda değişti. İyi bir final oynadık ancak kaybettik. Aslında kaybetmeyi hak etmiyorduk. Tabi ki mağlubiyeti kabul etmek zorundayız. Penaltıları atamadık. En iyi üç penaltıcımız Serginho, Pirlo ve Shevchenko penaltıları kaçırdı. Ekip yaptığı işten gurur duymalıdır. Üzgünüz ama onurlu bir şekilde kaybettik" ifadesini kullandı. 

Liverpool destanı 

İlk yarı bitmeden 3-0 geriye düştüler ama asla pes etmediler. Muhteşem bir mücadele ortaya koyup tam 21 yıl sonra 5. kez Avrupa'nın en büyüğü oldular 


Liverpool dün gece destan yazdı. Uzun yıllardır İngiltere Ligi ve Avrupa Kupaları'nda başarıya hasret kalan Ada ekibi, Milan gibi yıldızlar topluluğu rakibi karşısında inanılmazı başardı. Henüz 43. dakikada 3-0 geriye düşen Kırmızı - Beyazlılar, kalan sürede tribünleri dolduran taraftarının büyük desteği ile müthiş bir mücadele ortaya koydu ve üst üste attığı gollerle skoru eşitledi. 
Penaltılarla rakibini yenen Liverpool tam 21 yıl aradan sonra 5. kez Avrupa'nın en büyüğü olmayı başardı. İngiliz ekibi en son 1983-84 sezonunda İtalya'da oynanan finalde Roma'yı penaltılarla 4-2 yenerek şampiyon olmuştu. Geçen sezon Valencia ile UEFA Kupası'nı kazanan Teknik Direktör Rafael Benitez maç sonrası zafer sarhoşuydu. İspanyol çalıştırıcı, "Nefis bir maçtı. Kupayı taraftarımıza hediye ediyorum. Bu geceyi hayatım boyunca hatırlayacağım" diye konuştu. 


</TEXT>
</DOC>
