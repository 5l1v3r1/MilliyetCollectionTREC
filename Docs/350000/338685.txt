<DOC>
<DOCNO> 338685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sonspo12.html </URL>
<DATE> 2005/05/01/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Giresunspor Müdürü Hocaoğlu, teşhiste şikayetini değiştirdi... 
</HEADLINE>
<TEXT>

     Üçüncü Futbol Ligi 2. Grup'ta, Giresunspor-Pazarspor maçının ardından çıkan kavgada, yardımcı hakem Ali Kılıç tarafından darp edildiğini iddia eden kulüp müdürü Fatih Hocaoğlu, teshişte şikayetini değiştirerek diğer yardımcı hakem Murat Gedik'ten şikayetçi oldu. 
     Alınan bilgiye göre, dün Giresun Atatürk Stadı'nda oynanan ve Giresunspor'un Pazarspor'u 2-1 mağlup ettiği maçın ardından soyunma odalarına giden hakemler ile Giresunsporlu futbolcular arasında çıkan tartışmada, yardımcı hakem Ali Kılıç'ın bayrak çubuğuyla kafasını yardığını iddia eden Giresunspor'un Kulüp Müdürü Hocaoğlu'nun şikayetçi olması üzerine, Giresun Emniyet Müdürlüğü'ne götürülen maçın hakemi Derya Ahmet Kocabaş, yardımcı hakemler Ali Kılıç ve Murat Gedik ile dördüncü hakem Şenol Ersoy'un ifadeleri alındı. 
     Kafasından aldığı darbe sonucu tedavi için kaldırıldığı Giresun Prof. Dr. İlhan Özdemir Devlet Hastanesi'nde müşahade altında tutulan Hocaoğlu, yapılan teşhis sonucu, daha önceki ifadesini değiştirerek kafasına bayrak çubuğuyla vuranın maçın diğer yardımcı hakemi Murat Gedik olduğunu söyleyerek, Gedik'ten şikayetci oldu. 
     Bunun üzerine gözaltına alınarak geceyi Emniyet Müdürlüğü'nde geçiren Murat Gedik, çıkarıldığı nöbetçi mahkemece tutuksuz yargılanmak üzere serbest bırakıldı. 
     Tedavisine ayakta devam edilmesi kararlaştırılan kulüp müdürü Hocaoğlu'nun taburcu edildiği, kesin raporun yarın alınacağı bildirildi. 
     
</TEXT>
</DOC>
