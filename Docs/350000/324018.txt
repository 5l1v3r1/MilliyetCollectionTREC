<DOC>
<DOCNO> 324018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko20.html </URL>
<DATE> 2005/03/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
OPEC, günlük üretimi artırma kararı aldı... 
</HEADLINE>
<TEXT>

     Petrol ihraç eden ülkeler örgütü OPEC'in İran'ın Isfahan kentinde bugün başlayan olağan zirvesinde, rekor seviyelerde seyreden fiyatları soğutmak için günlük 500 bin varillik üretim artışı konusunda üye devletler anlaşmaya vardı. 
     OPEC Başkanı Şeyh Ahmed el-Fahd el-Sabah, Suudi Arabistan'ın önerisiyle alınan günlük 500 bin varillik üretim artışı kararına rağmen uluslararası borsalarda petrol fiyatlarının yüksek seyretmeyi sürdürmesi halinde yılın ikinci yarısı için de ek 500 bin varillik daha üretim artışı gerçekleştireceğini söyledi. 
     Bu durumda halen günlük 27 milyon varil seviyesinde tutulan OPEC'in resmi üretim kotası, 28 milyon varile kadar çıkarılabilecek. 
     Yılın ikinci yarısı için düşünülen 500 bin varillik ek üretim artışı kararının uygulanmaya konması için aynı zamanda Kuveyt Petrol Bakanlığı görevini de sürdüren OPEC Başkanı el-Sabah'ın onayının yeterli olup olmayacağı konusunda ise bilgi verilmedi. 
     Üretim artışlarının Suudi Arabistan ve Kuveyt tarafından karşılanması bekleniyor. 
     OPEC'in bir sonraki olağan petrol bakanları zirvesi, 7 Haziran'da Viyana'da toplanacak. 
     Öte yandan Londra'da yayımlanan el-Hayat gazetesine konuşan Suudi Arabistan Petrol Bakanı Ali el-Naimi, uluslararası borsalarda 55 dolar seviyesinde seyreden petrol fiyatlarının ''çok yüksek'' olduğunu söyledi. 
     ''Fiyatları 40-50 dolar aralığına çekmek istiyoruz'' diyen el-Naimi, bunun için üretim artışına gideceklerini ifade etti. 
     OPEC kararının açıklanmasıyla uluslararası borsalarda petrol fiyatlarının düşüşe geçtiği gözlendi. 
     New York Borsası'nda dünkü kapanışına göre 45 sent gerileyen ABD hafif petrolünün varili, 54.64 dolardan satılıyor. 
     Londra Uluslararası Petrol Borsası'nda işlem gören Brent petrolünün varili ise 47 sentlik gerilemenin ardından .38 dolarda bulunuyor. 
     
</TEXT>
</DOC>
