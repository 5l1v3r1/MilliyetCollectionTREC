<DOC>
<DOCNO> 316175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur09.html </URL>
<DATE> 2005/02/17/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Üniversitede 'terörist değil PKK'lıyız ' sloganları... 
</HEADLINE>
<TEXT>

     Tuncay DAĞLI DHA 

ADANA ÇUKUROVA Üniversitesi'nde okuyan 30'a yakın öğrenci, Abdullah Öcalan'ın serbest bırakılması isteğiyle tabutlu eylem yaptı. Öğrenciler oyuncak silahlarla Türk askeriyle teröristin çatışmasını sergileyen Kibele' adlı skeci de derslikler önündeki bahçede sergiledi. 
     Saat 12.30'da Eğitim Fakültesi R1 derslikleri önünde toplanan eylemci öğrenciler birinde Türk Bayrağı, diğerinde PKK bayrağı örtülü iki tabutu omuzlarına alarak Merkez Kafeterya önüne kadar slogan atarak yürüdü. Savaşa geçit vermeyeceğiz', Abdullah Öcalan'a özgürlük', Terörist değil PKK'lıyız' sloganları atan öğrenciler, yürüyüş sırasında üzerinde Öcalan'ın iki fotoğrafı bulunan ve Çocukluk hayallerime ihanet etmedim' yazan pankartı da taşıdı. 
     Öğrenciler kafeterya önünde bir arkadaşlarının megafonla basın açıklamasını okumasından sonra 5 dakikalık oturma eylemi yaptı. Bu arada hem terörist hem de asker annesi olduğu belirtilen 50 yaşlarındaki bir kadın da eyleme katılıp, Kürkçe olarak savaş istemediğini belirten bir konuşma yaptı. 
     Eylemci üniversiteliler daha sonra tabutları omuzlarına alıp derslikler önüne döndü. Burada tabutları yere koyan öğrenciler Laleş Gençlik Kültür Merkezi üyesi olduğu belirtilen biri kız 4 kişilik bir grubun sergiledi Kibele' adı skeci izledi. 
     Skeçte ellerinde oyuncak silah olan teröristlerin, Hakkari Komando Tugayı'na bağlı askerlerle çatıştığı ve bu sırada askerin göğsünden vurularak öldüğü anlatıldı. Skeç sırasında silah sesleri bir kenara konulan kasetçalardan verilirken, oyunun metni de bir kız öğrenci tarafından ayakta okundu. 
     Eylemci öğrencilerin skeci, onlara katılmayan kalabalık bir öğrenci grubu tarafından da uzaktan izlendi. Eylemciler, emniyet görevlileri tarafından herhangi bir müdahale olmadan dağıldı. 
     
</TEXT>
</DOC>
