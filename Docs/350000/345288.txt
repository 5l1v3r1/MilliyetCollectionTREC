<DOC>
<DOCNO> 345288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun13.html </URL>
<DATE> 2005/05/24/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Moskova Radyosu'ndan Öcalan yorumu 
</HEADLINE>
<TEXT>

     İhsan DÖRTKARDEŞ DHA 

      MOSKOVA Radyosu, Avrupa İnsan Hakları Mahkemesi’nin AİHM verdiği kararın ardından Abdullah Öcalan’ın yeniden yargılanması halinde Türkiye’de gerginliğin artabileceğini öne sürdü. 
     Radyonun yorumunda çeşitli ülkeler tarafından yasadışı kabul edilen PKK’nın son dönemde yeniden faaliyetlerini artırdığı, eylemlere tekrar başlandığı 1 Haziran 2004’ten bu yana ölenlerin sayısının 5 kat arttığı, eylemlerde yaklaşık 100 kişinin öldüğü ve 230’u aşkın kişinin yaralandığı vurgulandı. 
     PKK’lı teröristlerin Kuzey Irak’tan Türkiye’ye sızmasında her geçen gün artış görüldüğünü belirten Moskova Radyosu, yollara döşenen mayınların çok sayıda sivilin ölümüne neden olduğunu, Washington yönetiminin, PKK’nın faaliyetlerini Kuzey Irak’ta durduracağına dair vaatte bulunmasına karşılık gereğini yerine getirmediğini aktardı. Yorumda şöyle denildi 
     
     ’ENDİŞELER TEMELSİZ DEĞİL’ 
     "Bölgede terör gruplarını etkisiz hale getirmek amacıyla Türk Silahlı Kuvvetleri tarafından kapsamlı operasyon gerçekleştiriliyor. Bu operasyon sırasında 50 PKK’lı ve 30’u aşkın asker öldü. Dolayısıyle, AİHM’nin 12 Mayıs’ta Abdullah Öcalan hakkında verdiği karar Türkiye ve Türk askeri çevrelerinde olumsuz yankılar uyandırdı. 
     Türk askeri çevreleri, ilgili davaya yeniden bakılması durumunda ülkede kitlesel kargaşa başlamasından endişe ediyor. Bu endişe hiç de temelsiz değil. Türkiye’nin Güneydoğu kesiminde terör eylemlerinden ötürü 35 bini aşkın kişi öldü. 1’inci Ordu Komutanı Orgeneral Hurşit Tolon’a göre, AİHM’nin kararının politik nedenleri var. 
     Bu karar Avrupa’nın, Türkiye’nin hukuk sistemini ve anayasasını tanımadığını gösterdi. Orgeneral Tolon’un belirttiğine göre Kürt ayrılıkçıları ile girilen çatışmalarda ölen veya sakatlanan askerlerin annelerini unutmak mümkün değil. Bu, tüm Türk askerlerinin ortak kanısı. Emekli Türk askerleri de AİHM’nin kararını kınadı. Pek çok gösterici, hükümeti Avrupa Birliği’ne katılmaktan vazgeçmeye çağıran pankartlar taşıdı." 
     
</TEXT>
</DOC>
