<DOC>
<DOCNO> 342769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonsiy11.html </URL>
<DATE> 2005/05/15/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İzzet Baysal Vakfı Başkanı Başbakanımız üzüntüden yemek bile yemedi 
</HEADLINE>
<TEXT>

     İzzet Baysal Vakfı Başkanı Ahmet Baysal, Başbakan Tayyip Erdoğan’ın protesto olayına çok üzüldüğünü belirterek, "Başbakanımız protesto olayının yaşandığı gün üzüntüden yemek bile yemedi" dedi. 
     Baysal, düzenlediği basın toplantısında, Bolu’da yaşanan olaylar sonrasında ulusal ve yerel basın mensuplarının İzzet Baysal ailesine inanılmaz derecede sahip çıkarak, temel atma törenine katılmayan Abant İzzet Baysal Üniversitesi Rektörü’nü eleştiren haber ve köşe yazılarına yer verdiğini söyledi. 
     Benzer bir olayın daha önce de yaşandığını, Türk basınının o dönemde de vakfa ve İzzet Baysal’a sahip çıktığını ifade eden Baysal, şöyle konuştu 
     "O dönem Başbakan Erbakan Sizin üniversitenin rektörü ateist yetiştiriyor demişti. Bu olayın nedeni, sınavsız olarak üniversitede işe alınmayan 30 kişiydi. Bolu halkı ve Türk basını, geçmişte olduğu gibi bugün de rektörün anlamsız protestosu sonrasında İzzet Baysal’ın hatırasına sahip çıkmayı bildi. Halkımıza ve basın mensuplarına minnet duygularımı ifade ediyorum." 
     
     "BAŞBAKAN ÜZÜLDÜ" 
     Başbakan Erdoğan’ın Bolu’ya gelmesine çok sevindiklerini belirten Baysal, "Biz Başbakandan 16 milyon dolarlık İzzet Baysal Tıp Fakültesi donanım ihalesinin yapılacağı müjdesini beklerken bu protesto olayı yaşandı. Başbakanı protesto eden rektör, ihalenin yapılması için Başbakanlık ve ilgili bakanlıklara yazılan yazılara imza atan insandır. Böyle düşüncesizlik olamaz. Bu süreçten sonra dileğim, ihalede sorun yaşanmaması" dedi. 
     Olayın, Başbakan Tayyip Erdoğan’ı çok üzdüğüne işaret eden Baysal, sözlerine şöyle devam etti 
     "Başbakan Erdoğan, üniversite yönetim kurulunun yaptığı açıklama kendisine ulaştıktan sonra olayı bana sordu. İnanılmaz derecede kızmıştı. Ben açıklamadan haberim olmadığını söyleyerek, Sayın Başbakanım siz üzülmeyin, biz vakıf ve mütevelli heyeti olarak bu konunun gereğini yaparız dedim. Başbakan, bu sözlerimden sonra üniversitede yapılan temel atma törenine katıldı. Başbakan o gün üzüntüsünden yemek bile yemedi." Bolu’da düzenlenen İzzet Baysal’a Şükran Günleri’ne ilk defa bir Başbakanın katıldığını ifade eden Baysal, "Bizim Başbakanı temel atma törenine davet etmememiz düşünülemez. Kamuoyunun şunu çok iyi bilmesini istiyorum, Başbakanın rektör ve yönetim kurulu tarafından protesto edilmesi bizi derinden üzdü" diye konuştu. 
     
</TEXT>
</DOC>
