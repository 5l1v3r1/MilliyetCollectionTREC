<DOC>
<DOCNO> 308051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sonsiy02.html </URL>
<DATE> 2005/01/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Erdoğan, Bayram Namazı'nı Kasımpaşa'da kıldı 
</HEADLINE>
<TEXT>

     Başbakan Recep Tayyip Erdoğan, Kurban Bayramı'nı kutlayarak ''Kurban Bayramı'nın, ülkemiz, milletimiz, İslam dünyası ve tüm insanlık için barışa, sevgiye, kardeşliğe vesile olmasını temenni ediyorum'' dedi. 
     Başbakan Erdoğan, ikamet ettiği Üsküdar Emniyet Mahallesi'ndeki evinden Kasımpaşa'daki Büyük Piyalepaşa Camii'ne gelerek bayram namazını kıldı. 
     Cami çıkışında vatandaşların alkışlarla sevgi gösterisinde bulunduğu Erdoğan, basın mensuplarına açıklama yaptı. 
     Başbakan Erdoğan, ''Tüm milletimin Kurban Bayramı'nı kutluyorum. Kurban Bayramı'nın, ülkemiz, milletimiz, İslam dünyası ve tüm insanlık için barışa, sevgiye, kardeşliğe vesile olmasını temenni ediyorum'' dedi. 
     Kurban Bayramı ile birlikte Güney Asya felaketi üzerinde durmadan edemeyeceğini belirten Erdoğan, 1999 yılında böyle bir felaketi yaşamış ülkenin evlatları olarak, Güney Asya'daki yaraları sarma çabası içinde olduklarını söyledi. 
     Tsunami felaketinde 260 bin insanın ebediyete intikal ettiğini, bu felaketin daha nasıl bir rakama ulaşacağının henüz belli olmadığını da ifade eden Erdoğan, ''Ama Müslüman Türk insanı olarak bizler de burada yerimizi tüm hassasiyetler içerisinde almamız gerekiyor. Onun için Türkiye'de tüm imkanı olanları, tüm vatandaşlarımı, özellikle Kızılayımızın açtığı kampanyaya, Başbakanlık Acil Durum'un açtığı bütün hesaplara katılmaya davet ediyorum'' diye konuştu. 
     El ele vererek bu kampanyalara katılmak gerektiğini belirten Erdoğan, 5 Şubat'ta Türkiye'deki sivil toplum örgütleri ve Kızılay ile birlikte heyetler halinde felaket bölgesini bizzat gezerek ve görerek ayni ve nakdi olarak yardımda bulunacaklarını, bundan sonraki süreçte ne gibi yardımlar yapılabileceği üzerinde durulacağını söyledi. 
     Yardım sürecinin kısa bir süreç olmadığını, yaraların da bir hafta, bir ay ya da bir yılda sarılacak yara olmadığını kaydeden Erdoğan, onun için bundan sonra bölgeyi unutmamak gerektiğini dile getirdi. 
     Başbakan Recep Tayyip Erdoğan, bu süreci onlarla beraber yaşamamız gerektiğine de dikkat çekerek, şunları kaydetti 
     ''Zira 1999'dan bu yana 5 yıl geçmesine rağmen biz hala Gölcük'te, Kocaeli'de, Sakarya, Bolu, Düzce'de depremle ilgili yaralarımızı sarıyoruz. Doğu'daki Doğubeyazıt, Aşkale depremlerinin yaralarını sarıyoruz. Bingöl'de hala yara sarıyoruz. İşimiz bitmiş değil. İzmir Seferihisar'da da devam ediyor. Bütün bunlar uzun soluklu yara sarma sorumluluğudur. Devam ettirmek durumundayız. Türkiye olarak bunun dışında kalamayız.'' Dini bayramların, barış, kardeşlik, sevgi günleri olduğunu ifade eden Erdoğan, ''Kurban Bayramı'nı da bu vesileyle tekrar birliğimizin, beraberliğimizin, kardeşliğimizin ziyadeleştiği, arttığı bir bayram olarak görüyor, tüm halkımı, milletimi en kalbi sevgi ve saygılarımla selamlıyorum'' dedi. 
     
     MEZARLIK ZİYARETİ 
     Büyük Piyalepaşa Camii'nde kılınan bayram namazına, İstanbul Büyükşehir Belediye Başkanı Kadir Topbaş ve Beyoğlu Belediye Başkanı Ahmet Misbah Demircan da katıldı. 
     Camiden vatandaşların sevgi gösterileriyle ayrılan Erdoğan, Kasımpaşa'da arabasından inerek bir süre vatandaşlarla bayramlaştı. 
     Erdoğan, daha sonra tarihi Kulaksız Mezarlığı'na geçerek, burada babası Ahmet Erdoğan'ın mezarını ziyaret etti. 
     
</TEXT>
</DOC>
