<DOC>
<DOCNO> 330822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur07.html </URL>
<DATE> 2005/04/06/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Öğrenci affı asker kaçaklarına yaradı 
</HEADLINE>
<TEXT>

     
     Kemal Yurteri CNN TÜRK 
     
Milli Savunma Bakanlığı, Üniversite Affı olarak bilinen yasadan, yoklama kaçağı veya bakaya olanların da yararlabileceğini açıkladı. 
     Açıklamaya göre Af Yasası'ndan yararlanacak nitelikte olanlar arasında lisansüstü eğitim yapanların askerlikleri de, yasanın öngördüğü süreler kadar, 33 yaşını geçmemek koşuluyla ertelenecek. 
     Milli Savunma Bakanlığı, çok sayıda askerlik yükümlüsünü ilgilendiren bir konuya açıklık getirdi. CNNTÜRK'ün yazılı sorusunu yanıtlayan Savunma Bakanlığı, üniversitelere af yasası olarak bilinen uygulamadan, bakaya ve yoklama kaçağı olanların da yararlanacağını belirtti. 
     Açıklamada, yasadan yararlanıp ilişiklerinin kesildiği okullara kayıt yaptırmak isteyen öğrencilerin askerlikleri, yasada öngörülen süre boyunca, yani bir yıl süreyle erteleceği ifade edildi. 
     Açıklamada, Af Kanunu kapsamına girenler içerisinde, lisanüstü eğitim yapanların sevklerinin de yoklama kacağı ve bakaya olmaklarına bakılmaksızın, yasadaki öngörülen süre kadar, 33 yaşını geçmemek koşuluyla erteleneceği belirtildi. 
     
     Askerlik süresi tartışması sürüyor 
     Bu arada, Milli Savunma Bakanı Vecdi Gönül, askerlik süresinin kısaltılmasının, ordunun modernizasyonu çerçevesinde söz konusu olabileceğini söyledi. Genelkurmay ise, askerlik süresinin kısaltılması yönünde çalışma yapılmadığını bildirdi. 
     ''Bakanlık'ta bedelli askerlikle ilgili hiçbir çalışma yok" diyen Gönül, "milletvekillerine, bedelliyle ilgili ısrarları karşısında, Bakanlıktaki ordunun modernizasyonu ilgili çalışmalar konusunda, Genelkurmay'da ordunun modernizasyonuyla ilgili çalışmalar konusunda bilgi verdik'' diye konuştu. 
     Gönül, bir gazetecinin askerliğin kısalmasının gündeme gelip gelmeyeceğine ilişkin sorusunu da, ''hepsi gelebilir, hepsi gelebilir ama modernizasyon içerisindedir. Teknik bir konudur. Modernizasyonun içerisindedir. Kısaltma da bunun içinde söz konusu olur" yanıtını verdi. 
     Gönül, ordunun, Silahlı Kuvvetler'in modernizasyonu için ne gerekiyorsa yapılacağını da sözlerine ekledi. 
     
     Genelkurmay'dan açıklama 
     Genelkurmay Başkanlığı yetkilileri de, askerlik süresinin kısaltılması yönünde çalışma yapılmadığını bildirdiler. 
     TSK, 15 temmuz 2003'ten itibaren geçerli olacak şekilde kara, deniz Sahil Güvenlik Komutanlığı dahil , Hava Kuvvetleri ile Jandarma Genel Komutanlığı'nda muvazzaf askerlik hizmet süreleri ile yedek subay hizmet süresini kısaltmıştı. 
     Askerlik süresi, erbaş ve erler için 18 aydan 15 aya, yedek subaylar için 16 aydan 12 aya indirilmiş, kısa dönem erbaş ve erler için de askerlik süresinin, 1111 sayılı Askerlik Kanunu uyarınca, yedek subayların süresinin yarısı kadar uygulanmasına karar verilmişti. Böylelikle eskiden 8 ay olan kısa dönem erbaş ve erlik süresi, 6 aya indirilmişti. 
     TSK'nın yeniden yapılanma faaliyeti kapsamında gerçekleştirilen uygulamayla, mükellef asker sayısı yüzde 17 oranında azaltılmış ve kuvvet yapısının küçültülmesine imkan sağlanmıştı. 
     
</TEXT>
</DOC>
