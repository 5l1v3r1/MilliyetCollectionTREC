<DOC>
<DOCNO> 344287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonsiy11.html </URL>
<DATE> 2005/05/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Şemdin Sakık'tan ATO Başkanı Aygün'e teşekkür mektubu 
</HEADLINE>
<TEXT>

     PKK’da en üst düzeylerde görev alarak çeşitli terör olaylarına karışan ve halen Diyarbakır E Tipi Kapalı Tutukevi’nde yatan Şemdin Sakık, Ankara Ticaret Odası ATO 
     Başkanı Sinan Aygün’e bir mektup göndererek, kendisinin kaleme aldığı "APO" isimli kitaba verdiği destek için teşekkür etti. 
     ATO’dan yapılan açıklamada, Sakık’ın Aygün’e teşekkür amacıyla bir mektup gönderdiği belirtildi. Sakık, mektubunda Aygün’e yönelik olarak "Kitabımı alıp okuduğunuz, içeriğini beğendiğiniz, özellikle TV ekranında ’Bu kitabın altına imzamı atarım’ diyerek büyük bir cesaret örneği sergilediğiniz için, teşekkürlerimi iletmeyi bir görev biliyorum" ifadelerine yer verdi. Söz konusu kitabı topluma ve ülkeye verdiği zararı bir miktar olsa telafi etmek amacıyla yazdığını ifade eden Sakık, "Üç yıl çalışarak, didinerek bir eser yarattım. Bazı vatansever beyefendiler sayesinde yayınlatabildim" dedi. 
     Sakık, kitabın esas olarak hitap ettiği Güneydoğu Anadolu Bölgesi’nde dağıtımını yapamadıklarını vurgulayarak, "Örneğin, en çok dağıtılması gereken Diyarbakır’a getiremedik. Örgüt her türlü engeli çıkardı, ama devlet bu engelleri aşmada bizlere yardımcı olmadı. Oysa, bu kitap onlarca askeri operasyon kadar, onlarca başka faaliyet kadar etkili olabilir, sonuç alabilirdi" diye konuştu. 
     Kitabın Apo’nun maskesinin düşürülmesi için çok büyük katkılar yapacağını ve özellikle Apo’nun yeniden yargılanmasının gündemde olduğu bir dönemde kitabın yaygın biçimde dağıtılmasının önemli olduğunu savunan Sakık, kitabın ülkenin birliği için çabalayan yurtseverlerin işini kolaylaştıracağını öne sürdü. 
     
     İKİNCİ KİTABINI YAZIYOR 
     Sakık, "Şiddetin Sefaleti" adlı ikinci kitabını yazdığını belirterek, Aygün’e "Bu kitabım da bitmek üzeredir. Geçmişi aydınlatarak toplumun hizmetine sunma çalışmalarım devam edecektir. Sizin gibi yurtseverlerin desteğini gördüğümde, daha başarılı çalışmalar yapacağıma inanıyorum. Bu sese ilgi duymanız dileğiyle saygılar sunuyorum" diye seslendi. 
     Sakık’ın el yazısıyla kaleme aldığı mektubun üzerinde Diyarbakır 1 Nolu E Tipi Kapalı Tutukevi Mektup Okuma Komisyonu tarafından "görülmüştür" kaşesinin dikkat çektiği bildirildi. 
     
     AYGÜN "ŞAŞIRDIM" 
     ATO Başkanı Sinan Aygün, mektubu "hayatımda aldığım en ilginç mektup" diye nitelendirerek, şöyle devam etti 
     "Danışmanımın bu kitabın çıktığından haberi olmuş. 
     Kitaptan 5 adet aldırmışlar. Bir tane de bana verdiler. 2-3 gün sonra bir TV tartışma programına katılacaktım. Kitabın, program konusuyla da çok yakın ilgisi vardı. Hem ben okudum, hem danışmanım okuyarak kitaptan notlar çıkardık. TV programında, APO ve PKK ile ilgili bölümlerde Sakık’ın kitabını ilgi tutarak örnekler verdim. Sanıyorum Sakık ya programı izlemiş ya da anlatmışlar. Sonra oturmuş bu mektubu yazmış. Şaşırdım tabii. Mektup alacağımı düşündüğüm en son kişilerden biriydi. Üstelik eleştirmiyor, küfretmiyor, aksine teşekkür ediyordu. Şunu söyleyebilirim APO’nun yeniden yargılanmasının tartışıldığı şu günlerde bu kitap mutlaka okunmalı. APO’nun gerçek yüzü bu kitapta bütün açıklığıyla anlatılıyor. Kürt kökenli vatandaşlarımız başta olmak üzere, bütün halkımız alsın ve bu kitabı ibretle okusun." 
     
</TEXT>
</DOC>
