<DOC>
<DOCNO> 349505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sonyas25.html </URL>
<DATE> 2005/06/06/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Rus kadınların yabancılarla evlenmesi yasaklansın 
</HEADLINE>
<TEXT>

     Rus milletvekili Nikolay Kuryanoviç, ''kıymetli Rus genlerinin bozulmasını önlemek için kadınların yabancılarla evlenmesinin yasaklanmasını'' istedi. 
     Aşırı milliyetçi Vladimir Jirinovski'nin Liberal Demokrat Partisi'ne üye Kuryanoviç, Rus haber ajanslarına yaptığı açıklamada, ''Rus ırkının güzel genlerinin bozulmaması için yabancılarla evlenen Rus kadınlarının vatandaşlıktan çıkarılmasını ve kocalarının ülkelerine gönderilmesini'' önerdi. 
     ''Rusya'da bozulan demografik yapının bu yolla düzeltilebileceğini'' savunan Kuryanoviç, ''Dünyanın en güzelleri olan Rus kadınları ülkemizi terk ederek en değerli şeyimizi, yani ülkemizin gen havuzunu bozuyorlar'' dedi. 
     Bu konuda çıkarılacak bir yasanın Rus halkını yabancı etkilerden de koruyacağını savunan Kuryanoviç, ''Rusya ile kaynaşan ve yaşam koşullarımıza uyum gösteren yabancılar, sonra kendi yöntemlerini dayatmaya başlıyorlar. Bu da biz Ruslara kesinlikle uymuyor'' diye konuştu. 
     
</TEXT>
</DOC>
