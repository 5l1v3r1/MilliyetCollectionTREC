<DOC>
<DOCNO> 322794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun16.html </URL>
<DATE> 2005/03/11/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ebu Garib'te çocuk mahkumlar da var 
</HEADLINE>
<TEXT>

     ABD'nin Irak'taki Ebu Garib cezaevinin eski komutanı Janis Karpinski, işkenceyi belgeleyen fotoğrafların ortaya çıkmasının ardından Mayıs 2004'te verdiği ifadede, Amerikan ordusu tarafından tutuklanan 11 yaşındaki bir çocuğa rastladığını söyledi. 
     Amerikan Sivil Haklar Birliği tarafından duyurulan ifadesinde Karpinski, çocuğun hangi sebeple tutuklandığını ve çocuğa ne olduğunu bilmediğini kaydetti. 
     Karpinski, genç yaştaki mahkumları ziyaretinde, 8 yaşında gösteren bir çocuğa rastladığını, 11 yaşında olduğunu söyleyen çocuğun, annesini görmek istediğini ve ağlayarak telefonla annesini aramak istediğini belirtti. 
     Amerikalı askeri yetkililer, işkence olduğunu kanıtlayan fotoğraflarda herhangi bir çocuğa rastlanmadığını söylerken, 14 yaşındaki bir tutuklunun tecavüze uğradığı iddia ediliyor. 
     Soruşturma çerçevesinde, 6 görgü tanığının verdiği ifadelerde, Ebu Garib'deki sivil bir soruşturma memurunun, sarhoş olduktan sonra 17 yaşındaki bir kız tutukluyu hücresinden çıkardığı bilgisi de yer alıyor. 4 kişinin, kızı, göğüslerini açmaya zorladığı ve öpmeye çalıştıkları, ancak olaydan ceza almadan kurtuldukları kaydedildi. 
     Karpinski ifadesinde ayrıca, sonradan Irak'ta 2 numaralı komutan olan Tümgeneral Walter Wodjakowski'nin, 2003 yazında kendisinden, masum olsalar dahi daha fazla tutuklunun serbest bırakılmamasını istediğini iddia etti. 
     Janis Karpinski, Wodjakowski'nin, ''Masum bile olsalar, 15 bin sivili tutuyor olmamız umurumda değil. Savaşı kazanıyoruz'' dediğini ileri sürdü. 
     
</TEXT>
</DOC>
