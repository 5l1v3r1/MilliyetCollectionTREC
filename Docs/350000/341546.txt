<DOC>
<DOCNO> 341546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonsiy12.html </URL>
<DATE> 2005/05/11/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Türkiye'den Iraklı siyasi gruplara eğitim programı... 
</HEADLINE>
<TEXT>

     Türkiye, Iraklı siyasi gruplar için demokratikleşme süreci çerçevesinde başlattığı eğitim programını sürdürme kararı aldı. 
     Dışişleri Bakanlığı’ndan yapılan açıklamada, 2005 seçimleri öncesinde Ankara’da Yüksek Seçim Kurulu ve Türkiye Ortadoğu Amme İdaresi Enstitüsü ile işbirliği halinde Iraklı siyasi parti ve gruplar için seçim sistemleri, demokratik rejim kurumları ve uygulamaları hakkında kısa süreli bir eğitim programı düzenlendiği hatırlatılarak, şöyle denildi 
     "Muhtelif Iraklı siyasi partilerden gelen talepler üzerine benzer uygulamanın seçim sonrasında yeni Irak Geçiş Parlamentosu ve hükümetinin oluşumunu takip eden dönemde de devam ettirilmesi kararlaştırılmıştır. 
     Bu çerçevede 9 Mayıs Pazartesi gününden itibaren birer hafta süreyle ülkemize gelmeye başlayan Iraklı siyasi parti ve grupların temsilcileri, TBMM’de grubu bulunan siyasi partileri ziyaret edecek, Türkiye Ortadoğu Amme İdaresi Enstitüsü, Anayasa Mahkemesi, Yüksek Seçim Kurulu ve Siyasal Bilgiler Fakültesi’nde düzenlenecek seminerlere katılacaklar." Bugüne kadar, Irak Türkmen Cephesi, Irak İslam Devrimi Yüksek Konseyi, Irak İslam Partisi ile Irak Kürdistan Yurtseverler Birliği’nin programdan yararlanmak üzere başvuruda bulundukları kaydedildi ve "Söz konusu programın, arzu etmeleri durumunda demokratik sürece katılan ve destek veren tüm Iraklı siyasi grupların katılımına açık olması öngörülmektedir" denildi. 
     
</TEXT>
</DOC>
