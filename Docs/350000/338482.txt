<DOC>
<DOCNO> 338482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sontur04.html </URL>
<DATE> 2005/04/30/ </DATE>
<TIME> 03.45 </TIME>
<AUTHOR>  </AUTHOR>
<HEADLINE>
Veli toplantısında kalp krizi geçirip öldü 
</HEADLINE>
<TEXT>

     Serkan AYDEMİR EREĞLİ Zonguldak , DHA 
     ZONGULDAK'ın Ereğli İlçesi'nde eğitim veren Ereğli Lisesi'nde torununun veli toplantısına giden 63 yaşındaki Yusuf Erdoğan, kalp krizi geçirdi. Yusuf Erdoğan, gelen sağlık ekiplerinin tüm çabalarına rağmen kurtarılamayarak yaşamını yitirdi. 
     Zonguldak'ın Ereğli İlçesi'nde yaşayan Yusuf Erdoğan, torunu 15 yaşındaki Huri Erdoğan'ın veli toplantısına katılmak üzere Ereğli Lisesi'ne gitti. Toplantıya geç gelen ve yorgun olduğu gözlenen Yusuf Erdoğan, öğretmenleri beklerken aniden fenalaşarak olduğu yere yığıldı. Öğretmenlerin ihbarı üzerine olay yerine gelen 112 Acil Servis ambulansındaki sağlık ekiplerinin müdahalesine rağmen Erdoğan kurtarılamadı. Erdoğan'ın öldüğünü öğrenen yakınları, sinir krizi geçirdi. 
     Daha önce de kalp krizi geçirdiği öğrenilen Yusuf Erdoğan'ın cenazesi, olay yerinde yapılan incelemenin ardından ambulansla Ereğli Devlet Hastanesi morguna kaldırıldı. 
     
</TEXT>
</DOC>
