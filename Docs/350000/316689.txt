<DOC>
<DOCNO> 316689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sondun19.html </URL>
<DATE> 2005/02/19/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Irak'ta bombalı saldırı 4 ölü, 37 yaralı... 
</HEADLINE>
<TEXT>

     Irak'ın başkenti Bağdat'ın batısında, cenaze töreni için bir cami dışında kurulan çadırda düzenlenen intihar saldırısında ölenlerin sayısının 4 olduğu bildirildi. 
     Polis, Hazreti Hüseyin'in şehit edilmesinin 1365. yılı nedeniyle ülkede düzenlenen aşure günü etkinliklerini kana bulamak isteyen intihar komandosunun, Sünni Fetih Paşa camisi dışında kurulan çadırda üzerindeki bombayı havaya uçurması üzerine 4 kişinin öldüğünü, 37 kişinin yaralandığını açıkladı. Çadırda 50 kişinin bulunduğu belirtildi. 
     Yetkililer, daha önce bir araca yerleştirilen bombanın, tören alanı yakınında patlaması sonucu 7 kişinin öldüğünü, 20 kişinin yaralandığını açıklamışlardı. 
     Öte yandan, Bağdat'ın kuzeybatısındaki bir cami yakınında Irak ulusal muhafızlarına yönelik intihar saldırısı girişiminde, intihar komandosundan başka ölen olmadığı belirtildi. 
     Bağdat'ın 60 kilometre kuzeydoğusundaki Bakuba'da da Irak ulusal muhafızlarına yönelik intihar saldırısında, bir muhafızın öldüğü, bir diğerinin yaralandığı kaydedildi. 
     Adının açıklanmasını istemeyen bir askeri yetkili de Bağdat'ın 30 kilometre güneyindeki Latifiye'de Irak ordusunun denetimindeki bir kontrol noktasına, intihar komandosunun kullandığı araçla yapılan saldırıda, 2 askerin öldüğünü söyledi. 
     Irak'ta geçen yılki aşure günü etkinlikleri sırasında, Kerbela ve Bağdat'ta düzenlenen eş zamanlı saldırılarda 181 kişi hayatını kaybetmişti. 
     
</TEXT>
</DOC>
