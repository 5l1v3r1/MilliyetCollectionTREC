<DOC>
<DOCNO> 339324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sontur27.html </URL>
<DATE> 2005/05/03/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Faciaya kılpayı .. Lisede kalorifer kazanı patladı 
</HEADLINE>
<TEXT>

     Bolu’da bir lisenin kalorifer kazanının patlaması sonucu bazı öğrencilerin yaralandığı bildirildi. Alınan bilgiye göre, kent merkezinde bulunan Atatürk Lisesi’nin kalorifer dairesinde patlama meydana geldi. 
     Patlamanın etkisiyle bazı öğrencilerin yaralandığı, okulun çevresinde bulunan bazı araçlarda ise maddi hasar meydana geldiği bildirildi. 
     
     ÖĞLE TATİLİNE DENK GELDİ 

     Bolu Valisi Ali Serindağ, Atatürk Lisesi’nin kalorifer kazanının, öğrencilerin öğle tatili sırasında patlamasının olası bir faciayı önlediğini söyledi. 
     Serindağ, olay yerinde yaptığı inceleme sonrasında AA muhabirine yaptığı açıklamada, patlamanın lisenin kalorifer kazanında meydana geldiğini belirterek, kesin patlama nedeninin itfaiye, polis ve Bayındırlık İl Müdürlüğü’ne bağlı ekiplerin incelemeleri sonucu belli olacağını kaydetti. 
     Patlamanın öğrencilerin öğle tatilinde olduğu sırada meydana gelmesinin olası bir faciayı önlediğini ifade eden Serindağ, şöyle konuştu 
     "Patlama eğitimin devam ettiği sırada olsaydı daha üzücü sonuçlar olabilirdi. Bana intikal eden bilgiye göre, 2-3 öğrenci yaralanmış. 
     Patlama sırasında okulun bahçesinde bulunan bazı öğrencilerde ise hafif sıyrıklar var. Olayla ilgili soruşturma sürdürülüyor." Öte yandan, patlamanın olduğu kalorifer dairesinin ön kısmında park halinde bulunan bazı araçlar, kullanılamaz hale geldi. Patlamanın etkisiyle yaklaşık 500 metrelik alana yayılan 2-3 metre büyüklüğündeki parçalar, okulun bahçesindeki basketbol potasının tahrip olmasına yol açtı. 
     Bu arada, çocuklarını görmek için okula gelen öğrenci velileri, okulun 100 metre uzaklığında barikat oluşturan polis ekiplerince okula alınmıyor. 
     İtfaiye ekiplerinin, patlama sonrasında çıkan yangını kısa sürede söndürdüğü bildirildi. 
     
</TEXT>
</DOC>
