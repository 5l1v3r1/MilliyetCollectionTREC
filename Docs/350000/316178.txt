<DOC>
<DOCNO> 316178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur12.html </URL>
<DATE> 2005/02/17/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
'Fuhuş nerede yapılacak ' kavgası 1 ölü, 1 yaralı 
</HEADLINE>
<TEXT>

     Ahmet KOCAOĞLU DHA 

      KARAMAN'da kadın pazarladığı iddia edilen Mahmut Savcı, fuhuşun nerede yapılacağı konusunda çıkan kavgada 20 yaşındaki Arzu Alşan'ı öldürdü, müşteri olduğu belitilen 32 yaşındaki Ali Kılıç'ı yaraladı. 
     Seki Çeşme Mahallesi'nda oturan ve kadın pazarladığı iddia edilen Mahmut Savcı, müşteri olarak eve gelen 28 yaşındaki Ali Oğuzey ve Ali Kılıç ile pazarlık yaptı. Oğuzey ve Kılıç, beraber olmak için anlaştıkları Arzu Alşan'ı alıp başka bir yere götürmek istedi. Mahmut Savcı ise pazarladığı Arzu Alşan'ın başka yere götürülmesine karşı çıkarak, "İlişkiyi ancak bu evde kurabilirsiniz. Başka bir yere göndermem'' dedi. 
     Mahmut Savcı ile Ali Oğuzey ve Ali Kılıç arasında başlayan tartışma kavgaya dönüştü. Evde bulunan av tüfeğini alan Mahmut Savcı, tek el ateş etti. Tüfekten çıkan saçmalar, koltukta oturan Arzu Alşan ve yanındaki Ali Kılıç'a isabet etti. 
     Başından ağır yaralanan Arzu Alşan, kaldırıldığı Karaman Devlet Hastanesi'nde doktorların tüm çabasına karşın yaşamını yitirdi, hafif yaralı Ali Kılıç ise ayakta tedavi gördü. 
     Ali Kılıç ile arkadaşı Ali Oğuzey'i gözaltına alan polis, olaydan sonra kaçan Mahmut Savcı ile olaya adı karışan 29 yaşındaki Durmuş Ali Gür'ü arıyor. 
     
</TEXT>
</DOC>
