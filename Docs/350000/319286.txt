<DOC>
<DOCNO> 319286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonsiy12.html </URL>
<DATE> 2005/02/28/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Yargıtay Başsavcılığı Gülaltay'ı UBP genel başkanlığından çıkarın 
</HEADLINE>
<TEXT>

     Yargıtay Cumhuriyet Başsavcılığı, kesinleşmiş mahkumiyeti bulunan Semih Tufan Gülaltay'ın, Ulusal Birlik Partisi UBP üyeliğinden çıkarılması ve Genel Başkanlık'tan ayrılması için partiye yazı gönderdi. 
     AA muhabirinin aldığı bilgiye göre, Başsavcılık'ın UBP'ye gönderdiği yazıda, Gülaltay'ın aynı zamanda DYP İstanbul Teşkilatı üyesi olduğuna işaret edildi. Bir kişinin aynı anda iki siyasi partiye üye olamayacağı kaydedilen yazıda, Gülaltay'ın Türk Ceza Kanunu'nun TCK ''sahtecilik'' suçunu düzenleyen 350. maddesinden mahkum olduğu, bu mahkumiyetin kesinleştiği belirtildi. 
     Gülaltay'ın, TCK'nın ''suç işlemek için çete oluşturmak'' suçunu düzenleyen 313 ve ''teşebbüsü'' düzenleyen 450. maddesinin 4. fıkrasına göre 17 yıl 16 ay 2 gün ağır hapis cezasına çarptırıldığı, bu kararın da kesinleştiği ifade edilen yazıda, Gülaltay'ın bu nedenlerle Siyasi Partiler Yasası'na göre siyasi parti üyesi olamayacağı belirtildi. 
     Yargıtay Cumhuriyet Başsavcılığı, Gülaltay'ın parti üyeliğinden çıkarılması ve Genel Başkanlık'tan ayrılmasını istedi. Başsavcılık, yazının gereğinin ''ivedilikle'' yerine getirilmesini talep etti. 
     Semih Tufan Gülaltay, eski İnsan Hakları Derneği Genel başkanı Akın Birdal'a saldırı davasında yargılanmış ve 17 yıl 16 ay 2 gün ağır hapis cezasına çarptırılmıştı. 
     
</TEXT>
</DOC>
