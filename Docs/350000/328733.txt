<DOC>
<DOCNO> 328733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/ekonomi/eko03.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim memurları borsaya çekecek 
</HEADLINE>
<TEXT>


Ön talep toplama süreci başlayan Petkim'de THY'den farklı olarak kamu çalışanlarına da ayrı bir grup olarak tahsisat yapıldı 

EKONOMİ SERVİSİ 

Özelleştirme İdaresi'nin portföyündeki şirketler için halka arz yöntemine ağırlık verirken, farklı pazarlama tekniklerini de kullandığı dikkat çekiyor. 
ÖİB, THY'nin halka arzında yurtdışında çalışan vatandaşları THY'nı çok kullanmaları nedeniyle ayrı bir tahsisat grubu olarak değerlendirip hisse satışında belli bir indirim uygulamıştı. Petkim'de ise kamu çalışanlarına tahsisat yapılarak iskontolu olarak hisse senetlerine talep göstermesinin yolu açıldı. 
Petkim'in özelleştirmesiyle ilgili düzenlenen toplantı da görüştüğümüz Finansinvest Genel Müdürü Hüseyin Öztürk, ilk kez denenen bu yöntemle borsaya yeni alıcıların gireceğini belirtti. Öztürk, yapılan öngörüşmelerden aldıkları tepkilerden yola çıkarak yurtdışından da önemli bir talebin gelmesini beklediklerini söyledi. 

Kredi kartı 
Petkim'in yüzde 30'luk hissesinin halka arzı için ön talepte bulunan yurtiçi bireysel yatırımcılara yüzde 6, kurumsal yatırımcılara yüzde 4, kamu çalışanları ile Petkim kurumsal müşterilerine yüzde 7, Petkim çalışanları ve emeklilerine de yüzde 10 iskonto uygulanacak. 
Kesin talep durumunda ise yurtiçi bireysel yatırımcılar yüzde 3, kamu çalışanları yüzde 4, Petkim kurumsal müşterileri yüzde 3, Petkim çalışanları ve emeklileri de yüzde 4'lük iskonto alabilecek. Kredi kartıyla da hisse alınabilecek. 

8 ay yeni hisse satılmayacak Özelleştirme İdaresi Başkanı Metin Kilci'de, Petkim'in arzının özelleştirmede THY'den sonra 2. büyük halka arz operasyonu olduğunu söyledi. 
Öte yandan, ÖİB, hisselerin İMKB'de yeniden işlem görmeye başladığı tarihten itibaren 8 ay süre ile portföyünde bulunan Petkim hisselerini satmayarak dolaşımdaki hisse miktarını artırmayacağını taahhüt etti. 
Petkim Yönetim Kurulu da 8 ay boyunca herhangi bir bedelli ve veya bedelsiz sermaye artırımı kararı almayarak dolaşımdaki hisse senedi miktarını artırmayacağını taahhüt etti. 


</TEXT>
</DOC>
