<DOC>
<DOCNO> 344954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun04.html </URL>
<DATE> 2005/05/23/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Fransa sondan 2'inci oldu, basın Eurovision'la 'dalga geçti' 
</HEADLINE>
<TEXT>

     SAADET ORUÇ Paris DHA 

      AYLARDIR Avrupa Birliği Anayasası’nı tartışan ve 10 yeni AB üyesinin birliğe getiri ve götürüsünü hesaplamaya çalışırken "Türkiye AB’ye üye olsun mu, olmasın mı " tartışmalarını yoğun bir şekilde yaşayan Fransa, Ukrayna’da yapılan Eurovision Şarkı Yarışması ile final öncesi ve sonrası adeta "dalga geçti". 
     Dün gece yapılan final öncesinde ülkenin en ciddi gazetelerinden Liberation’da yayımlanan bir yazıda, "Ellerinizi birleştirin Kaderimizin anahtarı Zafere doğru Tüm hayallerimizle bir tek gecede" dizeleri kullanılarak, "Yukarıda okuduklarınız, Başbakan Jean-Pierre Raffarin’in vatandaşları Anayasa’ya evet oyu vermeye çağırmak üzere yazdığı bir şiir değil, Fransa’yı şarkı yarışmasında temsil edecek parçanın sözleri" denildi. 
     "Eurovision ve Anayasa... Aslında ikisi de aynı mücadele. Liberation, şimdi de Eurovision’a ’evet’ mi ’hayır’ mı demeli sorusunun yanıtını arıyor" diyen gazete, 29 Mayıs’ta oylanacak olan Anayasa’nın bazı maddelerini ele alarak, Eurovision’u esprili biçimde tartıştı. 
     
     TÜRKİYE EUROVISION’LA 30 YILDIR AVRUPA’DA 
     Final gecesi, Fransız televizyonunda yarışmayı esprili bir şekilde sunan sunucular, ülkelerinin oy alamamasından, diğer ülkelere verilen oylara kadar herşeyle eğlenceli bir şekilde ’dalga geçti’. 
     Fransa’ya oy vermeyen Monaco ve Belçika’ya sitem eden, Fransız izleyicileri bir daha kesinlikle Belçika’ya oy vermemeye ve ilk 5 puanı veren Andorra’nın sigaralarını almaya çağıran sunucular, gecenin belki de tek ciddi yorumunu Türkiye’nin oy vermesi sırasında yaptı. 
     "Türkiye, AB’ye girsin mi girmesin mi diye tartışıyoruz, ama Türkiye zaten 1975’ten bu yana 30 yıldır şarkılarla Avrupa’nın içinde" diyen sunucular, Türkiye’nin Yunanistan’a 12 puan vermesi karşısında müziğin evrensel bir dil’ olduğunu hatırlattı. 
     
</TEXT>
</DOC>
