<DOC>
<DOCNO> 343581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sondun01.html </URL>
<DATE> 2005/05/18/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Sürgündeki Kübalı bombacı ABD'de gözaltına alındı... 
</HEADLINE>
<TEXT>

     Küba uçağına bomba yerleştirerek 73 kişinin ölümüne neden olmakla suçlanan sürgündeki Kübalı Luis Posada Carriles’in, ABD’de gözaltına alındığı bildirildi. 
     CNN televizyonu ve Carriles’in yakın arkadaşı Santiago Alvarez, Carriles’in Florida eyaletinin Miami kentinde gözaltına alındığını bildirdi. 
     1976 yılında Küba uçağına bomba yerleştirerek 73 kişinin ölümüne 
     neden olmakla suçlanan Carriles’in, 2 ay kadar önce ABD’ye sızdığı bildiriliyor. Carriles’in, Küba’da Fidel Castro yönetimine karşı düzenlenen çok sayıda şiddet eyleminin de sorumlusu olduğu belirtiliyor. Uluslararası baskıların artması üzerine Amerikalı gümrük yetkililerinin Kübalı militanı gözaltına aldığı kaydediliyor. Amerikan Merkezi Haberalma Teşkilatı CIA için çalışan ve bir süre de Venezuella’da güvenlik görevlisi olan Carriles’in, ABD’den sığınma hakkı istediği belirtiliyor. Küba lideri Castro, başkent Havana’da bir milyonun üzerinde kişinin katıldığı bildirilen protesto gösterisinde, Amerikalı yetkililerden Carriles’in tutuklanmasını istemişti. Venezuella da Bush yönetiminden, uçak bombalama eylemi nedeniyle yargılamak üzere Carriles’i iade etmesini istemişti. 
     
</TEXT>
</DOC>
