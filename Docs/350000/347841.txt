<DOC>
<DOCNO> 347841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko44.html </URL>
<DATE> 2005/06/01/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Microsoft Türkiye'den merkeze atama... 
</HEADLINE>
<TEXT>

     Microsoft Türkiye Satış Müdürü Deniz Tortop, şirketin ABD'deki genel merkezine ''Rakip Stratejileri Geliştirmeden Sorumlu Grup Yöneticisi'' olarak atandı. 
     Microsoft Türkiye'den yapılan açıklamaya göre, Tortop yeni görevinde Microsoft'un toplam cirosunun yaklaşık üçte birini oluşturan, ABD'deki 5 bin kişilik satış ve pazarlama kadrosunun rekabet gücünü artıracak stratejiler geliştirecek. 
     Sorumlulukları arasında rekabet konularında saha ekibine liderlik etmek ve stratejik hedefleri belirlemek gibi konular bulunan Deniz Tortop, satış ve pazarlama konularında öncelik taşıyan programları geliştirecek ve ilgili pazarlama bütçelerini yönetecek. 
     Microsoft Türkiye'de 3 yıl boyunca satış müdürlüğü yapan Deniz Tortop, bu süre içinde satış, pazarlama, kanal yönetimi ve satış sonrası destek konularında uzmanlaşan bir ekibi yönetti. Türkiye'deki orta ölçekli işletmeler üzerine yoğunlaşan bu pozisyonda Microsoft Kulüp, tümleşik pazarlama ve Microsoft Business Solutions Entegrasyonu gibi projeleri başarıyla hayata geçiren Tortop, iki sene boyunca Microsoft EMEA Avrupa, Orta Doğu ve Afrika bölgesi çapında uygulanan ve yüksek potansiyel vadeden yöneticileri kapsayan özel eğitim programına dahil edilmişti. 
     1998-2002 yılları arasında ABD'nin Boston şehrindeki LiveVault firmasında Kanal Geliştirme Müdürü olarak görev yapan Deniz Tortop, Microsoft çözüm ortağı olan LiveVault firmasının, aralarında Türkiye'nin de bulunduğu EMEA bölgesindeki satış kanalını oluşturdu ve yönetti. 1993-1998 yılları arasında ise ABD'de Hewlett Packard eski adıyla DEC ve Almanya'da Siemens Business Services firmalarında çeşitli yazılım danışmanlığı ve proje yöneticiliği görevlerinde bulundu. 
     Boğaziçi Üniversitesi Bilgisayar Mühendisliği Bölümü'nden mezun olan Tortop, ABD'deki Worcester Polytechnic Instute'da aynı konuda yüksek lisans yaptı. Orta öğretimini ise İstanbul Erkek Lisesi'nde tamamladı. 
     
</TEXT>
</DOC>
