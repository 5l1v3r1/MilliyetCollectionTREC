<DOC>
<DOCNO> 317284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonspo14.html </URL>
<DATE> 2005/02/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
All-Star maçında doğu karması, batı karmasını 125-115 yendi 
</HEADLINE>
<TEXT>

     ABD Profesyonel Basketbol Ligi'nde All-Star maçı, Colorado eyaletinin Denver kentinde yapıldı. 
     Bu yıl 54'üncüsü düzenlenen ve 18 bin 227 kişinin izlediği All-Star maçında doğu karması, batı karmasını 125-115 yenerken, tüm zamanlarda da batı karşısındaki üstünlüğünü 34-20'ye taşımayı başardı. 
     Maça Allen Iverson, Lebron James, Grant Hill, Vince Carter ve geçen yıl Los Angeles Lakers formasıyla turnuvanın en değerli oyuncusu seçilen Shaquille O'Neal ilk beşiyle başlayan doğu karmasında toplam 7 oyuncu çift haneli rakamlara ulaştı. 
     Bu sezon sayı krallığında birinciliği kimseye kaptırmayan Philadelphia 76ers'ten Allen Iverson, All-Star'ın en değerli oyuncusu seçildi. 
     Iverson, maçtan sonra yaptığı açıklamada, en değerli oyuncu seçilmenin mükemmel bir duygu olduğunu belirterek, ''Tanrıya ve takım arkadaşlarıma şükranlarımı sunuyorum. Onlar olmadan burada olmam imkansızdı'' dedi. 
     Her 2 takımın da defanstan çok sayıyı düşündüğü karşılaşmada Iverson, 15 sayı, 4 ribaunt, 9 asist ve 5 top çalmayla oynarken, Jermanie O'neal 15, Dwyane Wade 14 ve LeBron James 13 sayıyla maçı tamamladı. 
     Son olarak 2001 yılında All-Star maçını kazanmayı başaran doğu karmasında yine Allen Iverson en değerli oyuncu seçilmişti. 
     Batı karmasında ise ilk beşte yer alan Kobe Bryant, Tracy Mcgrady, 2000 yılının All-Star maçında en değerli oyuncu seçilen Tim Duncan, geçen yılın en değerli oyuncusu Kevin Garnett ve Çinli Yao Ming takımlarına galibiyeti getiremediler. 
     Ray Allen'in 17 sayıyla oynadığı karşılaşmada, Kobe Bryant 16, Tim Duncan ise 15 sayı ve 9 ribauntluk performans sergiledi. 
     NBA'de All-Star maçı nedeniyle verilen 4 günlük ara, yarın yapılacak 8 maçla sona erecek. 

     
</TEXT>
</DOC>
