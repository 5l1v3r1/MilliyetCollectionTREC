<DOC>
<DOCNO> 304131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur18.html </URL>
<DATE> 2005/01/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türkiye'nin en genç doçenti... 
</HEADLINE>
<TEXT>

     İzmir Ekonomi Üniversitesi İEÜ Matematik Bölümü Öğretim Üyesi 26 yaşındaki Doç. Dr. Serkan Eryılmaz, bir süre önce ''Türkiye'nin en genç doçenti'' unvanını elde ettiğini, bu başarıyı sabrına ve üretkenliğine bağladığını belirtti. 
     Doç. Dr. Eryılmaz, AA muhabirine yaptığı açıklamada, Ankara Üniversitesi İstatistik Bölümü'nü 1999 yılında bitirdiğini ve bu okulda yüksek lisans yaptığını söyledi. 
     Öğrencilik yıllarından bu yana bilimsel çalışmalar yaptığını ve makalelerinin yayınladığını anlatan Eryılmaz, ''Bu çalışmalarım ABD ve Almanya'da çeşitli dergi ve kitaplarda yayınlanmaya devam ediyor. Yükseköğretim Kurulu'nda YÖK 5 profesör eserlerimi inceledi. Beni sözlü sınava tabi tuttular ve oybirliğiyle doçent olmamı uygun gördüler'' dedi. 
     
     ''ZEKAMA GÜVENEMEM'' 
     Eryılmaz, ''Türkiye'nin en genç doçenti'' unvanını birikimleri sonucunda aldığını ve çok mutlu olduğunu belirtti. 
     30 yaşından önce doçent unvanı almanın olağan bir durum sayılmadığını kaydeden Serkan Eryılmaz, şöyle konuştu 
     ''Zekama güvenemem. Birçok zeki insan var. Bir alanda üretmek, ortaya kalıcı bir eser çıkarmak önemli. Bu başarıyı, sabrıma, çalışma düzenime, üretkenliğime bağlıyorum. Bu unvan özellikle 'İstatistik Olasılık Teorisi' üzerinde yaptığım titiz çalışmalarımın sonucunda geldi. Matematik bilimi, diğer bilim dallarının temelidir. Matematik ve istatistik bilimindeki ilerlemeler ve yeni teorilerin geliştirilmesi, ülkelerin çağdaş teknoloji seviyesine ulaşmasında büyük rol oynamaktadır. Ülkemizin gelişmesinde, kendi alanımda başarılı bilimsel çalışmalara imza atmaktan dolayı çok mutluyum.'' Üniversite yıllarından bu yana birlikte çalıştığı Azerbaycanlı Prof. Dr. İsmihan Bayramoğlu'nun kendisine büyük destek verdiğini ifade eden Eryılmaz, hocasından ''Bilimsel Çalışma Süreci'', ''Sürecin İşlemesi'', ''Nasıl Üretken Olunabilir'' gibi konularda kazanımlar elde ettiğini belirtti. 
     Sadece öğrenmenin değil, üretmenin de çok önemli olduğuna dikkati çeken Serkan Eryılmaz, Türkiye'de birçok yetenekli ve zeki insan bulunduğunu, bu kişilerin araştırma ve titiz bir çalışma yapması sonucunda başarıya ulaşabileceklerini sözlerine ekledi. 
     
</TEXT>
</DOC>
