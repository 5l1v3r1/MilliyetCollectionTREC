<DOC>
<DOCNO> 316327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/yazar/altan.html </URL>
<DATE> 2005/02/18/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Tuzla, mezgit ve zamanın süzgeci... 
</HEADLINE>
<TEXT>


ÖNCEKİ gün ruhsuz, şakırtısız, bıktırıcı bir yağmur yağıyordu. Saat açısından ikindiye doğru öpücük yapan bir öğle yemeği için kıyı yolundan Tuzla'ya uzanmak avareliği göz kırptı içimizde... 
Ruhsuz, şakırtısız, bıktırıcı bir yağmurda da, yine şiirsel Marmara kıyıları hele hele 1-2 kadeh beyaz şarabın özlemi de uzaklardan el sallıyorsa... 

Selanik göçmeni karı-koca bir aile dostunun balık lokantası... 
Geçen yıl olduğu gibi, bu yıl da "kalkan" o kadar az çıkıyormuş ki neredeyse 2 kişilik porsiyonu 100 YTL'ye kanca attığından, lokantada servisine gerek görülmüyormuş. 

1930'lu yıllarda Tuzla, sadece "İçmeler"inden söz edilen, Kafdağları'nın ardında bir yerdeymiş gibiydi. 
Pendik ise, 2 saate yakın bir tren yolculuğu için uzun hazırlıklardan sonra 3-5 kilo et almaya gidilen bir diyardı. 
Kadıköy-Bostancı arasındaki tramvay seferleri henüz başlamamıştı. Gazeteler, arada sırada böyle bir projenin haberlerini yayımlarlardı arka sayfalarında ve yeni tramvayların ortadan kapılı, lüks koltuklu, çok modern olacağından söz ederlerdi. 

Tuzla'da gerek rendelenmiş kırmızı havuç, kıyılmış yeşil salata, mor lahana ve taze birkaç soğan dilimiyle üst düzey bir özendeki göz alıcı salata tabağı gerek pembemsi beyaz, haşlanmış taze Marmara karidesi tabağı küçük bir şişe beyaz şarapla, unutturuveriyordu insana tam o sırada ajansların haber verdiği İran'da patlayan bombayı... 
Mezgit tavalar geldiğinde... 
İran'da patlayan bombanın, nükleer enerjiyle ilgili merkezlerden birine, meçhul bir uçaktan atılmış olduğu açıklanıyordu... 

1963'te Şah döneminde Tahran sokaklarında dolaşırken şiir söyleyerek dilenen bir kadıncağıza rastlamıştım bir yandan sallanıyor, bir yandan da uzattığı avucuyla 
- Fakirem, acizem, nahoşem, diyordu... 
Cebimde ne varsa veresim gelmişti kadıncağıza... 
Az sonra da, "çadıri" denilen kara çarşaflar içinde, peçeli başka bir kadına rastlamıştım. 
Her halimden yabancı olduğum belliydi. Kara çarşaflar içindeki peçeli kadın, bana doğru yürürken, bir an önünü açıp kapamıştı. Rüya gördüğümü sanmıştım. Kadın, anadan doğma çırılçıplaktı kara çarşaflarının içinde... 

İslam dünyalarında kimsenin gücü yetmez "teşhircilik", "sevicilik", "eşcinsellik" türü seksüel sapkınlıkların oranlarını incelemeye... 
Saydamlaşmaktan, kendi gerçekleriyle yüz yüze gelmekten, kendi kendisiyle dalga geçmekten alabildiğine sakınan, değişik bir fotoğrafıdır o dünyalar koskocaman İNSANLIK ALBÜMÜ'nün... 
O yüzden de kolay kolay evrensel yaratıcılar yazarlar, ressamlar, heykelciler pek çıkmaz oralardan... 

Tuzla'daki balık lokantasının sahibi dostlarımız, kızlarını da, oğullarını da daha yeni evlendirmişlerdi. 
Karı-koca çift enerjiyle bütünleşerek çalışmanın, çocuklarına da yansımış ışıkları vardı yüzlerinde... 
Dışarıda yaprakları dökülmüş deli divane ağaç dallarının ince uzun iskeletleri yanında koyu nefti bodur fikuslarla, 3-5 yeşil çam, şubat ayına nanik yapıyordu... 
Sürüp gidiyordu ruhsuz ve bıktırıcı yağmur... 

Ekonomik bir berraklığa dayanmayan "ulusal çıkarlarımız" gerekçesiyle, Kerkük'e gösterilen ilginin neden binde bir ölçüsünde Hakk ri'ye gösterilmediğinden konuşuyorduk. 
Albenili salatalar, karidesler, mezgitlerle birlikte, şarap da bitmişti... 
Tam kalkacağımız sırada, bir de demli çay... 

1942 yılında 9'uncu sınıftayken, sınıfın birincisi, parasız yatılı Fehmi oturuyordu arkamda... 
Fehmi, ne top oynar, ne gırgır geçer, ne kahkaha atar gece etütlerinde sürekli matematik problemleri çözerdi. Kitapları da, defterleri de düzgün mü düzgündü. 
Ben ise onun önündeki sırada roman okurdum yatma zili çalıncaya dek sıranın içinde, defterler de karmakarışıktı, kitaplar da... 

Yağmurların altında kıyı yolundan Tuzla'ya doğru giderken, liseyi bitirdikten sonra bir daha hiç karşılaşmadığımız Fehmi beylik ayakkabıları, beylik giysileriyle denizlerin üstünde yürüyor gibiydi... 
Her dem sınıf birincisi Fehmi... 

Birkaç gün önce gazetelerden birinde, bir ölüm ilanına takılmıştı gözlerim... 
"Prof. Dr. Hasan Fehmi Yazıcı vefat etti" 
Yağmur yağıyordu, Fehmi arkamda oturuyordu, ben roman okuyordum... 

Zamanın süzgecinden geçerken, Tuzla değişiyor, Pendik değişiyor, Bostancı değişiyor, kuşaklar değişiyor, haberler değişiyordu. 
İran'da patlayan bomba, yeni bir savaşın anonsu gibi yankılanmıştı tüm dünyada... 
Birkaç dakika içinde bomba haberi de değişmeye başladı. 
Askeri bir İran uçağından düşen benzin deposu patlamıştı. 
Hayır, hayır... Baraj inşaatı sırasındaki bir patlama, bir füze sanılmıştı... 

Taş devrinden, uzay çağına sürüp giden bir değişim... 
Guy de Maupassant 
- Vatanseverlik, demiş, bir çeşit din içinden savaş çıkan bir yumurtadır o... 
Bir süre sonra, içinden savaş civcivlerinin çıktığı yumurtalar da değişir, hiç kuşkunuz olmasın... 
Unutulur gider ölenlerle öldürenler de... 

Gerçekten güzeldi mezgit tavayla beyaz şarap... 



</TEXT>
</DOC>
