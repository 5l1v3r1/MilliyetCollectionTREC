<DOC>
<DOCNO> 323406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sondun24.html </URL>
<DATE> 2005/03/13/ </DATE>
<TIME> 22.19 </TIME>
<AUTHOR>  </AUTHOR>
<HEADLINE>
Abbas, İsrail halkının kendisine güvenmesini istedi... 
</HEADLINE>
<TEXT>

     Filistin Devlet Başkanı Mahmud Abbas, İsrail halkından kendisine güvenmesini istedi. 
     Abbas, İsrail televizyonuna verdiği özel demeçte, sorunun çözülmesinin ancak diyalog yoluyla mümkün olabileceğini, silahlara başvurmanın hiçbir şey getirmeyeceğini belirterek, ''İsrail'in kendisine güvenmesi gerektiğini'' söyledi. 
     Televizyona Arapça konuşan ve açıklamaları İbranice alt yazıyla verilen Abbas, ''Terörle mücadele için yüzde yüz çaba harcamaya çalışıyoruz çünkü iyi komşuluk ilişkileri istiyoruz'' diye konuştu. 
     İsrail'e güvenlik duvarını kaldırması çağrısını yineleyen Abbas, bu duvarın Filistinlilerde üzüntü yarattığını ifade ederek, ''Bu duvar, güvenlik getirmeyecek. Tel Aviv'de intihar saldırısını düzenleyen kişi bu duvarı aştı'' dedi. 
     İsrail'in bu sene Gazze ve Batı Şeria'daki 25 yerleşim biriminden çekilmesi durumunda buradaki evlerin ne olacağı sorusu üzerine de Abbas, ''Kimse Filistin halkına ait tek bir santimetrekareye bile dokunamayacak'' diye konuştu. 
     Abbas, Gazze Şeridi'nde son aylarda izinsiz inşa edilen binaların buldozerle yıkılmasının bu konuda uzlaşma içinde olmadıklarının bir kanıtı olduğunu da söyledi. 
     
</TEXT>
</DOC>
