<DOC>
<DOCNO> 331138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy11.html </URL>
<DATE> 2005/04/07/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Aksu'dan Trabzon'da linçi önleyen polise övgü... 
</HEADLINE>
<TEXT>

     İçişleri Bakanı Abdülkadir Aksu, Trabzon'da 4 kişinin bildiri dağıtırken vatandaşlarca dövülmesi olayıyla ilgili olarak, ''Polisin hassasiyetini gördük. Hemen müdahale edip, bir yanlış anlaşılmadan dolayı meydana gelebilecek daha vahim olayları önlemiş oldular'' dedi. 
     Aksu, Türkkonut'un Hilton Otel'de yapılan 20. Olağan Genel Kurulu öncesinde, gazetecilerin Trabzon'da meydana gelen olaylara ilişkin sorusunu yanıtladı. İlk günden beri serinkanlılık tavsiye ettiklerini ifade eden Aksu, güvenlik güçlerinin, 24 saat görevleri başında, millete hizmet etme gayreti içinde olduklarını vurguladı. Aksu, şunları söyledi 
     ''Mersin'de de gördük, güvenlik güçlerimizin, polisimizin hassasiyetini, Trabzon'da da gördük. Hemen müdahale edip, bir yanlış anlaşılmadan dolayı meydana gelebilecek daha vahim olayları, anında önlemiş oldular. Tabii arkadaşlarımız, görevlerini yapmışlardır. Görevleri, milletimize 24 saat hizmet etmek, onların huzur ve güvenliğini, can ve mal emniyetlerini sağlamak. Bu görevleri arkadaşlarımız en iyi şekilde yerine getirmişlerdir. Kendilerini tebrik ediyorum.'' 
     
</TEXT>
</DOC>
