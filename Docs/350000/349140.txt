<DOC>
<DOCNO> 349140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonspo15.html </URL>
<DATE> 2005/06/05/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Şahin Kimse futbolcularımız üzerinden hesap yapmasın... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, dün A Milli Futbol Takımı'nın Yunanistan karşısında aldığı beraberlik sonrasında, milli oyuncularına haksızca yorumlar yapıldığını savundu. 
     İbrahim Şahin, AA muhabirine yaptığı açıklamada, Yunanistan maçında alınan sonucun tüm Türkiye'yi üzdüğünü belirterek, ''Ama futbolcularımız ellerinden gelen mücadeleyi vermiştir. Yunanistan defansını aşamadığımız için maç beraberlikle sonuçlanmıştır. Maçtan sonra bazı yorumlar yapıldı. Bu yorumların bir kısmı da futbolcularımız üzerindedir'' dedi. 
     Yorumları haksız bulduklarını ifade eden Şahin, sözlerini şöyle sürdürdü 
     ''Milli futbol takımımın hocası ile futbolcu seçiminden dolayı birtakım sıkıntıları olan yorumcuların, bu hesaplarını Trabzonsporlu futbolcular üzerinden yapması bizi üzmektedir. Hiç kimse bizim futbolcuların üzerinden bir hesap yapmasın. Bizim değerlendirmemize göre, İnönü Stadı'ndaki seyircinin, federasyonun tüm organizasyonuna rağmen, milli futbol takımımıza verdiği destek yetersizdir. Federasyonumuzu bu İstanbul sevdasından vazgeçirip önümüzdeki milli maçları başta Trabzon olmak üzere Anadolu'nun bütün şehirlerinde aynı organizasyon ciddiyetinde yapmasını öneriyoruz.'' 
     
</TEXT>
</DOC>
