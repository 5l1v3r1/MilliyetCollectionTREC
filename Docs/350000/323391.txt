<DOC>
<DOCNO> 323391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sondun09.html </URL>
<DATE> 2005/03/13/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İngiltere'de seçimde terör alarmı.... 
</HEADLINE>
<TEXT>

     İngiltere'de iç istihbarattan sorumlu MI5'ın, polisi mayıs ayında yapılması beklenen seçim konusunda uyardığı ve büyük bir terör saldırısına karşı geniş önlem alınmasını tavsiye ettiği bildirildi. 
     MI5 şeflerinin, polisten bütün oy kullanma merkezlerinin çevresinde önlem alınmasını istediği ve özellikle de liderler, kabine üyeleri ve tanınmış siyasetçilerin oy kullanacağı merkezlerin çevresine mutlaka polis yerleştirilmesini istediği kaydedildi. 
     Oy kullanılan bütün okul, kilise ve toplum merkezlerine kapalı devre TV sistemi kurulmasını da öneren istihbarat şeflerinin, 5 Mayısta yapılması beklenen genel seçimin Usame Bin Ladin'e bağlı teröristlerce kan gölüne çevrilmesinden korktuğu bildirildi. 
     Teröristlerin, özellikle Başbakan Tony Blair'in seçim bölgesi Sedgefield, yeni terörle mücadele yasasının mimarı İçişleri Bakanı Charles Clarke'ın seçim bölgesi Güney Norwich gibi yerleri hedef alabileceği de belirtildi. 
     Bu arada, İngiltere kabinesinden adının gizli tutulmasını isteyen bir bakan da Sunday Times'a yaptığı açıklamada, MI5 şeflerinin kaygılarını hükümet olarak paylaştıklarını bildirdi. 
     Kabine üyesi, ''seçim günü bir saldırının düzenlenmesi, yüksek bir olasılık. Teröristler, daha önce İspanya'da yaptıkları saldırıyla seçimin gidişatını değiştirmişlerdi. Bunun örneği daha önce görüldü yani'' dedi. 
     
</TEXT>
</DOC>
