<DOC>
<DOCNO> 325071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonsiy11.html </URL>
<DATE> 2005/03/19/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Baykal Türkiye CHP'nin çağrısı ile Ermeni konusunda inisiyatif aldı 
</HEADLINE>
<TEXT>

     CHP Genel Başkanı Deniz Baykal, Ermeni soykırımı iddiaları konusunda ''sindirilmiş, susturulmuş Türkiye'nin CHP'nin çağrısı ile ilk kez inisiyatif aldığını'' belirtti. 
     Baykal, Ermeni soykırım iddialarıyla ilgili ayrıntılı incelemeler yapan ABD Louisville Üniversitesi Profesörü Justin McCarthy ile gerçekleştirilecek çalışmalar ve sonrasında Türkiye olarak yürütülecek kampanya ile ''soykırım'' sözcüğünü, herkesin ağzına geldiği gibi kullanamayacağını kaydetti. 
     Baykal, yaptığı yazılı açıklamada, Ermeni soykırımı iddiaları nedeniyle yıllardır ''sindirilmiş, susturulmuş Türkiye'nin CHP'nin çağrısı ile ilk kez inisiyatif aldığını'' belirtti. CHP'nin ''Neymiş bu iddialar, kimin elinde ne varsa ortaya koysun, birlikte ve gereğini yapalım'' dediğini kaydeden Baykal, bu çağrıya TBMM ve hükümetin de destek verdiğini ifade etti. 
     Konunun uluslararası uzmanlarından Prof. McCarthy'nin CHP'nin davetini kabul ederek Türkiye'ye geldiğini bildiren Baykal, Pazartesi günü kendisiyle ayrıntılı bir görüşme yapacaklarını kaydetti. Baykal, Prof. McCarthy'nin Ankara ve İstanbul'da konferanslar vereceğini ve TBMM'de konuşacağını belirterek, ''Bu hafta Ermeni soykırımı iddialarıyla yüzleşme hafta olacak, içte ve dışta bu konu çok ayrıntılı konuşacak, değerlendirilecek'' dedi. Baykal, şunları kaydetti ''Biz CHP olarak, Ermeni soykırımı iddialarıyla ilgili olarak yüzleşme çağrısı yaparken iki temel tez ortaya koyduk. 
     Bunlardan birincisi, soykırım yapılmamıştır. İkincisi, Türkiye'yi soykırım ile suçlayan 'Mavi Kitap' mesnetsizdir, dayanıksızdır, ABD'yi İngiltere'nin yanında savaşa sokmak için hazırlanmış propaganda amaçlı bir kitaptır. 
     Bizim bu çıkışımızın, yüzleşmek için meydan okuyuşumuzun ne kadar haklı ve yerinde olduğu Ermenistan'ın 'biz yüzleşmeyiz' açıklamasından anlaşılmaktadır. Öte yandan, Mavi Kitap'ın yazarı bile kullanıldığını söylemiş, konunun uzmanlarından Türk tarihini ciddi şekilde araştırmış olan İngiliz Andrew Mango da, çok net bir şekilde bu Mavi Kitap'ın bir propaganda belgesi olduğunu, bunu kimsenin ciddiye almaması gerektiğini açıklamış, bizim iddialarımızı paylaştığını ifade etmiştir.'' 
     
     ''AYNI SAFTALAR'' 
     Baykal, Ermeniler'in ''yüzleşmekten kaçtığı'' ve uluslararası saygınlığı olan bilim adamlarının CHP'nin tezine destek verirken bazı yerli aydınların, ''Bu Mavi Kitap'a böyle saldırmayın, mahcup olursunuz, o çok sağlam akademik bir çalışmadır'' dediklerini ve ''Ermeni iddialarına destek verenlerle birlikte aynı safta yer aldıklarını'' ifade etti. ''Biz CHP olarak, iddiamızın arkasındayız, Mavi Kitap tam bir propaganda belgesidir'' görüşlerini dile getiren Baykal, şöyle devam etti 
     ''Prof. McCarthy ile yapılacak çalışmalar ve sonrasında Türkiye olarak yürüteceğimiz kampanya gösterecektir ki, soykırım sözcüğünü öyle herkes ağzına geldiği gibi kullanamayacaktır. Bize böyle bir yaftayı artık yapıştıramayacaktır. 
     Bilim adamlarının, araştırmacıların Türkiye'de, Ermenistan'da ve diğer ülkelerdeki tüm arşivlere ulaştıktan sonra elde edeceği sonuç, Türkiye'de soykırım olmadığını ortaya çıkaracaktır. 
     Geçmişte karşılıklı olarak acı olayların yaşanmış olması ayrıdır, soykırım ayrıdır. Bu çalışmalar, Türkiye'nin aldığı inisiyatif bunu gösterecektir. Bu çalışma, Tatarların tehciri dahil olmak üzere benzeri olayları da gündeme getirecek ve soykırım tanımının ne olduğunu, tehcirin ne olduğunu, yaşanmış acıların ve acılarla yüzleşmenin ne olduğunu ortaya çıkaracak ve tartıştıracaktır.'' CHP'nin buna hazır olduğunu kaydeden Baykal, TBMM'nin ve hükümetin verdiği desteğin, güçlenerek sürdürülmesi ve somutlaştırılmasını beklediklerini bildirdi. 
     
</TEXT>
</DOC>
