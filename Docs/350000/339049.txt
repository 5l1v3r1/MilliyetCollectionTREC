<DOC>
<DOCNO> 339049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/guncel/gun01.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Nesin öyküsü gibi 
</HEADLINE>
<TEXT>


Cezaevi operasyonunda kolunu kaybeden Saçılık'a İş ve İşçi Bulma Kurumu, 50 kiloluk çuvalları taşıma işi buldu 

Gökçer Tahincioğlu - Ankara 

Burdur Cezaevi'ne 2000'de düzenlenen operasyonda kolunu kaybeden, tahliye edildikten sonra da beraat eden Veli Saçılık'a bir darbe de Tarım İşletmeleri Genel Müdürlüğü TİGEM vurdu. İş ve İşçi Bulma Kurumu tarafından engelli kadrosuna yerleştirildiği kurumdan 'Biz beden işçisi arıyoruz' yanıtını alan Saçılık'a işi kabul etmediği gerekçesiyle hakkını yitirdiği bildirildi. 
Saçılık'ın, Aziz Nesin öykülerini hatırlatan öyküsü şöyle gelişti Saçılık, "terör örgütüne yardım yataklık" suçundan tutulduğu Burdur Cezaevi'ne düzenlenen operasyonda, cezaevi duvarını delen iş makinesinin darbesiyle kolunu kaybetti. 

Sınavı kazandı 
Tahliye edildikten sonra yeniden yargılanan Saçılık'ın aynı suçtan beraatına karar verildi. Kopan kolu nedeniyle devletten tazminat kazanan Saçılık'a, Adalet Bakanlığı tarafından da protez kol taktırıldı. Lise mezunu Saçılık, Kamu Personeli Seçme Sınavı'na KPSS katılarak, 80 puan aldı. Beraatine karar verildiğinden herhangi bir sicil kaydı bulunmayan Saçılık, İş ve İşçi Bulma Kurumu'na, uygun bir kamu kurumunun engelli kadrosu için başvurdu. Kurum, Saçılık'a, TİGEM'e yerleştirildiğini bildirdi. 
Saçılık'ın iddiasına göre, görüşmeye gittiği kurumda, kendisine "Biz 50 kiloluk çuvalları taşıyacak beden işçisi aradığımızı bildirmiştik. Sizi niye gönderdiler " denildi. Saçılık, işe başlatılmama gerekçesinin resmi yazıyla bildirilmesini istedi ancak sonuç alamadı. Bilgi Edinme Yasası'ndan faydalanarak gerekçeyi soran Saçılık'a, "İş anlatıldıktan sonra kendi isteğiyle işe başlamamıştır" yanıtı verildi. 
Saçılık, "Beden işçisi arandığı söylendi. Sonra da görüşmeye geldiğime ilişkin tutanak imzalatıldı. İmzalamasam, görüşmeye gelmemiş sayılacak ve işi kaybedecektim. Ama tutanakta kesinlikle işi kabul etmediğim yazmıyordu. Sadece görüşüldüğü yazıyordu" dedi. 


</TEXT>
</DOC>
