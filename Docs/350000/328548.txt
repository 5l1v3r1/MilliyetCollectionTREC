<DOC>
<DOCNO> 328548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy03.html </URL>
<DATE> 2005/03/30/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
En az 3 milletvekiline sahip partilere hazine yardımı kaldırıldı 
</HEADLINE>
<TEXT>

     Siyasi partilerde yapılacak hazine yardımının yeniden düzenlenmesine ilişkin yasa teklifi, TBMM Genel Kurulu'nda kabul edildi. 
     CHP Antalya Milletvekili Osman Özcan ve arkadaşlarının yasalaşan teklifi, seçimlere katılabilmek için örgütlenme şartının yanı sıra en az 3 milletvekiline sahip partilerin de hazine yardımından yararlanmasına ilişkin Siyasi Partiler Kanununun Geçici 16'ncı Maddesi'ni yürürlükten kaldırıyor. 
     Yasanın yürürlüğe girmesiyle birlikte genel seçimlerde yüzde 7'nin üzerinde oy alan siyasi partiler hazine yardımından yararlanabilecek. 
     Bu durumda gelecek yıl AK Parti, CHP, DYP, MHP ve Genç Parti Hazine yardımından yararlanacak. 3 Kasım 2002'de yapılan son genel seçimlerde barajı geçemeyen DYP yüzde 9.55, MHP yüzde 8.34, Genç Parti de yüzde 7.25 oranında oy almıştı. 
     Yasayla yürürlükten kaldırılan Siyasi Partiler Kanunu'nun geçici 16. maddesi şöyle 
     ''Türkiye Büyük Millet Meclisi'nde 10 veya daha fazla milletvekili bulunup da Devlet yardımı alamayan ve seçimlere girme hakkını elde edecek şekilde teşkilatlanmasını tamamlamış siyasi partilere, bu Kanunun yürürlüğe girdiği tarihten sonra, Siyasi Partiler Kanununun 'Ek Madde 1' de öngörülen esaslar dairesinde en az Devlet yardımı alan siyasi partiye yapılan yardım kadar Devlet yardımı yapılır. Bu partilerin 10'dan az olmakla birlikte en az 3 veya daha fazla milletvekiline sahip olmaları halinde kendilerine en az Devlet yardımı alan siyasi partiye yapılan yadımın 1 4'ü tutarında Devlet yardımı yapılır.'' 
     
     ''HAZİNE SOYGUNUNA SON VERİLECEK'' 
     CHP Grubu adına söz alan Antalya Milletvekili Özcan, teklifi partilerden yapılan istifaların önüne geçilmesi amacıyla düzenlemediklerini, teklifin 2003'te hazırlanarak TBMM Başkanlığı'na sunulduğunu söyledi. 
     Mevcut yasanın yeni parti kurmayı teşvik ettiğini belirten Özcan, ''Küskünler parti kurup, haksız yere para alıyorlardı. Yasa, hazine soygununa son verecektir. Meclis'in itibarına gölge düşürülmesi önlenecektir. Hazineden haksız para alımının önüne geçilmesiyle vicdanları rahatlatacaktır. Hazineye değil, ceplerine güvenerek parti kursunlar'' diye konuştu. 
     
     ''BASKIN YASA'' 
     SHP İstanbul Milletvekili Ahmet Gürbüz Ketenci ise teklifin milletvekillerinin özgürlük alanlarının daraltıldığını, demokrasiye giden yolu kesen bir teklif olduğunu ileri sürdü. 
     ''Partileri dernek, vakıf ve kooperatif gibi düşünenlerin teklifi asla kabul edilemez'' diyen Ketenci, yasanın geç saatlerde Meclis'e getirilmesini de ''baskın yasa'' olarak adlandırdı. 
     Partilere yapılan devlet yardımlarının ne kadarının parti liderlerince harcandığının deklare edilmesini isteyen Ketenci, ''AK Parti 32, CHP 18 trilyon para yardımı alıyor. Bu teklif, Siyasi Partiler Kanunu'nda değişiklik öngören 10 tekliften biri. 10 kanun teklifi arasından cımbızla çekilmiş bir teklif'' dedi. 
     ANAP Malatya Milletvekili Süleyman Sarıbaş, genel seçimlerde yüzde 5 oy alan partilere hazineden yardım yapılmasını öngören önergesi, Genel Kurul'da kabul edilmedi. 
     Sarıbaş, bu yılın ekim ayında genel seçimlerin yapılacağını iddia ederek, ''İşte buraya yazıyorum... Bu yılın ekim ayında sandık milletin önüne gelecek'' dedi. 
     
     ''DAHA SONRA KANUNA MONTE EDİLMİŞ' 
     AK Parti Manisa Milletvekili İsmail Bilen de seçime girmemiş, halkın desteğini almamış bir partinin devletten mali yardım almasının etik olmadığını savundu. 
     Geçici 16'ncı maddeyle her yıl başka partilere geçip haksız kazanç elde etmenin mümkün olduğunu belirten Gülen, ''Daha sonra kanuna monte edilmiş bir madde. Ismarlama bir kanun. Sipariş üzerine hazırlanmış, üzerinde tartışma yapılmadan kabul edilmiş bir madde'' diye konuştu. 
     
</TEXT>
</DOC>
