<DOC>
<DOCNO> 345187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/ekonomi/eko02.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsayı Almanya, Fransa ve Turkcell korkusu vurdu 
</HEADLINE>
<TEXT>


Almanya'nın erken seçim kararı alması, Fransa'da AB anayasası referandumunun yarattığı tedirginlik ve Turkcell'de Çukurova'nın hisse devri konusundaki anlaşmayı imzalamaması borsayı yüzde 4.46 düşürdü 

ORHAN TEKEOĞLU 

Yaz rehavetindeki borsaya, bu kez yurt dışı kaynaklı gelişmeler darbe vurdu. AB sürecinde Türkiye'yi en çok destekleyen ülkelerden Almanya'nın erken seçim sinyali vermesi, Fransa'da AB oylamasında 'Hayır' oylarının yükselmesi ve Turkcell'in ikinci büyük ortağı TeliaSonera'nın, Turkcell'in yüzde 27.2'sinin kendilerine devri konusunda nihai anlaşmayı imzalamayan Çururova Grubu'na karşı dava açacaklarını açıklaması borsaya bomba gibi düştü. Haftanın ilk gününde borsada adeta yaprak dökümü yaşandı. Euro karşısında son 7 ayın en yüksek değerine çıkan dolar, Türk Lirası karşısında da hızla yükseldi, faizler 1 puan arttı. 
Almanya Başbakanı Gerhard Schröder'in partisinin bölgesel bir seçimde, Türkiye'nin AB üyeliğine karşı olan Hırstiyan Demokrat'lara karşı ağır yenilgiye uğrayarak erken seçim çağrısı, Türkiye'nin ekimde AB ile başlamayı umduğu üyelik müzakereleri için endişe yaratması, borsaya yüzde 4.46 ile son yılların en büyük günlük düşüşlerinden birini yaşattı. Hisselerin tamamına yakın kısmı değer kaybederken, endeks 1.135 puanlık düşüşle 24.329 puana indi ve 17 Aralık tarihi değerine geriledi. Turkcell açılışta hızlı kaybından sonra kapanışta toparlanmasına rağmen yüzde 4.97, Yapı Kredi Bankası hisseleri de yüzde 3.77 oranında değer kaybetti. Türk eurobondları da yüzde 1 değer kaybetti. 

Dolar yükseldi 
Cumartesi günü serbest piyasada 1.3770 düzeyinde olan doların değeri dün 1.3870'e yükseldi, dışarda değer kaybeden euro ise serbest piyasada 1.7410'a yükseldi. Bono faizleri de 1 puanlık artışla yüzde 18'e yaklaştı. Fenerhahçe'nin Galatasaray'ı yenerek şampiyonluğu garantilemesi, Fenerbahçe'nin hisselerinde k r realizasyonu getirdi. Fenerbahçe hisseleri yüzde 9.03, Trabzonspor yüzde 8.74, Galatasaray yüzde 5.26 ve Beşiktaş da yüzde 6.67 değer kaybetti. 

Dolar son 7 ayın en yükseğinde ABD'de bu hafta içinde açıklanacak ilk çeyrek büyüme verilerinin beklenenden iyi çıkacağına yönelik beklentiler ve Almanya Başbakanı Gerhard Schörder'in yerel seçimlerden aldığı yenilginin ardından sürpriz bir şekilde erken sazim çağrısında bulunması doların euro karşısında son 7 ayın en yüksek değerine çıkmasına neden oldu. Dolar dün euro karşısında 1.2572 düzeyine çıkarak geçen yılın kasım ayı değerine yükseldi. Doların gücünü korumasında, ABD'deki faiz artırım sürecinin devam edeceği beklentisi etkili de oldu. Uzmanlar, Fransa'da ki AB Anayasası referandumu nedeniyle euronun dolara karşı güç kaybedebileceğini belerttiler. 




</TEXT>
</DOC>
