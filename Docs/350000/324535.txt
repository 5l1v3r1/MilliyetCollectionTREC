<DOC>
<DOCNO> 324535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur31.html </URL>
<DATE> 2005/03/17/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Vali olan kardeşinin yardımcılığına atanan Öner Emekli olacağım 
</HEADLINE>
<TEXT>

     Bakırköy Kaymakamlığı'ndan Çankırı'ya Vali Yardımcısı olarak atanan Kadri Öner, kardeşi Ali Haydar Öner'in Vali olduğu kentte görevine başladı. 
     Vali Yardımcısı Öner, Çankırı Valiliği'nin 2. katında bulunan makam odasına geçerek bugün görevine başladı. Valilik çalışanlarının tebriklerini kabul eden Öner, AA muhabirine yaptığı açıklamada, kısa zamanlar içerisinde art arda yaşanan tayin olaylarının kendisini ve ailesini psikolojik yönden etkilediğini söyledi. Çankırı'da görev yaptığı süre içerisinde en kısa zamanda emekliye ayrılacağını ifade eden Öner, Çankırı Vali Yardımcılığı görevine ilk olarak Vali Halil Ulusoy zamanında atandığını, ancak yürütmeyi durdurma kararı ile tekrar Bakırköy Kaymakamlığı görevine döndüğünü bildirdi. 
     Daha sonra tekrar Çankırı'ya vali yardımcısı olarak atandığını belirten Öner, şunları kaydetti 
     ''Kardeşimin Çankırı'ya vali olarak atanması ve mahkeme kararının devreye girmesi ile tekrar eski görevime dönmüştüm. Dayatmacı bir kararla tekrar herkes tarafından bilinen kardeşimin vali olduğu Çankırı'ya vali yardımcısı olarak atandım. Bu kararın yanlış olduğunu defalarca İçişleri Bakanlığı'na ilettik, ancak yine de bu atama yapıldı. Anlaşılan bir dayatma söz konusu. Kardeşimin yanında görev yapmaktan memnuniyet duyarım, ancak yapılan atama bir dayatma olduğu için emekli olacağım. Bu atamalar ailemde aşırı derecede stres oluşturdu. Özellikle eşim bunalıma girdi.'' 
     
</TEXT>
</DOC>
