<DOC>
<DOCNO> 309013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonyas19.html </URL>
<DATE> 2005/01/24/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Saddam'dan sonra çekilen ilk filmin yönetmeninin gözü Oscar'da... 
</HEADLINE>
<TEXT>

     Irak'taki işgal sonrasında çekilen ilk film olan ''Kaplumbağalar da Uçabilir''in yönetmeni Bahman Ghobadi gözünü Oscar ödüllerine dikti. 
     Kürt kökenli İranlı yönetmenin, Irak savaşında çocukların yaşadığı trajediyi gözler önüne seren ve eylül ayında İspanya'nın San Sebastian kentinde düzenlenen film festivalinde, birinci seçilerek ''Altın İstiridye'' ödülünü kazanan yapıtı, iki hafta sonra ABD ve İngiltere'de de gösterime girecek. 
     Şu anda İngiltere Çağdaş Sanatlar Enstitüsü'nde özel gösterimi süren film büyük beğeni toplarken, yönetmen Ghobadi Newsweek dergisine yaptığı açıklamada, Saddam Hüseyin rejimi yıkıldıktan iki hafta sonra gittiği Irak'ta ilk başta amacının kent yaşamını anlatan bir film çekmek olduğunu belirtti. 
     Ghobadi, İran'a döndükten sonra çektiği görüntülere bakınca birkaç kuruş için mayın toplayan çocukların zor hayatını anlatan bir film yapmaya karar verdiğini kaydetti. 
     İranlı yönetmen, filmde rol alan çocukların hayatlarının sonradan çok değiştiğini belirterek, rol alanlardan 4 yaşlarındaki kör çocuğun ameliyat edildiğini ve şimdi gördüğünü, kolları olmayan ve tek bacaklı çocuğun okula gitmeye başladığını anlattı. 
     Filmde başrol oynayanlardan 14 yaşındaki Avaz Latif adlı kız çocuğunun bir yerel televizyon istasyonunda maaşlı işe başlayarak çocuk programı sunmaya başladığını kaydeden Ghobadi, filmde başrolü oynayan Soran İbrahim'in de yakında eğitimini tamamladıktan sonra kendi filmini çekeceğini belirtti. 
     Irak'ta işgal sonrası çekilen ilk sinema filminde İranlı yönetmen, para kazanmak için çok tehlikeli kara mayınlarını toplayan çocukları ve bu grubun içinde kendisini lider ilan eden Satellite isimli erkek çocuğunun, kolsuz ağabeyi ve kör küçük kardeşiyle savaşın şiddetinden kaçan Agrin isimli kıza aşık olmasını anlatıyor. 
     
</TEXT>
</DOC>
