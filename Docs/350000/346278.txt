<DOC>
<DOCNO> 346278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/yazar/sazak.html </URL>
<DATE> 2005/05/27/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Eğitim-Sen davası 
</HEADLINE>
<TEXT>


Boğaziçi Üniversitesi'ndeki 'Ermeni konferansı' Adalet Bakanı'nın 'hainlik' suçlaması üzerine siyasi baskıyla erteleniyor. Akademik özgürlüğü savunması gereken YÖK, Boğaziçi'ni eleştiriyor. Yargıtay Hukuk Genel Kurulu, 'anadilde öğrenim' isteyen Eğitim-Sen'in Eğitim ve Bilim Emekçileri Sendikası kapatılması yolunu açıyor. 
Radikal'in dünkü manşeti, 'suların tersine akmaya' başladığının ifadesiydi 'Özgürlüğe sıfır tolerans ' 17 Aralık'ta AB'den müzakere takvimi alındıktan sonra reform yorgunu düşen hükümet, kimi güç odaklarının devreye girmesinden kuşku duyarak, 'düğmeye basıldığı' söylemine sığınmıştı. 
2005'in ilk çeyreğinde demokratikleşme yolunda sergilenen durgunluğun ardından, yeni TCK ve Boğaziçi olayı gösteriyor ki, demokrasi ve özgürlükleri fazla bularak, 'düğmeye basan' taraflar arasında hükümet de var Adalet Bakanı, Meclis kürsüsünden, kendisini savunma hakkı bulunmayan öğretim üyelerini 'milleti arkadan hançerlemekle' suçlayıp, 'yargısız infaz'da bulunabiliyor. 
'Devletin üniversitesi' tanımıyla, özgür düşünceye 'lise müfredatı' uygulanmak isteniyor. Öğretim üyeleri hakkında 'Mac Carthycilik' yapılıyor. Demokrasinin üzerine 'şal' örtülmek isteniyor. 
Eğitim-Sen'le ilgili kapatma istemini reddeden Ankara 2. İş Mahkemesi kararının Yargıtay Hukuk Genel Kurulu'nca bozulmasına tepkiler artıyor, DİSK Genel Başkanı Süleyman Çelebi kararı, 'demokrasiye ve örgütlenme özgürlüğüne vurulan darbe' olarak nitelendirdi. Çelebi'nin uyarısı şöyle "Avrupa Birliği'ne uyum yolunda Anayasa'nın 90. maddesinde yapılan değişiklikle ülkemizin taraf olduğu uluslararası sözleşmelerle yasaların çatışması halinde, uluslararası sözleşmelerin uygulanmasına ilişkin hüküm göz ardı edilmiştir. 
Avrupa İnsan Hakları Sözleşmesi, BM İnsan Hakları Evrensel Beyannamesi ve ILO sözleşmeleri, sendikaların örgütlenme ve serbestçe faaliyet gösterme hakkının düzenlediği, Avrupa İnsan Hakları Mahkemesi içtihatlarının bu hakkın sınırlarını çağdaş ve günümüz koşullarına uygun tanımladığı bir ortamda, bu kararı çağdaş hukuka uygun bulmak mümkün değildir. 
Sendikalar tüzüklerini evrensel kurallara uygun olarak yapabilmelidir. Ne olursa olsun özgürlüklerden korkmamamız ve demokrasiye sonuna kadar inanmamız gerekmektedir. Uluslararası sözleşmelerin sadece k ğıt üzerinde kalmasının bir anlamı yoktur. O sözleşmelere imza atmak bizi demokrat yapmaz." 
AKP'nin 'demokrasiye bağlılık' konusunda bir karar vermesi gerekiyor. 



</TEXT>
</DOC>
