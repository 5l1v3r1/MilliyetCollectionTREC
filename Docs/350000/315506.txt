<DOC>
<DOCNO> 315506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sontur12.html </URL>
<DATE> 2005/02/15/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Irak'ta rehin tutulan Kahraman Sadıkoğlu serbest bırakıldı... 
</HEADLINE>
<TEXT>

     Irak'ta rehin tutulan işadamı Kahraman Sadıkoğlu serbest bırakıldı. 
     Dışişleri Bakanlığı Sözcüsü Namık Tan, yaklaşık 2 aydır rehin tutulan Sadıkoğlu'nun dün akşam Basra'da, kendisini kaçıran kişiler tarafından serbest bırakıldığını bildirdi. 
     Tan, Sadıkoğlu'nun dün geceyi bölgedeki İngiliz üssünde geçirdiğini belirterek, bir İngiliz askeri uçağı ile Bağdat'a getirilen işadamının halen Bağdat'ta bulunduğunu kaydetti. 
     Sadıkoğlu'nun bugün Amman üzerinden Türkiye'ye dönüşü için gerekli çalışmaların yürütüldüğü de belirtildi. 
     İşadamı Kahraman Sadıkoğlu, Basra yakınlarındaki Umm Kasr Limanı'nda batan savaş gemilerinin çıkarılması işi için bu ülkede bulunduğu 16 Aralık 2004 tarihinde kimliği belirsiz kişilerce kaçırılmıştı. 
     
     EŞİ TÜRKİYE'YE DÖNMEK İÇİN UÇAK BEKLİYOR 

     Irak'ta kaçırılarak yaklaşık 2 ay rehin tutulduktan sonra dün serbest bırakılan armatör Kahraman Sadıkoğlu'nun eşi Jülide Sadıkoğlu, eşinin Türkiye'ye dönmek için Bağdat'taki havaalanında uçak beklediğini bildirdi. 
     Jülide Sadıkoğlu, AA muhabirine yaptığı açıklamada, eşi Kahraman Sadıkoğlu ile yarım saat önce görüştüğünü anlatarak, eşinin şu anda Türkiye'nin Bağdat Büyükelçiliği'nde görevli 2 yetkiliyle birlikte Türkiye'ye dönüş için uçak beklemekte olduğunu söyledi. 
     Kahraman Sadıkoğlu'nun kendisine ''sağlık ve moral durumunun iyi olduğunu'' söylediğini anlatan Jülide Sadıkoğlu, ''Kahraman bey telefonla görüşürken, sesinden iyi olduğunu anladım. Bana, 'moralinin ve sağlık durumunun çok iyi olduğunu' söyleyerek, 'gelince ayrıntılı olarak her şeyi konuşuruz' dediğini'' kaydetti. 
     Jülide Sadıkoğlu, ''özel uçakla mı dönecek '' sorusu üzerine de, ''Hayır, devlet uçağı ile gelecek. Ancak Irak'ta yapılan seçimlerden sonra orada trafik yoğun. Onun için bugün gelemeyebilir, buna da hazırlıklıyız'' diye konuştu. 

     
</TEXT>
</DOC>
