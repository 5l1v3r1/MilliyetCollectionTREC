<DOC>
<DOCNO> 319359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur15.html </URL>
<DATE> 2005/02/28/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ölen yaşlı kadın yerine erkek cenazesini eve götürdüler 
</HEADLINE>
<TEXT>

     Muhammet KAÇAR DHA 

      TRABZON Numune Hastanesi' nde fıkra gibi bir olay yaşandı. Hastanede hayatını kaybeden 95 yaşındaki Seher Samsun'un yakınları, yaşlı kadın yerine yanlışlıkla bir erkek cenazesini alarak Rize'deki evlerine götürdü. Evde tabut açılınca cenazelerin karıştığı ortaya çıktı. 
     Rize'nin Hayrat Mahallesi'nde yaşayan 3 çocuk annesi Seher Samsun, dün akşam rahatsızlandı. Rize Devlet Hastanesi ne kaldırılan ve bağırsak tıkanıklığı teşhisiyle Trabzon Numune Hastanesi'ne sevkedilen yaşlı kadın, yapılan tüm müdahalelere rağmen kurtarılamayarak gece hayatını kaybetti. 
     Morg görevlileri, çarşafa sarılı bir cenazeyi Seher Samsun'un yakınlarına teslim etti. Samsun ailesinin fertleri, cenazeyi tabuta koyarak Rize'ye götürdü. Eve geldiklerinde tabutu açan yakınları, cenazenin Seher Samsun'a değil, 30-35 yaşlarında bir erkeğe ait olduğunu görünce şaşkına döndü. Hastaneyi telefonla arayarak durumu bildiren yaşlı kadının yakınları, yeniden Trabzon'a gelerek erkek cenazesini verip, bu kez doğru cenazeyi teslim aldı. Seher Samsun'un cenazesi bugün öğle namazının ardından Rize'de toprağa verildi. 
     Seher Samsun'un yakınlarından Necmi Kabil, "Eve gelince tabutu açtık ve erkek cesedini görünce neye uğradığımızı şaşırdık. Sonra hastaneye telefon edip cenazelerin karıştığını bildirdik. Bizim acımız vardı o nedenle cenazeye bakmadan teslim aldık. Ancak görevlilerin böyle dikkatsiz davranmaları hiç hoş değil'' dedi. 
     
</TEXT>
</DOC>
