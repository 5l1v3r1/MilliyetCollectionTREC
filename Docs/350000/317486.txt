<DOC>
<DOCNO> 317486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun18.html </URL>
<DATE> 2005/02/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Papadopulos Talat'ı tebrik ederim ama... 
</HEADLINE>
<TEXT>

     Güney Kıbrıs Rum yönetimi lideri Tasos Papadopulos, ''Cumhuriyetçi Türk Partisi'nin CTP seçimdeki başarısından dolayı Mehmet Ali Talat'ı kutladığını'' söyledi. 
     Papadopulos, ''CTP Başkanının gerçekte yeniden birleşmeyi değil, taksim istediğini'' de iddia etti. 
     Rum lider, Simerini gazetesine yaptığı açıklamada, KKTC'de pazar günü yapılan ve CTP'nin zaferiyle sonuçlanan erken genel seçimin sonuçlarını değerlendirdi. 
     Papadopulos, şunları söyledi 
     ''Biz, taksim çözümüne yol açanları izole eden ve Kıbrıs sorununun çözümünü destekleyenleri ileri çıkaran her oylamayı memnuniyetle karşılarız. Elbette Sayın Talat'ı başarısından ötürü kutlarız. Ancak konu, çözüm istediklerine dair sözlü ilanlar değil, kendisinin eylemleri ve açıklamalarıdır.'' ''Çözümden söz ettiklerinde neyi kast ettiklerinin ve söz ettikleri çözümün içeriğinin ne olduğunun da göz önüne alınması gerektiğini'' ifade eden Papadopulos, şöyle devam etti 
     ''Ne yazık ki birçok Kıbrıslı Türk lider tarafından yapılan açıklamalardan, istemekte oldukları çözümün, ülkenin coğrafi alan, toplum, ekonomi ve kurumlar bağlamında bölünmesini sağlamlaştıracak bir çözüm olduğu açıkça görülüyor. Kıbrıs'ın uluslararası temsili örtüsü altında yan yana yaşayacak iki ayrı varlıktan söz ediyorlar. Biz bir çözümü Kıbrıs sorununun kapanması için istemiyoruz yeniden birleşme için çözümü istiyoruz.'' Başbakan Mehmet Ali Talat'ın, bir gazeteye yaptığı, ''KKTC'nin birleşik bir Kıbrıs içerisinde de varolmaya devem edeceği'' şeklindeki açıklamalarının sorulması üzerine ise Papadopulos şunları kaydetti 
     ''Aslında istedikleri çözümün yeniden birleşme çözümü değil, biraz önce ifade ettiğim türde bir çözüm olduğunu gösteren şey bu tür açıklamalardır. Öte yandan, Kıbrıs sorunu ilk başta Türkiye'nin sorumluluğunda olan başka konuları da içermektedir. Örneğin, askerlerin ve 'yerleşiklerin' gitmesi, Türkiye'nin müdahale hakkı, talep etmekte olduğu garantiler anlaşması gibi... Bu konular, Sayın Talat'ın tek başına karar veremeyeceği konulardır.'' 
     
     PAPADOPULOS BUGÜN BRÜKSEL'E GİDİYOR 
     Bu arada, Papadopulos, AB ülkeleri liderleriyle ABD Başkanı ve yetkililerinin bir araya gelecekleri toplantıya katılmak üzere bugün Brüksel'e gidecek. 
     Papadopulos'un Güney Kıbrıs'a yarın dönmesi bekleniyor. 
     
</TEXT>
</DOC>
