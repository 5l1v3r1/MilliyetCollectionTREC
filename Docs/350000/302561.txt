<DOC>
<DOCNO> 302561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sondun14.html </URL>
<DATE> 2005/12/18/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Afganistan parlamentosu yarın açılıyor 
</HEADLINE>
<TEXT>

     Afganistan'da 351 sandalyeli parlamentonun açılış oturumu yarın yapılacak. 
     Parlamentonun 249 sandalyeli alt meclisi Volesi Jirga ve 102 sandalyeli üst meclisinin Meşrano Jirga açılış oturumuna, ABD Başkan Yardımcısı Dick Cheney ve diğer yabancı konuklar katılacak. 
     Sıkı güvenlik önlemleri altında yarın açılacak parlamento için Afganlar, Taliban'ın tehditlerine rağmen ülkede uzun süredir devam eden şiddetin sona erdirilmesine yardımcı olacağını umuyor. 
     Parlamentonun ''sahte'' ve ABD işgalinin bir sembolü olduğunu öne süren Taliban'ın yakın zamanda saldırılarını artırmasına rağmen, milletvekilleri ve Afganlar, parlamentonun, ülkenin istikrarını güçlendirmesini ve yeni bir başlangıç bekliyorlar. 
     Afganistan'da BM desteğinde geçen eylülde yapılan seçimlerde usulsüzlükler olduğu öne sürülmüştü. İnsan hakları ihlalleriyle suçlanan savaş ağaları da parlamento seçimlerinde sandalye kazanmıştı. 
     Parlamentoda, eski komünistler, onları deviren gerilla gruplarının liderleri ve eski Taliban yetkilileri, yarın idealist teknokratlar ve kadın eylemcilerle yan yana oturacak. Kadın eylemciler, savaş ağalarının varlığının ideal olmadığını, ancak 1970'den bu yana seçimle oluşturulan ilk parlamentodaki çeşitliliğin ülkeye daha fazla barış getirebileceğini söylüyor. 
     
</TEXT>
</DOC>
