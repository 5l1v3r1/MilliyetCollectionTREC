<DOC>
<DOCNO> 348707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sontur20.html </URL>
<DATE> 2005/06/03/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bursa'da kaybolan 6 yaşındaki Tayyip baygın bulundu 
</HEADLINE>
<TEXT>

     Bursa’nın merkez Nilüfer İlçesi’nde 6 gün önce Balat Ormanlarında kaybolan 6 yaşındaki otistik çocuk, Doğanköy’de tarla süren anne ile oğlu tarafından, çalılıklar arasında baygın halde bulundu. 
     AA muhabirinin aldığı bilgiye göre, Tayyip Gökbel’in kaybolduğu Balat Ormanlarına yaklaşık 5 kilometre uzaklıktaki Dağanköy’de oturan Muteber Aydın ve oğlu Alim Aydın, kendilerine ait tarlayı sürerken, çalılıklar arasında bir çocuk olduğunu fark etti. Anne-oğul, baygın halde buldukları ve 6 gündür aranan Tayyip olduğunu anladıkları çocuğu, Organize Polis Merkezi’ne götürdü. 
     Kaybolduğu günden bu yana bir şey yiyip içmediği ve Doğanköy’e yürüyerek gittiği öğrenilen küçük Tayyip, polis merkezinden ambulansla, Kükürtlü Mahallesi’ndeki Çocuk Hastanesi’ne kaldırıldı. 
     Olayın ardından Çocuk Şube Müdürlüğü ekipleriyle birlikte küçük çocuğun bulunduğu yere giden Alim Aydın, "Olayı gazete ve televizyonlardan takip ediyorduk. Annemle tarlayı sürerken, çalılıkların arasında bir çocuk olduğunu gördük. Baktığımda, çalılar arasındaki çocuğun, 6 gündür aranan Tayyip olduğunu fark ettim" dedi. 
     
     TOP OYNARKEN KAYBOLMUŞTU 
     Eşi, 5 çocuğu ve yakınlarıyla 6 gün önce piknik yapmak üzere Geçit Mahallesi’ndeki Balat Ormanlarına giden İsa Gökbel, yemek yedikleri sırada kendilerinden uzakta top oynayan 6 yaşındaki oğlu Tayyip Gökbel’in kaybolduğunu fark etmişti. 
     Yakınlarıyla bölgede yaptıkları aramada oğlunu bulamayan baba Gökbel’in durumu polise bildirmesi üzerine arama çalışmaları başlatılmıştı. 6 gündür süren çalışmalarda, Tayyip Gökbel’in izine rastlanamamıştı. 
     
</TEXT>
</DOC>
