<DOC>
<DOCNO> 343461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonyas10.html </URL>
<DATE> 2005/05/17/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Oyunseverlere müjde .. Playstation 3 geliyor... 
</HEADLINE>
<TEXT>

     Video oyun sektöründe devrim yaratan Sony, Play Station konsolunun üçüncü modelini gelecek yıl piyasaya sürecek. 
     Play Station 3’ün, grafik çözünürlüğü diğer oyun konsollarına göre daha yüksek olacak ve süreç hızı, Microsoft’un bu yıl sonlarında piyasaya sürmeye hazırlandığı Xbox 360’ın iki katına erişecek. 
     Yüksek kapasiteli Blue-ray teknolojisi ve Pentium 4’den daha güçlü olacağı sözü verilen "Cell" çipiyle desteklenen konsol üzerinden, gelişmiş internet iletişimiyle bir yandan alışveriş ve bankacılık işlemleri yapılabilecek, bir yandan da online oyun oynanabilecek. 
     Sony’nin oyun birimi başkanı Ken Kutaragi, oyun işlevinin yanı sıra dijital müzik, film ve fotoğraf uygulamasına izin veren yeni konsolun, dünya geneline yayılarak evlerdeki oturma odalarının demirbaşı olmasını beklediklerini söyledi. 
     
</TEXT>
</DOC>
