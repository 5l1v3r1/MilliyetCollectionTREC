<DOC>
<DOCNO> 312694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sonspo19.html </URL>
<DATE> 2005/02/05/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Emre Belözoğlu gribe yenik düştü, Parma maçında yok... 
</HEADLINE>
<TEXT>

     İtalya Birinci Futbol Ligi Serie A takımlarından FC İnter'de grip yayılıyor. 
     Kaleci Francesco Toldo ve Giuseppe Favalli'nin ardından, milli futbolcu Emre Belözoğlu da gribe yakalandı. Grip nedeniyle rahatsızlanan Emre'nin yarın Parma deplasmanındaki lig maçında görev alma olasılığının da tümüyle ortadan kalktığı belirtildi. 
     Gribi kısmen de olsa atlatmış görünen Toldo'nun ise yarın AC Parma karşısında kaledeki yerini alabileceği belirtildi. Favalli ve Emre'nin yanı sıra sırt ağrılarından yakınan Alberto Fontana'nın büyük olasılıkla dinlendirileceği kaydediliyor. 
     Teknik Direktör Roberto Mancini'nin, AC Parma karşısında sahaya süreceği ilk 11'in şu isimlerden oluşması bekleniyor 
     ''Toldo, Ze'Maria, Cordoba, Materazzi, J. Zanetti, Veron, C. Zanetti, Cambiasso, Stankoviç, Vieri ve Martins.'' 22 haftayı geride bırakan Serie A'da FC İnter, halen 38 puanla, üçüncü sırada yer alıyor. Lider FC Juventus'un 50, ikinci sıradaki AC Milan'ın ise 45 puanı bulunuyor. 
     
</TEXT>
</DOC>
