<DOC>
<DOCNO> 302287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sontur30.html </URL>
<DATE> 2004/12/30/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Dubai'de faaliyet gösteren 3 bankayı 'hack'lediler 
</HEADLINE>
<TEXT>

     Dubai'de faaliyet gösteren 3 bankayı, internet üzerinden mal alım satımı yapılmış gibi göstererek dolandırdıkları öne sürülen 2'si yabancı uyruklu 7 kişi hakkında dava açıldı. 
     İstanbul Cumhuriyet Başsavcılığı'nca hazırlanan iddianamede, sanıklardan Yavuz Yılmaz'ın, İran uyruklu bazı kişilerle İstanbul'da biraraya gelerek banka dolandırmak için fikir birliğine vardıkları belirtildi. 
     İşlemleri Dubai'de daha rahat gerçekleştirebileceklerini düşünen yabancı uyruklu sanıkların Dubai'de paravan bir şirket kurdukları, bu şirket adına Dubai'de kurulu 3 bankada interaktif hesap açtıkları anlatılan iddianamede, Yavuz Yılmaz'ın da üst düzeyde bilgisayar bilgisi olan Metin Arıkaya, Pınar Ener ve Kadir Veli Karaçetin ile işlemlerin nasıl yapılacağı ve elde edilen paranın nasıl paylaşılacağı konusunda görüştüğü anlatıldı. 
     Karaçetin'in, sanal ortamda kullanılan yabancı uyruklu kişilere ait 5 bin kredi kartının şifresini, kart numarası, son kullanım tarihleri ve 3 rakamlı güvenlik kodlarını ele geçirdiği belirtilen iddianamede, diğer sanıklar tarafından bu bilgiler kullanılarak, Dubai'deki hayali şirketten havyar ve safran alınmış gibi işlem yapılıp şirketin 3 bankada bulunan hesaplarına para aktarıldığı kaydedildi. 
     Bu paraların daha sonra bankalardaki hesaplardan çekilerek Kapalıçarşı'daki bir döviz bürosunun elemanı olan Coşkun Kuvet aracılığıyla elden Yavuz Yılmaz'a teslim edildiği, Yılmaz'ın da paraları payları oranında diğer sanıklara dağıttığı anlatılan iddianamede, kredi kartı sahipleri ve bankaların durumu fark etmesi üzerine olayın ortaya çıktığı anlatıldı. 
     Teşekkülün Türkiye'de oluşturulmasına rağmen eylemlerin yurtdışında ve yabancı uyruklu kişilere karşı gerçekleştirildiği belirtilen iddianamede, bu nedenle Masoud Puresmail Niyazi ve Ata Hamedi Niari hakkında TCK'nın ilgili maddeleri uyarınca ''dolandırıcılık'' suçundan dava açılamayacağı bildirildi. 
     Yavuz Yılmaz, Metin Arıkaya, Pınar Ener, Burhan Yılmaz ve Coşkun Kuvet'ın ''cürüm işlemek amacıyla teşekkül oluşturmak'' ve ''dolandırıcılık'' suçlarından 10 ile 25'er yıl arasında ağır hapis cezasına çarptırılmaları istenen iddianamede, Niyazi ve Niari'nin de ''cürüm işlemek amacıyla oluşturulan teşekküle üye olmak'' suçundan 1 ile 2'şer yıl arasında hapis cezasına çarptırılmaları talep edildi. 
     Davanın görülmesine, önümüzdeki günlerde İstanbul Ağır Ceza Mahkemesi'nde başlanacak. 
     
</TEXT>
</DOC>
