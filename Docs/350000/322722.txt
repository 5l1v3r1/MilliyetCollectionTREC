<DOC>
<DOCNO> 322722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/magazin/amag.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler ona bayıldı 
</HEADLINE>
<TEXT>


Mercan Dede'nin albümü 'Su'yu, İngiliz basını yere göğe sığdıramadı Türünde muhteşem, 4'te 4 yıldızlık bir albüm 


'Mercan Dede' olarak tanınan Arkın Ilıcalı'nın İngiltere'de satışa çıkan 'Su' adlı albümü, İngiliz basınından tam not aldı. 
Daily Telegraph gazetesi yazarı Mark Hudson, 'Su'nun, türünde muhteşem ve kendini dinleten bir albüm olduğunu belirtti. Times yazarı Nigel Williamson da, her noktasında büyük bir yaratıcılığın hissedildiğini kaydettiği albümün, Türk Müziği'nin bütün unsurlarını barındırdığını bildirdi. Evening Star ise, albüme 4 üzerinden 4 yıldız verip Mercan Dede'nin sadece albümünün değil, canlı müzik performansının da başlı başına bir olay olduğunu yazdı. 
Albümün internet reklamlarında, albüme katkıda bulunan konuk sanatçılar da tanıtıldı. Bu sanatçılar arasında sufi şarkıcı Dafer Yusuf, Hint kökenli İngiliz vokalist Susheela Raman, halk müziği şanatçısı Sabahat Akkiraz, şarkıcı Özcan Deniz, rapçi Ceza, kemancı Hugh Marsh, 15 yaşındaki klarnet virtüözü Aykut Sütoğlu ve kanun ustası Göksel Baktagir yer alıyor. 



</TEXT>
</DOC>
