<DOC>
<DOCNO> 336687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonsiy07.html </URL>
<DATE> 2005/04/25/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Maliye ihbarcıya ikramiye yağdırdı 
</HEADLINE>
<TEXT>

     Maliye, vergi kaçağı ihbarında bulunan ve ihbarı doğru çıkan 84 kişiye geçen yıl toplam 666.8 milyar lira ikramiye dağıttı. 
     Maliye Bakanlığı'ndan edinilen verilere göre, vergi kaçağının çok yüksek düzeyde seyrettiği Türkiye'de yurttaşlardan Bakanlığa gelen ihbar dilekçesi sayısı sadece 2 bin 212 olarak gerçekleşti. Maliye Bakanlığı söz konusu 
     ihbar dilekçelerinin bin 197'sini valiliklere, 32'sini Gelirler Kontrolörlüğü'ne, 186'sını ilgili servislere incelenmek üzere gönderdi. Yaptığı ihbar sonucu vergi kaçakçılığı yapıldığının ortaya çıkarılmasını sağlayan 84 kişiye geçen yıl toplam 666 milyar 758.7 milyon lira tutarında ikramiye ödendi. Böylece vergi kaçakçılığı ihbarında bulunanlara ortalama 7.9 milyar lira ikramiye ödemesi yapıldı. Maliye Bakanlığı, 2003 yılında ihbarda bulunan ve ihbarı doğru çıkan 52 kişiye toplam 175 milyar 967 milyon lira, 2002 yılında da 35 kişiye 62.4 milyar lira ikramiye ödemişti. Geçen yıl ödenen toplam ikramiye 2003 yılına göre yüzde 322, kişi aşına ödenen ortalama ikramiye tutarı ise yüzde 150 oranında arttı. Maliye 2003 yılında kişi başına ortalama 3 milyar lira ikramiye vermişti. Maliye Bakanlığı, ihbarda bulunanlara, yakalattıkları veriginin miktarına göre belirli oranlarda ikramiye ödüyor. 
     
</TEXT>
</DOC>
