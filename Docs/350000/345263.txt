<DOC>
<DOCNO> 345263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/yazar/bila.html </URL>
<DATE> 2005/05/24/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Erbakan'ın muhalefeti 
</HEADLINE>
<TEXT>


Prof. Dr. Necmettin Erbakan'ın "manevi" liderliğindeki Saadet Partisi SP , Adalet ve Kalkınma Partisi'ne AKP karşı muhalefetini sertleştirdi. 
Hükümetin, Avrupa İnsan Hakları Mahkemesi'nde, türban davasında, yasağın devamı yönünde savunma yapmasından sonra Saadet Partisi sözcülerinin, hükümete karşı muhalefetin dozunu artırdıkları gözleniyor. Hükümetin bu tutumu, AKP içinde de bazı milletvekillerinin tepkisine yol açmıştı. 
SP Genel Başkanı Recai Kutan, İstanbul ve Malatya'da yaptığı konuşmalarda, bu konuyu öne çıkararak ağır bir dille eleştiri yaptı ve "Ben artık bu arkadaşları tanıyamıyorum" diyerek Başbakan Erdoğan ve AKP yönetimine yüklendi. 
Son dönemde Başbakan Erdoğan ve AKP'ye dönük en ağır eleştiriler, bir zamanlar öğrencisi oldukları Erbakan ve SP yönetiminden geliyor. 
Her ne kadar Erdoğan, "Milli Görüş gömleğini çıkardık" diyerek, Erbakan'la yollarının ideolojik olarak da ayrıldığını ifade etse de bu iki partinin "taban ortaklığı" ayrışmış değil. Bu nedenle de Erbakan kaynaklı yüklenmeler AKP'de tartışmalara neden oluyor. 

SP, Çiçek'i hedef aldı 
Son günlerde, SP sözcülerinin hükümete ve AKP'ye yüklendikleri konulardan biri de yeni Türk Ceza Yasası'nın 263. maddesi. SP sözcüleri, AKP hükümetinin bu madde düzenlemesiyle, "Kuran öğrenimi"ni hedef aldığını iddia ediyorlar. 
Yeni Türk Ceza Yasası'nın 263. maddesinde, "Kanuna aykırı olarak eğitim kurumu açanlara, bunları çalıştıranlara ve bu kurumlarda kanuna aykırı olarak açıldığını bildiği halde öğretmenlik yapanlara 6 aydan 3 yıla kadar hapis cezası verilir" hükmü yer alıyor. 
SP sözcüleri, bu madde yüzünden hükümete ağır eleştiriler yöneltirken, Adalet Bakanı Cemil Çiçek'i ve Anayasa Komisyonu Başkanı AKP'li Burhan Kuzu'yu hedef aldılar. SP'nin bu eleştirel tutumuna hükümete yakın bazı gazeteler de katıldı ve manşetten Çiçek'i eleştiren bir tutum aldılar. 
SP sözcülerinden, eski milletvekili Şeref Malkoç, bu madde düzenlemesiyle, evinde veya mahallesinde Kuran öğreten birinin cezalandırılabileceğini söyledi. Masum duygularla bu yolla evinde veya mahallesinde çocuklara Kuran öğretmenin 3 yıla kadar hapis cezasıyla cezalandırılmasına olanak tanınması AKP'nin büyük hatası olarak nitelendirdi. 
Malkoç, Flash TV'de Sabahattin Önkibar'ın sunduğu Alternatif programında, Anayasa profesörü AKP'li Burhan Kuzu'ya yüklendi ve bu "hata"nın düzeltilmesini istedi. Kuzu ise amacın Malkoç'un yorumladığı gibi olmadığını, yasaya aykırı eğitim kurumundan misyoner okulları dahil birçok faaliyetin de anlaşılabileceği savunmasını yaptı. Ayrıca benzeri bir düzenlemenin eski Türk Ceza Yasası'nda da bulunduğunu söyledi. Ancak, Malkoç, eski düzenlemede hapis cezası için üst sınırın 2 yıl olduğunu, böylece bir ceza alınsa bile ertelemeye girdiğini, oysa yeni düzenlemede 3 yıl ile buna olanak kalmadığını belirtti. 
SP'nin Kuran öğrenimi veya bir çeşit kursuna 3 yıl hapis cezası getirmekle suçladığı AKP, buna, amacın Kuran öğrenimi değil yasadışı misyoner okulları ve benzerleri olduğu savunmasıyla karşılık verdi. 



</TEXT>
</DOC>
