<DOC>
<DOCNO> 324739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko13.html </URL>
<DATE> 2005/03/18/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Eczacıbaşı'nın ilacı, ABD ve Avrupa'dan patent aldı... 
</HEADLINE>
<TEXT>

     Eczacıbaşı İlaç Grubu tarafından geliştirilerek üretimine başlanan ve osteoporoz kemik erimesi alanında kullanılan Osalen isimli ilacın etken maddesi ''Alendronat'', ABD ve Avrupa'da da patent aldı. 
     Eczacıbaşı İlaç'tan yapılan açıklamada, Eczacıbaşı Özgün Kimya tesislerinde, tamamen Türk bilim adamlarının geliştirdiği bir yöntemle üretilen Alendronat'ın, ABD ve Avrupa'da tescili ile dünyanın her tarafına ihracat kapılarının açıldığı vurgulandı. 
     Alendronat'ı geçen yıl üretmeye başlayan Eczacıbaşı İlaç Grubu'nun, gerçekleştireceği ihracatla, Türkiye ekonomisine de katkı sağlamayı hedeflediği ifade edilen açıklamada, her yıl net satışlarının yüzde 3'ünü aşan bir rakamı geliştirme çalışmalarına ayıran grubun, ihracatının yüzde 67'sini AB ülkelerine gerçekleştirdiği bildirildi. 
     
     ALENDRONAT ÜRETİM SÜRECİ 

     Verilen bilgiye göre, ilk adımları 2001 yılında atılan Alendronat projesi, dünyada bazı patentlerle korunan bu etken maddeyi farklı ve yepyeni bir teknikle üretebilmeyi amaçlıyor. 
     Projede ayrıca, metansülfonik asit kullanımı gibi birçok tehlike ve sakıncası bulunan prosesler yerine, katma değeri yüksek, uygulanması kolay, proses riskini ortadan kaldıran, çevre dostu ve ek çözücüye gereksinimi olmayan bir proses tekniği oluşturabilmek hedeflendi. Eczacıbaşı İlaç araştırmacıları, kısa sürede bu tekniği hayata geçirdiler. 
     Yeni proses tekniği ile üretilen Alendronat'ın kullanıldığı Osalen'in, Kanada'da Contract Research Organisation'da toplam 90 sağlıklı gönüllü üzerinde yapılan biyoeşdeğerlik sınavını da başarıyla verdiği bildirildi. 
     
</TEXT>
</DOC>
