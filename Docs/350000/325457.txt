<DOC>
<DOCNO> 325457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/yazar/altan.html </URL>
<DATE> 2005/03/21/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Monotonluğa karşı çıkmadıkça 
</HEADLINE>
<TEXT>


TEK boyutlu ve renksiz bir yaşamın sıkıcı, bıktırıcı ve yıpratıcı törpüsünden kurtulmak için, genç aydınlar arasında bile fazla bir atılım yok Türkiye'de. Biraz da galiba o nedenle politik konulara gereğinden öte bir abanma göze çarpıyor. Belki bir de futbol maçlarına... 
Oysa dünya her gün yeni yeni oyuncaklarla donanıyor. Ta küçüklüğümden beri oyuncak tutkusundan kurtulamadığım için, ağzımın suyu aka aka bakıyorum reklamlardaki, kataloglardaki elektronik fotoğraf araçlarına, müzik araçlarına... 

Geçenlerde bir rastlantı olarak üstündeki minik deliklerden yağmur gibi su fışkırtarak kendiliğinden bahçe sulayan on beş metrelik, plastik bir hortum buldum. Hortumu denemek isterken, ıslana ıslana sıçana döndüm. Ama o garip hortumla güreştiğim sırada, aklıma ne ajansı dinlemek geldi, ne Demirel'in demeçlerini eleştirmek, ne de seçimlerin ne getireceğini hesaplamak... 

Ağır cezalı davaların en yoğun olduğu, her türlü küfür korosunun üstüme yöneldiği günlerde de, lunaparklara gider nişan atardım. Lunaparklardaki tüfeklerin nişan düzenini beğenmediğim için, hassas ayarlı bir hava tüfeği bulmuştum. Evde arkası süngerli bir kutu içinde yanan kibriti söndüreceğim derken, kırmadığım ne cam kaldı ne çerçeve. 

Gözümün sakatlandığını da önce o tüfek sayesinde anlamıştım. Eskisi gibi kalem pilleri vuramadığım için, önce suçu tüfekte aramıştım. Ama sonra anladım ki gözümün merkezi bozulmuş. Kendiliğinden bitiverdi o oyun. Artık vitrindeki hava tepkili nişan tüfeklerine hiç bakmadan geçiyorum. Kuyruğu renkli renkli nişan tüylerini de kaldırıp attım. 

Yedi sekiz yaşlarında, küçük bir sinema göstericisine aklım takılmıştı. Kısa miki filmleri gösteriyordu. Ama filmleri değiştirme olanağı yoktu, hep aynı filmleri gösteriyordu. Fiyatı da beş liraydı. Evdekiler pahalı bulup almamışlardı. Günlerce elektrik lambası merceklerinden sinema makinesi yapmaya çalışmıştım. Yapamamıştım. 

Kırk yaşımda çeşitli kahırlardan göz göz olduğum bir akşam birden aklıma bir sinema göstericisi almak geldi. Bir dükk na daldım. Gösterici almaya param çıkışmadığı için en ucuzundan bir çekici aldım. Yeni bir oyuncağın mutluluğunda yeni bir dünya açılmıştı karşıma. 

Böyle oyuncaklar söz konusu oldu mu, büyülenmiş gibi gidip her türlü kazığı yerim. Ama o yeni oyuncağın kara sevdasında öyle dalgalara düşerim ki, geceleri bile kalkar onlarla uğraşırım. 

Bir seferinde de aklımı akvaryumlara taktırmıştım peynir almaya gittiğim zamanlarda bile renkli balıklarla dönüyordum eve. Yerli termostatlar rezalet olduğu için, dışarı gidenlere termostat ısmarlıyordum. 

Sağmalcılar'daki savcı odasının yanında bir akvaryum vardı. En çok onu gördüğüm zamanlar burkulurdu içim. 
Geçen yıl Toulan'da bir genç, denizde karadan yönetilen elektronik bir yelkenli yüzdürüyordu. Öyle dikilip bir süre kaldım yanında. Uslanmaz bir kumarbaz heyecanı kabarıyordu içimde. Bütün programı allak bullak ederek bir tane o yelkenliden almamak için zor tuttum kendimi. Yelkenliyi alsaydım, bütün param bitecek ertesi gün zor dönecektim İstanbul'a. 

Biliyorum onların uçakları da var ama, meretler çok pahalı. Ondan edinebilmek için daha ötede başarılara ulaşmak gerek dışarıda. 
Bir değişik ping-pong masası için de, başıma gelmedik kalmamıştı Paris'te. Japonlar yapmış o masayı. Raketleri de değişik ve yaylı. O raketlerle topa ne kadar hızlı vurursan vur, top masadan daha öteye gitmiyor. 
Hemen aldım masayı. Uçakta masayla çantalar fazla ağırlık yaptığı için de, çantaları Fransa'da bırakıp, sade masayla döndüm eve... 

Bütün bu değişik oyalanmalar büyük rahatlıklar yaratır sinir sisteminde. Tek boyutlu renksiz bir yaşamın yıpratıcı zehirlenmesinden kurtarır insanı. Analitik düşünceyi ve olaylara değişik açılardan bakma olanağını pekiştirir. 

Kartpostal biriktirmekten oymacılığa, eski zillerle telgraf yapmaktan, karanlık odada film banyo etmeye kadar değişik konularda kendi kendine tazelenmedikçe, eğilimlerin nasırlarşır, görüşlerin monotonlaşır ve yerli bir politika ihtirasının çengeline takılıp kalakalırsın havada... Hem gerçek yaşamın dışına düşer, hem bunalımlara sürüklenir, hem de çağını, farkına bile varmadan ıskalarsın. 

Çocukluktan yaşlılığa hiç büyümeden geçiyorum. Bundan da hoşnutum. Çünkü aslında büyükleri sevmiyorum. Büyükler yazıdan da, yazardan da pek bir şey anlamıyorlar. 

Not 29 yıl önce yazılmış bir yazı... "Politika"dan... 



</TEXT>
</DOC>
