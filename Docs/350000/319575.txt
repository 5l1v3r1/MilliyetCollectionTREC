<DOC>
<DOCNO> 319575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun55.html </URL>
<DATE> 2005/03/01/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Ukrayna, Irak'tan askerlerini çekiyor... 
</HEADLINE>
<TEXT>

     Ukrayna Güvenlik ve Savunma Konseyi, Irak'taki askerlerinin bu aydan başlayarak çekilmesi kararını aldı. 
     Konsey'in başkanlığını yapan Devlet Başkanı Viktor Yuşçenko, Irak'ta bulunan 1650 askerin çekilmesinin Ekim ayına kadar tamamlanacağını kaydetti. 
     Savunma Bakanı Anatoli Gritsenko da, gazetecilere yaptığı açıklamada, Ukrayna askerlerinin Irak'tan aşamalı olarak çekilmesinin 15 Mart'ta başlayacağını ve ilk aşamada 150 askerin çekileceğini söyledi. 
     Konsey'de Savunma ve İçişleri bakanlarının yanı sıra diğer üst düzey yetkililerle birlikte yer alan Dışişleri Bakanı Boris Tarasyuk da, Irak'tan askerlerin çekilmesine ayrıntılı değerlendirmeden sonra karar verildiğini belirtti. 
     Ukrayna'da Ocak ayında göreve başlayan Devlet Başkanı Viktor Yuşçenko, bu yıl Irak'taki askerlerin tamamını çekme sözü vermişti. 
     Yuşçenko, Irak'tan askerlerin çekilmesi sırasında ABD liderliğindeki koalisyon üyeleriyle yapılacak programa uyulması gerektiğini söylemişti. 
     Ukrayna halkı Irak'a asker gönderilmesine sıcak bakmıyor. 
     Yuşçenko'yu iktidara gelişi sırasında çıkan krizde destekleyen ABD yönetimi, Ukrayna liderini, askerlerini Irak'tan çekme kararını dikkatlice incelemeye çağırmıştı. 
     ABD'nin Irak savaşına karşı çıkan Ukrayna, daha sonra ABD ile o dönemde yıpranan ilişkilerini onarmak için Irak'a asker göndermişti. 
     Dönemin Devlet Başkanı Leonid Kuçma'nın, BM yaptırımlarına aykırı olarak Saddam Hüseyin rejimine radar sistemi ve diğer askeri teçhizatın satılmasını onayladığı yönünde iddialar ortaya atılmıştı. 
     
</TEXT>
</DOC>
