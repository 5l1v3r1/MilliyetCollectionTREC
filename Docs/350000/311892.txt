<DOC>
<DOCNO> 311892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/spor/aspo.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekrandaki 10 numara 
</HEADLINE>
<TEXT>


Galatasaray'da, Hagi ile yönetim arasındaki krize yeni bir boyut daha eklendi. Rumen hocanın, Ribery'nin transferini televizyondan öğrendiği iddia edildi. Bunun, özür dilememesine bir misilleme olduğu vurgulandı 

ERHAN TELLİ 


Gerilim sürüyor 
SARI - Kırmızılı camiada gündemden düşmeyen Hagi - yönetim savaşı, son transferlerle birlikte yeniden alevlenmeye başladı. Konyaspor maçının ardından Rumen teknik adamın, "Hata yapmadığım için kimseden özür dilemedim. Sadece üzüldüğümü söyledim" açıklamasının yönetimin tepkisini çektiği öğrenildi. Bu gelişme üzerine Sarı - Kırmızılı yöneticilerin, Hagi'ye danışmadan transferleri bitirme kararı aldığı iddia edildi. 

Haberi yokmuş 
YÖNETİCİLERİN, Hagi'nin karşı çıkmasına karşın Hakan Yakın'ın transferini gizlice bitirdiği, Ribery operasyonuyla ilgili de hiçbir bilgi alışverişinde bulunmadığı öğrenildi. Galatasaray Teknik Direktörü'nün, Ribery'nin Türkiye'ye getirileceğini televizyondan öğrendiği belirtildi. Sarı - Kırmızılılar, iplerin kopuk olduğunu imza töreni sırasında "Bu transferleri Hagi değil biz yaptık" sözleriyle açık açık dile getirdi. 

Gürsoy'un mesajı 
İKİNCİ Başkan ve Futbol Şube Sorumlusu Ergun Gürsoy'un, Hagi'nin Konyaspor maçından sonraki sözleriyle ilgili yaptığı yorumlar kafaları karıştırdı. Gürsoy'un "Hagi konusunda alınacak karar benim tek başıma alabileceğim bir karar değil. İlerleyen günlerde durumu göreceğiz" sözleri şaşkınlık yarattı. Kulübe yakın çevreler, yöneticilerin büyük bir gizlilik içinde bazı hocalarla temasa geçtiğini iddia ettiler. 

Metz de hissedar 

Satışta payı olacak 
SARI - Kırmızılı kulübün, Ribery'nin sözleşmesine 10 milyon dolara satılır maddesi koydurmasının yanısıra kulübü Metz ile de geleceğe dönük anlaşmalar yaptığı öğrenildi. Fransız oyuncunun kulübüne bir sonraki satışından yüzde 20 pay verilmesinin garantiği edildiği iddia edildi. Bu maddenin bonservis bedelindeki indirimde önemli bir rol oynadığı belirtildi. 

'Sakatlığı yok' 
GALATASARAY Sağlık Kurulu Başkanı Mehmet Kurdoğlu, Ribery'nin sakat ya da hasta olduğu yolundaki soru işaretlerine açıklık getirdi. Kurdoğlu, Fransız futbolcunun Türkiye'de iki ayrı hastanede kontrolden geçirildiğini ve ciddi bir sakatlığının olmadığını belirterek, "Sadece sağ kasığında ödem tespit ettik. Ancak bu da önemli bir rahatsızlık değil" yorumunu yaptı. 


</TEXT>
</DOC>
