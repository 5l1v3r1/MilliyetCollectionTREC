<DOC>
<DOCNO> 301427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/ekonomi/eko05.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Asya para birimleri düştü 
</HEADLINE>
<TEXT>


Endonezya açıklarındaki depremin ardından bölge ülkelerinin para birimleri değer yitirirken, Japon Yeni de mayıstan bu yana en düşük seviyesine indi 

EKONOMİ SERVİSİ 

Önceki gün meydana gelen son 40 yılın en güçlü depreminin etkisiyle Endonezya, Tayland ve Hindistan para birimleri dolar karşısında değer yitirdi. 
Japon Yeni de büyük ölçüde değer kaybetti. Yen, özellikle gecelik satışların da etkisiyle mayıs ayından bu yana en düşük seviyesine indi. 1 dolar 103.92 yenden işlem görürken doların 104 yenin üzerine çıkabileceği belirtiliyor. Nikkei 225 endeksi de dünkü açılışında yüzde 0.4 oranında değer kaybetti. 
Endonezya para birimi Rupiah dolar karşısında dün yüzde 0.4 değer yitirdi. Tayland Baht'ı yüzde 0.2 düştü. Hindistan Rupi'si ise dolar karşısında yüzde 0.1 geriledi. Tayland ekonomisinde gelirlerin yüzde 6'sı turizmden sağlanıyor. Dolayısıyla da felaketin ekonomiye yapacağı etkinin çok büyük olacağı düşünülüyor Tsunamilerin Phuket'teki Patong Plajı'na verdiği zararın 10 milyar baht 256 milyon dolar olabileceği tahmin ediliyor. 
Felaket, borsalarda da düşüşe neden oldu. Tayland SET Endeksi yüzde 2.2, Malezya'da Kuala Lumpur Bileşik Endeksi yüzde 0.7 düştü. Ancak yapılan yorumlarda ekonomik etkinin geçici olduğu belirtiliyor. 


</TEXT>
</DOC>
