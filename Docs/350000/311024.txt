<DOC>
<DOCNO> 311024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonsiy09.html </URL>
<DATE> 2005/01/31/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Dışişleri Irak halkı tercihini siyasi sürecin devamından yana kullandı 
</HEADLINE>
<TEXT>

     Dışişleri Bakanlığı, Irak'ta seçimlerle birlikte yeni bir dönemin başladığını, Irak halkının tercihini siyasi sürecin devamından yana kullandığını bildirdi. 
     Bakanlıktan yapılan açıklamada, 30 Ocak seçimleriyle Irak'ta yeni bir dönem başladığı belirtilerek, ''Seçimler Irak'ta, BM Güvenlik Konseyi'nce de teyit edilmiş bulunan ''Anayasal süreci'' başlatmış olacaktır. Bir başka deyişle, içinde bulunduğu bu kritik dönüm noktasında, kardeş Irak halkı tercihini siyasi sürecin devamından yana kullanmıştır'' denildi. 
     Açıklama, şu ifadeler yer aldı 
     ''Güvenlik ve diğer alanlarda devam eden sorunlara, ayrıca bazı bölgelerde katılımın arzu edilen düzeyin gerisinde kalmasına ve tüm zorluklara karşın Irak'ta seçimlerin gerçekleşebilmiş olması, Irak halkının, ülkenin birlik ve bütünlük içerisinde barış ve istikrara ilerlemesinden yana olan iradesini bir kez daha teyit etmiştir. Bunu, Irak'ın demokratik bir rejim tesisi yönünde atmış olduğu bir adım olarak değerlendiriyoruz.'' 
     
     ''ÜZÜNTÜYLE KARŞILIYORUZ'' 

     ''Irak toplumunun ayrılmaz parçası bazı kesimlerle oluşumların seçimlere arzulanan düzeyde katılamamış olmasının üzüntüyle karşılandığı'' belirtilen açıklamada, bu durumun, süratle ve adil bir biçimde telafi edilmesi gereken bir konu olarak nitelendirildiği kaydedildi. 
     Irak'ta gerek ulusal, gerek vilayet düzeyinde yapılmış olan seçim sonuçlarının belirlenmesinin süre alacağı belirtilerek, şöyle denildi 
     ''Dolayısıyla oyların sayımının tamamlanmasından sonra, seçimlerin tekrar değerlendirileceği tabiidir. Bu yapılırken kuşkusuz, kuzey Irak'ta demografik yapıyı değiştirme yönündeki çabaların sonuçları da dikkate alınacaktır. Türkiye, bu husustaki ciddi kaygılarını zamanında başta BM Genel Sekreteri Kofi Annan olmak üzere ilgili tüm tarafların bilgisine getirmişti.'' Dışişleri Bakanlığı açıklamasında, Irak'ta demokratik bir hükümetin bir an evvel kurularak işbaşına geçmesinin beklendiği kaydedilerek, şu ifadelere yer verildi 
     ''Önümüzdeki dönemde Irak liderliğinden ve halkından beklenen seçimlerden kaynaklanması muhtemel kırgınlık, hata ve eksikliklerin, toplumun bütün katmanlarını kapsayacak şekilde, diyalog ve uzlaşma yoluyla giderilmesi ve toplumsal barışın sağlanması doğrultusunda, bünyesinde adil ve sorumluluk sahibi temsilcilere yer verecek, geniş tabanlı, Irak toplumunun tüm bölümlerinin iştirak edeceği, temsil yeteneği yüksek, demokratik bir hükümetin bir an evvel kurularak işbaşına geçmesidir. 
     Bu bağlamda Irak halkının tüm katmanlarının, yeni kurulacak olan geçiş hükümetine ve anayasal sürecin her safhasına, ülkenin geleceği üzerinde söz sahibi olmalarına imkan verecek şekil ve düzeyde katılmalarının sağlanması da büyük önem taşıyacaktır.'' 

     
</TEXT>
</DOC>
