<DOC>
<DOCNO> 309666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur40.html </URL>
<DATE> 2005/01/26/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Yeşilköy'de yıkım gerginliği .. 
</HEADLINE>
<TEXT>

     Kıyı Koruma Kanunu'na aykırı yapıldıkları belirlenen Yeşilköy sahilindeki 1 lokanta ile 7 kafeteryanın yıkımı sırasında zaman zaman kavga çıktı. 
     İstanbul Büyükşehir Belediyesi'nin ilçe belediyeleriyle yaptığı ortak çalışma sonucu yaklaşık 100 zabıta görevlisi, 2 iş makinesi ve İstanbul Emniyet Müdürlüğü'ne bağlı çevik kuvvet polislerinin desteğiyle Yeşilköy sahilinde imara aykırı yapılan 1 lokanta ile 7 kafeteryanın yıkımını gerçekleştirmek üzere bölgeye geldi. 
     Yıkım sırasında görevlilere direnen bazı işletmeciler ile çalışanlar, ekiplerle tartışarak engel olmaya çalıştılar. 
     Yeşilköy Su Ürünleri Kooperatifi'ne ait kafeteryanın işletmecisi Erdoğan Şener, içeride eşya olduğunu belirterek, ekiplerden bunların tahliyesi için süre istedi. 
     Buna izin vermeyen zabıta ekipleri, eşyanın taşınmasına yardım ederek yıkımı gerçekleştirdi. 
     Bu arada olay yerine gelen Yeşilköy Su Ürünleri Kooperatifi Başkanı Orhan Çeltikçilioğlu, yıkımın hukuk dışı olduğunu savunarak, ''Biz bu yerleri Milli Emlak Genel Müdürlüğü'nden kiraladık. 2006 yılına kadar da sözleşmemiz var. Ayda 15 milyar lira kira ödüyoruz. Devlete de vergimizi veriyoruz. 100 kişi buradan ekmek yiyor. Büyükşehir Belediyesi'nden bize bugüne kadar yıkım emri gelmedi. Bu yıkım yasal değil'' dedi. 
     Kooperatifin bazı üyeleri de yıkım sırasında balıkçı barınaklarının zarar gördüğünü savundular. 
     Sahildeki küçük bir balık lokantasının yıkımı sırasında da işletmeciler ile zabıta arasında kavga çıktı. Duruma müdahale eden polis, tarafları sakinleştirdi. 
     
     3 ÇALIŞAN KENDİNİ YAKMAK İSTEDİ 
     Yıkım sırasında bir işletmeci, iş makinesinin üzerine, bir başka yerde de 3 çalışan çatıya çıkarak üzerlerine benzin döküp kendilerini yakmak istediler. 
     Polisler, bu kişilere müdahale ederek, etkisiz hale getirdikten sonra bölgeden uzaklaştırdılar. 
     Bazı işletmeciler, Milli Emlak Genel Müdürlüğü ile 2007 yılına kadar sözleşmeleri olduğunu belirterek, ''Bu yıkım kanunsuz ve hukuk dışı bir yıkım. Haber verilmediği için eşyalarımız içeride kaldı. Zararımız büyük. Hukuki yollara başvuracağız'' dediler. 
     Nabi Erdoğan isimli bir avukat da, işyerinin tapulu olduğunu, belediyeden tasdikli proje ile yapıldığını ve kaçak olmadığını belirterek, gerekli belgeleri zabıta ekiplerine gösterdi. 
     Ancak yıkım için talimat aldıklarını belirten görevliler, ''Biz yıkalım siz sonra dava açarsınız'' diyerek 1 lokanta ile 7 kafeteryanın yıkımını gerçekleştirdiler. 
     
</TEXT>
</DOC>
