<DOC>
<DOCNO> 313453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko14.html </URL>
<DATE> 2005/02/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kar lastiği satışlarında talep patlaması... 
</HEADLINE>
<TEXT>

     Türkiye'yi etkisi altına alan soğuk hava ve kar yağışı nedeniyle kar lastiği satışlarında talep patlaması yaşandığı bildirildi. 
     Bursa'da lastik bayiliği yapan Hayrettin Karagöz, son günlerde etkili olan kar yağışı ve buzlanmanın ulaşımı olumsuz yönde etkilediğini hatırlatarak, kayganlaşan yollardan gözü korkan sürücülerin, araçlarına kar lastiği almaya yöneldiğini ifade etti. 
     Karagöz, araçlarda yerle teması sağlayan tek unsurun lastik olduğunu, bir anlamda ''hayat''la bağlantıyı sağladığını vurgulayarak, şunları söyledi 
     ''Lastik bir otomobilin kalbidir. Özellikle kış aylarında araçlarda 4 mevsim lastik veya kar lastiği takılı olmalıdır. Kauçuktan yapılan ve üzerinde damarlar olan kar lastikleri, kaymayı önlediği için kış aylarında meydana gelebilecek olası kazaları önlemektedir. Vatandaşın yağışlardan önce rağbet göstermediği kar lastikleri şu anda yok satıyor.'' Sıcaklığın 7 derecenin altına düştüğü durumlarda kar lastiği kullanılması gerektiğini belirten Karagöz, sürücülerin genellikle ekonomik nedenlerle sadece kış döneminde kullanılabilen kar lastikleri yerine, 4 mevsim lastikleri tercih ettiklerini anlattı. 
     Karagöz, otomobiller için kar lastiği fiyatlarının 75-120 milyon lira arasında değiştiğini kaydeden Karagöz, genel olarak fiyatları, aracın tipi, jant çapı, lastik ebadı gibi unsurların belirlediğini ifade etti. 
     Kar lastiği satışlarının, yüzde 60'ın üzerinde artış gösterdiğine dikkati çeken Karagöz, ayrıca zincir satışlarının da aynı oranda hareketlendiğini belirtti. 
     
     ZİNCİR YERİNE KAR LASTİĞİ 
     Karagöz, Türkiye'nin tersine Avrupa ve ABD'de zincir yerine kar lastiğinin kullanıldığına işaret ederek, şunları kaydetti 
     ''ABD'de asfaltı bozduğu gerekçesiyle zincir takmak yasaklanırken, Avrupa'da da zincir yerine kar lastiği tercih ediliyor. Kar lastikleri karlı, buzlu ve yağışlı yollarda otomobilin daha rahat gitmesini sağlıyor. Bu bilinç ülkemizde de yavaş yavaş oluşmaya başladı. Bu yıl geçen yıla göre daha fazla sürücü zincir yerine kış lastiği aldı.'' 
     
</TEXT>
</DOC>
