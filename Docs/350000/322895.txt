<DOC>
<DOCNO> 322895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonsiy04.html </URL>
<DATE> 2005/03/11/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Unakıtan "Biz gelmeseydik, devlet memur maaşlarını ödeyemeyecekti" 
</HEADLINE>
<TEXT>

     ANKARA Milliyet 

Maliye Bakanı Kemal Unakıtan, cari açıktan dolayı herhangi bir sıkıntı yaşamadıklarını belirterek, "Biz iktidara gelmeseydik devlet memur maaşlarını ödeyemeyecekti" dedi. 
     TBMM Genel Kurulu'nda torba yasa olarak adlandırılan "bazı kanun ve kanun hükmünde kararnamelerde değişiklik yapılmasını öngören yasa tasarısı" üzerisinde görüşmelerde DYP Denizli Milletvekili Ümmet Kandoğan, işsizliğin ve cari açığın arttığı, ithalatın ihracatı karşılama oranının düştüğünü savundu. 
     Kandoğan'a yanıt veren Unakıtan, TBMM'nin yasama yeri olduğunu, milletin, "sorunlarımızı çözün diye" kendilerini bu çatı altına gönderdiğini ifade ederek, "Tasarıdakilerin tamamı milletin problemlerini çözmeye yöneliktir. Bu tasarı 58 tane kanunu da değiştirebilirdi. Problemlerin hepsine ayrı ayrı kanun mu getirseydik " diye konuştu. 
     İktidarları döneminde faizlerin yüzde 70'ten yüzde 15'e düştüğünü belirten Unakıtan, "Milletin sırtından yüzde 55 faiz yükünü kaldırdık, fena mı oldu " dedi. "Bir millet büyürken ithalatı da ihracatı da artar" diyen Unakıtan, değerlendirme yapılırken toplam ticaret hacmini dikkate almak gerektiğini söyledi. Unakıtan, "Cari açıktan dolayı hiçbir sıkıntı yoktur. Cari açığın finanse edilebilme durumuna bakılmalı" görüşünü dile getirdi. 
     Milli gelirin 2000 dolar düzeyinden 4500 - 5000 dolar seviyelerine yükseldiğini belirten Unakıtan, "İlla muhalefet yapacağım, gerçekleri görmeyeceğim' diyorsanız ben buna bir şey diyemem ama gerçekleri millet görüyor. Biz gelmeseydik, devlet memur maaşlarını ödeyemeyecekti" diye konuştu. 
     
</TEXT>
</DOC>
