<DOC>
<DOCNO> 336096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/spor/axspo01.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkusuz Konya 
</HEADLINE>
<TEXT>


Yeşil - Beyazlı takımın iki yıldızı Beşiktaş'a gözdağı verdi. Zafer Biryol, "Önceki maçların hepsinde gol attım. Yine boş geçmem" dedi. Baliç ise "Üç puan bizim olacak" diye konuştu 

SÜLEYMAN ELÇİN DHA 


Konyaspor, Beşiktaş'ı gözüne kestirdi. Çalışmalarını aralıksız sürdüren takım üç puan için kilitlendi. İnönü Stadı'nda bugün Beşiktaş'a konuk olacak Yeşil-Beyazlılar'da tüm hesaplar galibiyet üzerine yapılıyor. Ligde rahat bir durumda bulunan Konyaspor, Kadıköy'de Fenerbahçe'yi devirerek gücünü kanıtlayan rakibini evinde avlamak istiyor. 
Takımın en büyük iki silahı Zafer Biryol ve Elvir Baliç zorlu karşılaşma öncesi iddialı konuştu. Konyaspor formasıyla ligde Beşiktaş'a karşı oynadığı tüm maçlarda gol atan Zafer, "Bu bir tesadüf olsa, Beşiktaş'a gol atmam sadece 1-2 maçla sınırlı olurdu. İnşallah bu maçta da gol atarım. Ben gol atamasam da fark etmez. Önemli olan takımımızın galip gelmesi. Ancak yine de Beşiktaş'a gol atacağıma inanıyorum. Fenerbahçe galibiyeti nedeniyle moralleri de yüksek. Güzel bir maç olacağına inanıyorum" dedi. 
Sezon başında Beşiktaş'a transferi son anda gerçekleşmeyen tecrübeli forvet, Konyasporlu taraftarlara galibiyet hediye etmek istediklerini belirtti. 
Hafta boyu yapılan antrenmanlardaki formu ve attığı şık gollerle alkışlanan Baliç ise İstanbul'dan 3 puanla dönmek istediklerini söyledi. Boşnak yıldız, "Rakibimiz Fenerbahçe galibiyetiyle iyi bir hava yakaladı. Ancak biz her zaman olduğu gibi Beşiktaş'tan kendi evinde de puan alacağız. Karşılaşmaya büyük bir hırsla hazırlandık" ifadesini kullandı. 


</TEXT>
</DOC>
