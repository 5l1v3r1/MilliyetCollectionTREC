<DOC>
<DOCNO> 313294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/ekonomi/eko02.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Grev sayısında büyük azalma 
</HEADLINE>
<TEXT>


1990'ların başında yılda 'yüzlerce' grev olurdu. Son yıllarda artık senede 20 - 30 grev yapılıyor. Katılan işçi sayısı ise birkaç bini geçmiyor 


Türkiye'de, 1990 yılında 458, 1991 yılında ise 398 grev yapılmıştı. Ancak izleyen yıllarda grev sayısı hızla azaldı. Buna bağlı olarak lokavt sayısında da büyük düşüşler oldu. 2004 yılının ilk 11 ayında sadece 30 grev oldu. Lokavt sayısı da 1'e kadar geriledi. 
Çalışma ve Sosyal Güvenlik Bakanlığı'nın verilerine göre, geçen yılın ilk onbir ayında Türkiye'de 30 işyerinde grev yapıldı, bu grevlere toplam 3 bin 557 kişi katıldı. Grevlerde kaybolan iş günü sayısı ise 88 bin 193 olarak hesaplandı. 
Türkiye'de gerçekleştirilen grevlerde 1992 yılından başlayarak belirgin bir azalma olduğu gözleniyor. 1990 yılında 458 grev yapılmış, bu grevlere toplam 166 bin 306 işçi katılmıştı. 1990'da grevler nedeniyle kaybolan işgünü sayısı ise 3 milyon 466 bin 550 olarak gerçekleşmişti. 1991 yılında da 398 greve 164 bin 968 kişi katılırken, 3 bin 809 bin 354 iş günü kaybolmuştu. 1992 yılından sonra grev sayısında ciddi düşüşler yaşandı. İzleyen yıllarda sadece 1995 yılında yapılan grev sayısı 100'ün üzerine çıktı. En az grev 2003'te yapıldı. 
Grev sayısındaki düşüşe paralel olarak lokavt sayısında da önemli bir gerileme yaşandı. 1990 yılında 41 olan lokavt sayısı 2003'te 2'ye, 2004 yılı 11 ayda da 1'e geriledi. 
Toplu iş sözleşmesi imzalanan işyeri ve işçi sayıları da azaldı. 1990'lı yılların başında yaklaşık 2 bin düzeyinde imzalanan toplu iş sözleşmesi sayısı geçen yılın ilk onbir ayında bin 218 düzeyinde gerçekleşti. 
1995 yılından bu yana hükümetler 9 grevi erteledi. 

15 yıl öncesine kadar 'yüzlerce' grev yapılıyordu Yıl Grev sayısı katılan işçi sayısı 1990 458 166.306 1991 398 164.968 1992 98 62.189 1993 49 6.908 1994 36 4.782 1995 120 199.867 1996 38 5.461 1997 37 7.045 1998 44 11.482 1999 34 3.263 2000 52 18.705 2001 35 9.911 2002 27 4.618 2003 23 1.535 2004 30 3.557 


</TEXT>
</DOC>
