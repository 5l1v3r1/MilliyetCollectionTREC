<DOC>
<DOCNO> 317997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur18.html </URL>
<DATE> 2005/02/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Telekom'dan borçlulara son çağrı... 
</HEADLINE>
<TEXT>

     Türk Telekom'a olan borçların sulhen tahsili 28 Şubat'ta sona erecek. Kurum'a 1 milyon 300 bin borçludan sadece yüzde 26'sı ödeme başvurusu yaptı. 
     A.A muhabirinin edindiği bilgiye göre, Türk Telekom'a yaklaşık 1 milyon 300 bin abonenin, 360 trilyon liraya ulaşan borcu bulunuyor. 
     Türk Telekom'un geçmişe yönelik alacaklarını tahsil edebilmesi için, 5189 sayılı kanunda yapılan değişiklik ve 18 Ağustos 2004 tarihli Bakanlar Kurulu Kararı ile Türk Telekom'a alacaklarını sulhen tahsil için yetki verildi. Buna göre 2 Temmuz 2004 tarihinden önceki, yargı kararı ile kesinleşenler hariç olmak üzere, borçların yüksek rakamlara ulaşan geçmişe yönelik faizleri iptal edilerek, uygun şartlarda ve taksitle ödeme imkanı getirildi. 
     Türk Telekom, abonelerine, borçlarını ödemesi için süre verdi. Şirket, daha sonra başvuru süresini, tekrar uzatılmamak üzere 28 Şubat 2005 tarihine erteledi. 
     Ancak bu düzenlemelere rağmen sadece 343 bin abone, toplam 95 trilyon liraya ulaşan borçlarını ödemek için Türk Telekom ile sözleşme imzaladı. Kurum, sözleşme imzalayan bu abonelerden, borçlarının ilk taksiti olan 33 trilyon lirayı tahsil etti. 
     Yetkililer, sözleşme imzalayanların çoğunluğunu şirketlerin oluşturduğunu, şahısların ise daha duyarsız davrandıklarını belirttiler. 
     
</TEXT>
</DOC>
