<DOC>
<DOCNO> 332759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/dunya/axdun02.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani'nin yaptığı çeviri kavga çıkardı 
</HEADLINE>
<TEXT>


DIŞ HABERLER SERVİSİ 


ABD Savunma Bakanı Donald Rumsfeld, sürpriz Irak ziyaretlerine bir yenisini ekleyerek dün Bağdat'a gitti. Yeni Irak yönetimiyle görüşmeler yapan Rumsfeld, Geçici Başbakan İbrahim El Caferi ile Devlet Başkanı Celal Talabani'yi Irak'taki direnişi kırmaya ve bir an önce anayasal hükümetin işbaşına gelmesi için sürdürülen çalışmaları hızlandırmaya davet etti. 
Iraklı liderlerle görüşmesinden sonra bir basın toplantısı düzenleyen Rumsfeld'e, Talabani tercümanlık yaptı. Iraklı ve Amerikalı gazetecilerin sorularını yanıtlayan ABD Savunma Bakanı, Iraklı bir gazetecinin Arapça yönelttiği sorunun Talabani tarafından İngilizceye çevrilmesinin ardından Iraklı gazeteciyi gerçekleri çarpıtmakla suçladı. Iraklı gazeteci ile Rumsfeld'in ağız kavgası başka bir Iraklı gazetecinin araya girerek yeni bir soru yöneltmesiyle kapandı. 
ABD'nin Irak'taki üslerinin bu ülkede kalıp kalmayacağının sorulması üzerine Rumsfeld, bu konunun Aralık 2005'te seçilecek Irak hükümetiyle görüşüleceğini, şu andaki geçiş hükümetiyle bu konuyu ele almanın uygun olmadığını kaydetti. 


</TEXT>
</DOC>
