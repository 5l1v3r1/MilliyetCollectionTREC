<DOC>
<DOCNO> 342403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/siyaset/siy04.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifa etmeyecek 
</HEADLINE>
<TEXT>


Hakkında, devleti zarara uğratmak suçlamasıyla ek fezleke hazırlanan CHP Saymanı Yıldız'a göre, birinci fezleke gibi yenisi de bir komplo 

Ezelhan Üstünkaya - Ankara 


CHP Parti Saymanı ve Şanlıurfa Milletvekili Mahmut Yıldız, hakkında daha önce dokunulmazlığının kaldırılması için fezleke hazırlayan Diyarbakır Silvan Cumhuriyet Savcısı Erdoğan Bayrakdar'ın ek fezleke hazırlamasına rağmen istifayı düşünmediğini açıkladı. 
CHP yöneticileri de "Bu da şike fezlekesi" diyen Yıldız'ın parti suçu işlemediğini savunarak, disiplin kuruluna sevk edileceği iddialarını reddetti. 

Fezlekelerde ne var 
İlk fezlekede "Yıldız'ın Batman Barajı müteahhitliği yaptığı sırada hakedişlerde nakliye mesafelerinin yanlış hesaplanmasıyla haksız kazanç sağladığı, mesafeleri uzak gösterdiği, resmi belgelerde de işin kendisi tarafından yapılmış gibi gösterdiği" iddia edilmişti. Ek fezlekede de Yıldız, "dinamit kullanılan arazi için devletten kazı yapılmış parası almak, baraj gövdesini kaya üzerinde oturmadığı halde böyle gösterip devleti zarara uğratmak"la suçlanıyor. Yıldız'ın "sahte belge kullanmak suretiyle devleti dolandırmak ve haksız kazanç sağlamak" suçundan TCK'nın 504 7, 269. maddeleri gereğince yargılanması isteniyor. 
Yıldız, 26 Nisan'da hazırlanan ek fezlekeyi "Benimle davası, husumeti olan birisinin dilekçeleri üzerine suçlanıyorum. CHP'ye saldırmak için beni gerekçe yaptılar. Aslında hedefte CHP var" sözleriyle değerlendirdi. Hakkındaki iddialara Meclis Genel Kurulu'ndan yanıt vermek için TBMM Başkanlığı'na başvurduğunu belirten Yıldız, parti görevinden ya da milletvekilliğinden kesinlikle istifa etmeyi düşünmediğini söyledi. Suçlamalarda ciddi bir konunun söz konusu olmadığını savunan Yıldız şöyle devam etti 
"Türkiye'yi soyanları, banka hortumlayanları yakaladılar mı sanki Beni CHP'ye saldırmak için seçtiler. Şike fezlekesinin aynısı. Bu da öyle. Adalet Bakanı Cemil Çiçek ilki için eksik diyordu. Çiçek, fezlekeleri TBMM'ye göndersin." 

CHP yönetimi savundu 
CHP Genel Başkan Yardımcısı Cevdet Selvi de, Yıldız'ın görevden alınması ya da disiplin kuruluna sevkinin kesinlikle söz konusu olmadığını bildirdi. CHP Genel Sekreter Yardımcısı Mehmet Sevigen de, "Parti suçu işlemedi, bu nedenle disipline sevki parti gündeminde değil. Ortada bir şey yok. Olay komplo. Dokunulmazlığı kaldırılsın, yargılansın. Sadece Yıldız için değil, hakkında iddia ve suçlamalar olan tüm milletvekilleri ve bakanların dokunulmazlığı kaldırılsın. CHP olarak bunu yıllardır söylüyoruz" dedi. 



</TEXT>
</DOC>
