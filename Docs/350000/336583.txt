<DOC>
<DOCNO> 336583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/yazar/bila.html </URL>
<DATE> 2005/04/25/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İrtemçelik Ermeniler soykırım olmadığını biliyor 
</HEADLINE>
<TEXT>


Alman Federal Meclisi, Ermeni tasarısını, Başbakan Schröder'in önümüzdeki günlerde Türkiye'ye yapacağı ziyaret sonrasında oylayacak. 
Almanya'daki bütün partiler, tasarıdaki "soykırım" kavramı yerine "tehcir ve katliam" ifadelerini kullanma konusunda ortak tavır aldı. Tasarının bu ifadelerle Alman Federal Meclisi'nden geçmesi bekleniyor. 
Bu gelişme, Ermenilerin Almanları da belli ölçüde kendi taraflarına çektikleri biçiminde yorumlanıyor. 
Eski Devlet Bakanı ve Almanya Büyükelçimiz Mehmet Ali İrtemçelik, Ermenilerin bu girişimine Almanya'daki partilerin destek vermesine karşı hem parlamenterleri, hem kamuoyunu aydınlatan bilgiler veriyor. Tasarıya karşı yoğun bir çaba gösteriyor. 

'En iyi Ermeniler bilir' 
İrtemçelik, Türklerin, Ermenilere karşı soykırım uygulamadığını en iyi Ermenistan'ın bildiğini vurguluyor ve şu değerlendirmeyi yapıyor 
"Ermeniler, Türk tarafının yıllarca süren sessizliğinden de yararlanarak birçok çevreyi inandırdıkları 'soykırım'ın gerçekte vuku bulmadığını en iyi kendileri biliyor. Bu nedenle de iki tarafın uzmanlarının konuyu önyargısız ve ciddiyetle araştırmaları yönündeki önerileri ısrarla geri çeviriyorlar. Çok iyi bilinen amaçları, Türkiye'den önce soykırım suçunun kabulünü ve özür dilenmesini sağlamak, sonra da tazminat ve toprak elde etmektir. Osmanlı arşivleri herkese açıkken, kendi arşivlerini açmıyorlar, incelenmesine izin vermiyorlar. 1921 Kars Antlaşması'yla belirlenmiş olan sınırı tanımıyorlar. Bu da stratejilerinin bir parçası. Türkiye ile Ermenistan'ın ilişkilerinin normalleşmesini öne sürenlerin öncelikle Ermenistan'dan önce bu sınırı tanıdığını ve Türkiye'nin toprak bütünlüğüne saygılı olduğunu ilan etmesini talep etmeleri gerekir." 

'Parlamento görevi değil' 
İrtemçelik, Ermeni tasarısının Alman Federal Meclisi'nde görüşülecek olmasını ise şöyle yorumluyor 
"İlke olarak tarihi olaylar hakkında hüküm vermek parlamentoların işlevi değildir. Anımsanacağı gibi daha önceki bazı girişimler Almanya'da bu gerekçeyle sonuçsuz bırakılmıştı. Sonucun bu kez farklı olması Bundestag açısından da açıklanması zor bir çelişki oluşturur. Önergenin metni gerek 1915 olaylarına, gerek Türkiye-Ermenistan ilişkilerinin halihazırdaki durumuna ilişkin sayısız maddi hatayla doludur. O kadar ki, bir kasıt olduğu gizlenememektedir. Böyle bir metnin Almanya gibi ciddi bir devletin parlamentosunda kabul edilebileceğini düşünmek dahi Bundestag'a saygısızlık olur." 

'Türkiye'yi tanımıyorlar' 
İrtemçelik, Türkiye'nin tarihiyle yüzleşmekten kaçındığı, oysa bunu yapmasının AB üyeliği için gerekli olduğu biçimindeki eleştiri ve görüşlere ise şu karşılığı veriyor 
"Türkiye'nin tarihiyle yüzleşme güçlüğü yok. Konunun çeşitli platformlarda özgürce tartışıldığı biliniyor. Ancak, belirli çevreler istiyor diye 'soykırım' dayatmasını kabul edebileceğimizi ummak Türkiye'yi hiç tanımamaktır. Ayrıca, önerdiğimiz bilimsel incelemeler, gerçeğin bizim bildiğimizden farklı olduğunu kanıtlarsa, bunu saygıyla karşılamak için kimsenin telkinine ihtiyaç duymayız." 
İrtemçelik, fanatik Ermeni çevrelerinin Türkiye üzerindeki hayallerinin gayri meşru ve erişilmez olduğunun bilincine varmalarına gereksinim olduğunu da vurguluyor. 



</TEXT>
</DOC>
