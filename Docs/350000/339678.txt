<DOC>
<DOCNO> 339678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sontur42.html </URL>
<DATE> 2005/05/04/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Sahte rakı davasında 6 sanığın yargılanmasına devam edildi... 
</HEADLINE>
<TEXT>

     Sahte rakının piyasaya sürülmesi ve çok sayıda kişinin ölümü ile yaralanması olayına ilişkin 6 sanığın yargılanmasına devam edildi. 
     Gaziosmanpaşa 3. Asliye Ceza Mahkemesi’ndeki duruşmaya, tutuklu sanıklar Hasan Altındal, Mesut Simsar, Ercüment İnan ile tutuksuz yargılanan Fikret Tuna ve Mehmet Simsar katıldı. 
     Davanın gıyabi tutuklu sanığı Turgay Kaya ise yakalanamadığı için duruşmada hazır edilemedi. 
     Duruşmada şikayetleri sorulan müştekilerden Arif Kaya, 26 Şubat 2005 tarihinde bir restoranda rakı içtiğini belirterek, "Eve 
     döndüğümde rahatsızlandım. Birden gözlerim karardı. Hiçbir şey göremez oldum. Şu anda sol gözüm bulanık görüyor. Sağ gözüm ise hiç görmüyor" dedi. Çeşitli hastanelerde tedavi gördüğünü anlatan Kaya, sanıklardan şikayetçi olduğunu söyledi. Diğer müştekiler Halit Ertuğrul Tiryakioğlu, Bünyamin Yıldız, Osman Kasap ve Mehmet Tunç da 26 ve 27 Şubat 2005 tarihlerinde aynı restoranda rakı içtiklerini, ardından da rahatsızlandıklarını anlatarak sanıklardan şikayetçi oldu. Tutuklu sanıklar ise sahte rakı üretimiyle ilgileri olmadığını, sattıkları rakıların sahte olduğunu bilmediklerini ifade edip, tahliye talebinde bulundu. Delil durumunu ve suçun niteliğini göz önüne alarak, Hasan Altındal, Mesut Simsar ve Ercüment İnan’ın tutukluluk, Turgay Kaya’nın da gıyabi tutukluluk halinin devamına karar veren hakim, eksikliklerin tamamlanması amacıyla duruşmayı erteledi. Duruşmayı, sahte rakı nedeniyle hayatını kaybeden Mikail Akalp’in eşi Yeter Akalp de izledi. Duruşmanın ardından gazetecilere, eşinin 41 yaşında öldüğünü, 6, 9 ve 14 yaşlarındaki 3 oğlunun babasız kaldığını anlatan Akalp, "Geçimimi sağlayamıyorum. Avukat tutacak param ve imkanım yok. Sadece duruşmaları izliyorum" dedi. Gaziosmanpaşa Cumhuriyet Başsavcılığı’nca hazırlanan iddianamede, sanıkların, "Tedbirsizlik ve dikkatsizlik sonucu birden fazla kişinin ölümüne ve yaralanmasına sebebiyet vermek" suçundan 4 ile 10’ar yıl arasında hapis cezasına çarptırılması talep ediliyor. 
     
</TEXT>
</DOC>
