<DOC>
<DOCNO> 336491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sontur21.html </URL>
<DATE> 2005/04/24/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Onur Öymen Tek taraflı tavizlerle Ege sorunu çözülmez 
</HEADLINE>
<TEXT>

     CHP Genel Başkan Yardımcısı Onur Öymen, Türkiye üzerine baskı oluşturulması amacıyla, Kardak'ta Yunanistan tarafından suni bir kriz oluşturulduğunu ileri sürerek, ''Türkiye, zorlama ve emrivakilerle diz çökecek bir ülke değildir'' dedi. 
     Öymen, CHP Bodrum İlçe Teşkilatı'nda, partiye yeni katılan eski DSP milletvekillerinden Fikret Uzunhasan'ın da aralarında bulunduğu 15 kişiye parti rozeti taktı. 
     Gazetecilerin, son dönemde Kardak'ta yaşanan hareketlilikle ilgili sorusu üzerine Öymen, konunun Yunanistan tarafından çıkarılan suni bir kriz olduğunu savundu. 
     Yunanistan'ın zaman zaman kriz çıkararak kendilerini gündemde tutmaya çalıştıklarını ileri süren Öymen, şöyle konuştu 
     ''Amaçları Türkiye aleyhine istismar yapmak ve ülkemiz üzerindeki baskıları sürdürmek. Her ne olursa olsun, Türkiye'nin Ege'deki hak ve çıkarları korunacaktır. Türkiye, zorlama ve emrivakilerle diz çökecek bir ülke değildir. Kardak, Muğla'nın tapusuna kayıtlıdır. Tek taraflı tavizlerle Ege sorunu çözülmez, hükümet bu konuda gerekeni yapmalı.'' Konuşmanın ardından Bodrum'da esnafla sohbet eden Öymen, daha sonra Bodrum Ticaret Odası Toplantı Salonu'ndaki ''Türkiye'nin Kıbrıs, Irak, ABD, AB ve IMF konularındaki uluslararası politikaları'' konulu konferansa katıldı. 
     
</TEXT>
</DOC>
