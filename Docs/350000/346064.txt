<DOC>
<DOCNO> 346064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonsiy17.html </URL>
<DATE> 2005/05/26/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Yeni TCK'da değişiklik.. Maddelerin Genel Kurul'da görüşülmesine başlandı 
</HEADLINE>
<TEXT>

     Adalet Bakanı Cemil Çiçek, 1 Haziran’da yürürlüğe girecek yeni TCK’da değişiklik öngören teklifle önemli taleplerin karşılandığını belirterek, "Yasada eksik ve yanlışlar olabilir ama kimse bunda kasıt aramamalı ve iftira konusu yapmamalıdır. İyi niyetle ve büyük emek verilerek önemli iyileştirmeler yapıldı" dedi. 
     Yeni TCK’nın 37 maddesinde değişiklik içeren teklifin maddelerine geçilmesinin kabulünün ardından söz alan Cemil Çiçek, teklifin yeteri kadar tartışılmadığına yönelik eleştirilerin haklı olmadığını söyledi. 
     Türkiye’de bazı sorunların 80 yıldır tartışılmasına karşın bir sonuca varılmadığını, sonuca varmanın tartışmaktan daha önemli olduğunu vurgulayan Çiçek, yeni TCK’nın da bu anlamda yeteri kadar tartışıldığını belirterek, düzenlemenin önemli bir toplumsal soruna katkı yapacağını vurguladı. Hükümetin, sorunları tüm taraflarıyla görüşerek sonuca varma girişiminin bazı çevrelerce "zaaf" olarak bile algılanabildiğine işaret eden Çiçek, teklif ile batı hukukuna paralel düzenlemelerin TCK’da yer aldığını söyledi. 
     Düzenleme ile önemli iyileştirmelerin yapıldığını ifade eden Çiçek, "Türkiye, bir kuralsızlık toplumu haline geldi. Bu anlamda kural ve yasa koymak da güçleşti. Artık bu süreçte mahalle futbolu oynamayacağız. Futbolu kurallarına göre oynayacağız. Biz de iyi niyetli olarak bu kuralları koymaya çalışıyoruz. Eksikler, yanlışlar olabilir ama kimse bunda kasıt aramamalı, isnat ve iftira konusu yapmamalıdır" diye konuştu. 
     Teklifin geneli üzerinde yapılan görüşmeler sırasında söz alan CHP Niğde milletvekili Orhan Eraslan, Türkiye’ye yeni bir ceza yasasının gerekli olduğunu belirtti. "Çağdaş ve özgürlükçü bir teklifin aceleye getirildiğini ve düzenlemenin birçok olumsuz madde ile yasalaştırılmaya çalışıldığını iddia eden Eraslan, yapılan çalışmada art niyet bulunmadığını ancak özgürlüklerle ilgili önemli eksiklikler yer aldığını savundu. 
     AK Parti grubu adına konuşan Yozgat Milletvekili Bekir Bozdağ da konuşmasında, yürürlüğünün ertelenmesinden önceki değerlendirmelerde herkesin yasaya övgüler yağdırdığını ancak yürürlüğünün ertelenmesinin ardından bu düzenlemenin eleştiri yağmuruna tutulduğunu söyledi. 
     Yasa’nın 64 yıllık bir çalışmanın ürünü olduğunu ve zamanında tasarıya gerekli katkıyı koymayanların daha sonra feryat etmeye başladıklarını öne süren Bozdağ, tepki gösterilen maddelerin çoğunun eski TCK’da da yer aldığını belirtti. Basın örgütleri ve Türk Tabipler Birliği gibi birkaç örgüt dışında kimsenin bu erteleme süresinde "eteğindeki taşı dökemediğini" söyleyen Bozdağ, görevini yapmayanların gazete ve televizyonlarda konuyu farklı yönlere çekerek politika yapmaya çalıştıklarını öne sürdü. 
     Bir baro başkanının Türkiye Cumhuriyeti ceza kanunu yapamaz diye açıklamada bulunduğunu hatırlatan Bozdağ, "Kendini bunu yapmaktan yoksun ve aciz gören zihniyet bana manda zihniyetini hatırlattı. 
     Türkiye Cumhuriyeti’nin hukukçuları ve ilgili birimleri TCK yapacak ehliyet ve liyakate sahiptir. Yapılan bu saygısızlığı kınıyor ve lanetliyorum." diye konuştu. 
     Yapılan konuşmaların ardından teklifin maddelerine geçilmesi oylanarak kabul edildi. Genel Kurul çalışmalarına öğle yemeği için ara verildi. 
     
</TEXT>
</DOC>
