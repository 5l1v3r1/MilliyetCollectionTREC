<DOC>
<DOCNO> 304226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/spor/aspo.html </URL>
<DATE> 2005/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalmasını istedim 
</HEADLINE>
<TEXT>


Galatasaray'ın golcü futbolcusu, hem Ümit, hem de Saidou'nun gönderilmemesi için Hagi ile konuştuğunu açıkladı. Hakan Şükür, "Ancak hocamız bu konuda kararlıydı. Demek ki, bildiği bir şey var" diye konuştu 

ÖZEL RÖPORTAJ ERHAN TELLİ 


'Sorunumuz yoktu' 
SARI - Kırmızılı takımın yıldız ismi Hakan Şükür, Ümit Karan'ın gönderilmesinde önemli bir rol oynadığı yolundaki iddiaları sert bir şekilde yanıtladı. Golcü futbolcu, Ümit ile hiçbir zaman sorununun olmadığını dile getirip, "Çocuk sezon başında geldi, 9 numaralı formayı verdi. Bu aslında sorun değildi. Hepiniz ilişkimizi gördünüz. Hocamız onunla ilgili bir karar alıyor. Ancak oklar neden dönüp dolaşıp bana geliyor anlayamıyorum" dedi. 

'Hagi'ye gittik' 
HAKAN Şükür, Ümit Karan'ın takımda kalması için elinden geleni yaptığını da söyledi. Yıldız oyuncu, "Hem Ümit, hem de Saidou ile ilgili düşüncelerimizi Kaptan Bülent ile birlikte hocamıza gidip söyledik. Geçiş dönemlerinde bu tür değişimlerin sonuç vermediğini ifade ettik. Geçen sene yaşananları anlattık. Ancak Hagi çok kararlıydı. Demek ki bildiği bir şey var. Zaten Ümit ile ilgili düşüncelerini basının önünde açık açık dile getirmekten çekinmedi" ifadesini kullandı. 

'Şartlarım belli' 
GALATASARAY'A geri dönüş şartlarının ortada olduğuna da dikkat çeken Hakan Şükür, kulüp içinde maddi manevi hiçbir söz hakkının bulunmadığını dile getirdi. Hakan, "Herkes huzur ister. Ben niye gideyim, onunla bununla uğraşıp huzurumu bozayım. Bu olaylar beni oldukça rahatsız etti. Hoca beni oynatmışsa ne yapabilirim. Çalışmışsam, koşmuşsam, haketmişsem, o da beni tercih etmiştir. Bunun dışında bir gerekçe aramak doğru olmaz" diye konuştu. 

'İyi bir hocayım' 
MEDYADA sürekli takımı kurduğu ve gideceklere karar verdiği yolunda spekülasyonların yapılmasından rahatsız olduğunu açıklayan Hakan Şükür, "Demek ki, sezonun ilk yarısını liderin 4 puan gerisinde bitiren, bayağı başarılı bir teknik adammışım. Teknik direktörlük kariyerim de oldukça iyiymiş. Böyle bir saçmalığa kim inanır Böyle bir şey olabilir mi Bunları düşünenler dışarıdan bize çomak sokmaya çalışıyorlar" yorumunu yaptı. 

Ümit Karan veda etti 

RAŞİT ALTUN 

Bundesliga yolcusu 
TEKNİK Direktör Hagi'nin isteği doğrultusunda ligin ikinci yarısında başka bir takıma kiralanması kararlaştırılan Ümit Karan, Mönchengladbach ile görüşmelerini sürdürüyor. Yıldız futbolcu, Alman yöneticilerle bir araya gelebilmek için takımın kamp yaptığı Marbella'ya uçtu. Ümit Karan, Teknik Direktör Advocat ile görüştüğünü ve arada ufak pürüzlerin kaldığını açıkladı. 

'Geri döneceğim' 
ÜMİT, tesislerden ayrılmadan önce Hakan Şükür ile özel bir görüşme yaptığını da söyledi. Golcü futbolcu, "Onunla konuştuklarımız aramızda kalacak. İnanın neden gönderildiğimi ben de bilmiyorum. Ufak pürüzler çözülürse Almanya'da oynayacağım. Bu dakikadan itibaren tek isteğim Galatasaray'ın şampiyon olması. Kutlamalara geleceğim" dedi. 

'Transfere karşıyım' 

Başkan'dan açıklama 
BAŞKAN Özhan Canaydın, ara transferde alınan oyuncuların takıma katkı sağlamadığını iddia etti. Galatasaray Başkanı, her takımda bu tür olumsuz örneklerin olduğunu açıklayarak, "Bu dönemde transfer yapılmasına karşıyım. Bu yüzden yapmayı düşünmüyoruz. Acil bir durum olmadığı sürece Pleşan dışında herhangi bir oyuncu almayı düşünmüyoruz" ifadelerini kullandı. 

Yöneticileri uyardı 
CANAYDIN'IN son yönetim kurulu toplantısında da medyaya açıklama yapılmaması konusunda sert uyarılarda bulunduğu öğrenildi. Canaydın'ın, özellikle Ergun Gürsoy'un dikkatini çekerek, "Size birçok kez söyledim ve tekrarlıyorum. Açıklama yapmayın" dediği iddia edildi. Gürsoy'un ise bu tepki üzerine "Hakkımızı korumayalım mı " yanıtını verdiği bildirildi. 


</TEXT>
</DOC>
