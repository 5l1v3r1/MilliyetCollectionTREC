<DOC>
<DOCNO> 336705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonsiy25.html </URL>
<DATE> 2005/04/25/ </DATE>
<TIME> 21.37 </TIME>
<AUTHOR>  </AUTHOR>
<HEADLINE>
Başbakan Erdoğan İstanbul'da... 
</HEADLINE>
<TEXT>

     Başbakan Recep Tayyip Erdoğan, ''Türkiye'de, bir halkın mutabakatı vardır, bir de halkın temsilcisi olanların ve kurumların mutabakatı vardır. Görünen o ki halkın mutabakatı ile kurumların mutabakatı henüz oluşmuyor'' dedi. 
     Erdoğan, Esenboğa Havalimanı'nda, İstanbul'a hareketinden önce gazetecilerin sorularını yanıtladı. 
     Bir gazetecinin, Anayasa Mahkemesi Başkanı Mustafa Bumin'in, Yüksek Mahkeme'nin kuruluş yıldönümü dolayısıyla düzenlenen törende yaptığı, ''türbanlı öğrencilerin üniversiteye girişinin yasal düzenleme yapılmış olsa dahi, mümkün olamayacağına'' ilişkin açıklamasını hatırlatarak, değerlendirmesini sorması üzerine Erdoğan, şöyle konuştu 
     ''3 Kasım seçimleri öncesinde benim Türkiye'de ileri sürdüğüm bir tez vardı Bu tez, bir toplumsal mutabakatı içeriyordu. Ben bugün, bunu çok daha net olarak söylüyorum, Türkiye'de, bir halkın mutabakatı vardır, bir de halkın temsilcisi olanların ve kurumların mutabakatı vardır. Görünen o ki halkın mutabakatı ile kurumların mutabakatı henüz oluşmuyor. 
     Türkiye, dünyada şu an farklı bir fotoğrafa sahip ve 28 ay içerisinde Türkiye bu fotoğrafla dünyada çok farklı bir konuma oturuyor. Ve evrensel haklar, evrensel değerler noktasında, eğer biz bu hakları görmemezlikten gelirsek, ülkemize yazık ederiz. Burada hepimize düşen müşterek görevler var. Bir hak, dünyanın bir ucunda farklı, bir başka ucunda farklı olamaz. Çünkü hak, hukuktan doğar, kanundan doğmaz. Hak, kanunlarla güvence altına alınır. Bunu birbirinden çok iyi ayırt etmemiz lazım. Ve o hak, hepimiz için geçerlidir. Ve bunlara kılıf uydurarak, farklı yerlere çekmenin hiçbir zaman anlamı yoktur. 
     Şu andaki iktidar olarak, bütün gayretimizi ülkemizdeki bu mutabakat üzerine haslediyoruz. Ve böylece ülkemizin imkanlarını biraz daha yukarı nasıl taşırız, bunun gayreti içindeyiz.'' Başbakan Erdoğan, bu gayret içerisinde olan Türkiye'nin, dünyaya farklı ve olumsuz fotoğraf vermemesi gerektiğini de sözlerine ekledi. 
     
</TEXT>
</DOC>
