<DOC>
<DOCNO> 308089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sontur16.html </URL>
<DATE> 2005/01/20/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Konya'da vinçten kurtulan boğa, trafiği birbirine kattı 
</HEADLINE>
<TEXT>

     Konya'da kesim sırasında zincirden kurtularak kaçan boğa, uzun kovalamacanın ardından kuyruğundan tutularak yakalandı. 
     Meram İlçe Belediyesi'nin kurban kesim yeri olarak belirlediği Muhacir Pazarı'na bayram namazının ardından gelen vatandaşlar, kurbanlıklarını kasaplara kestirdi. 
     Arka bacağından vince bağlanarak kesimleri yapılan kurbanlıklardan biri, bacağı zincirden kurtulunca kaçmaya başladı. Sahiplerinin ve vatandaşlarının yakalamaya çalıştığı boğa, yola çıkarak araç trafiğinin aksamasına neden oldu. 
     Ara sokaklara girerek kaçmaya devam eden boğa, önünü kesenler tarafından birkaç kez yakalansa da tekrar kurtulmayı başardı. 
     Uzun süren takibe rağmen belediye ekiplerine haber vermeyen vatandaşlar, boğayı dar bir sokakta kuyruğundan tutarak yakaladı. Başına bez geçirilen boğa, Muhacir Pazarı'nda tekrar arka bacağından vince asılarak kesildi. 
     
     BOĞAZINDAN BIÇAKLANAN KURBANLIKLAR 

     Bu sırada aynı alanda, bazı hayvanlara acı çektirildiği görüldü. Bir kasap, ayağından vince asılı boğanın boğazını önce birkaç kez bıçaklayarak kan akıttı. 
     Acı içinde çırpınan boğanın kanının akmasını bekleyen kasap, daha sonra hayvanı kesmeye başladı. 
     Kaçın boğa geliyor 
     Şanlıurfa'da kurban kesim yerlerinden kaçan boğalar, kentin en işlek caddesinde trafiğin aksamasına neden oldu. 
     AA muhabirinin aldığı bilgiye göre, Veli Çadırcıoğlu'na ait kurbanlık boğa, Bahçelievler Mahallesi'ndeki kesim yerinden kaçarak Atatürk Bulvarı'na girdi. Vatandaşların uzun uğraşları sonucu Topçu Meydanı'ndaki bir hayvan satış merkezinde yakalanan, ayaklarına halat bağlanarak Bahçelievler Mahallesi'ne götürülen boğa, kesildi. 
     Kamberiye Mahallesi'nde ise sahibinin elinden kurtularak önce ara sokaklara daha sonra Atatürk Bulvarı'na giren boğa, vatandaşların üzerine doğru kaçınca korkulu anlar yaşamasına neden oldu. 
     Yaklaşık yarım saat boyunca trafiği aksatan boğa, iki kez yakalanmasına rağmen zapt edilemedi. Etraftaki vatandaşların yardımıyla kontrol altına alınan boğa, refüjdeki elektrik direğine bağlandı. Bu sırada olay yerinde önlem alan polis ekipleri, araçların geçişini sağladı. 
     Boğa daha sonra sahipleri tarafından kesim yerine götürüldü. 
     
</TEXT>
</DOC>
