<DOC>
<DOCNO> 322489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun59.html </URL>
<DATE> 2005/03/10/ </DATE>
<TIME> 20.30 </TIME>
<AUTHOR>  </AUTHOR>
<HEADLINE>
Micheal Jackson hakkında tutuklama emri verildi... 
</HEADLINE>
<TEXT>

     Çocuklara cinsel taciz iddiasıyla yargılanan Amerikalı pop şarkıcısı Michael Jackson hakkında tutuklama emri çıkarıldı. 
     Mahkeme yargıcı Rodney S. Melville'in bu kararı, duruşmanın başlaması gereken zamandan birkaç dakika sonra açıklandı. 
     Yargıç Melville, Jackson hakkında ifadelerin verileceği ikinci günde, duruşma salonuna girdiği sırada henüz jüri toplanmamıştı. Jackson'ın avukatı Thomas Mesereau Jr. söz alarak, pop şarkıcısının ciddi bir sırt rahatsızlığı nedeniyle Santa Ynez'deki Cottafe Hastanesi'nde olduğunu, yine de mahkemeye gelmeyi planladığını söyledi. 
     Bu açıklamaya karşın yargıç, tutuklama emri yayınladığını belirterek, Jackson'ın 1 saat içinde salona gelmemesi halinde kefaletini de iptal edeceğini bildirdi. 
     
     JACKSON, MAHKEMEDE 

     ABD'de çocuklara cinsel taciz iddiasıyla yargılanan pop sanatçısı Michael Jackson, hakkında tutuklama emri çıkarılmasının ardından mahkemeye geldi. 
     Mahkeme yargıcı Rodney S. Melville, duruşmanın başında Jackson'ın mahkemeye gelmediğini görünce, tutuklama emri çıkardığını ve 1 saat içinde mahkemede olmaması halinde Jackson hakkındaki kefaletle serbest bırakmayı da kaldıracağını açıklamıştı. 
     Avukatları, Jackson'ın sırtından ciddi rahatsızlığı olduğunu ve hastaneye gittiğini belirtmişti. 
     Jackson, hakkında herhangi bir tedbir alınmadan önce zamanında mahkemeye gelmeyi başardı. 
     
</TEXT>
</DOC>
