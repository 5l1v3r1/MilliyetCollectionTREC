<DOC>
<DOCNO> 310944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sondun32.html </URL>
<DATE> 2005/01/31/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İran, seçim sonrasında Irak'ta güvenlik için umutlu... 
</HEADLINE>
<TEXT>

     İran, Irak'ta yapılan seçimlerin ülkede tam güvenliğin sağlanması ve işgalin sona ermesinin yolunu açacağını umduğunu bildirdi. 
     Hükümet sözcüsü Abdullah Ramazanzade, düzenlediği haftalık basın toplantısında, Irak'taki seçimin sonucundan İran'ın değil, Saddam Hüseyin diktatörlüğüne destek verenlerin korktuğunu söyledi. 
     Ramazanzade, ''Bazı demokratik olmayan devletlerin, teröristlerin ve asilerin temennilerine rağmen bu seçimlerin yapılmış olmasından memnunuz. Bu seçimlerin Irak'ta tam güvenliğin sağlanmasına ve işgalin sona ermesine yol açacağını umuyoruz'' dedi. 
     
     ESKİ CUMHURBAŞKANI RAFSANCANİ 
     Eski İran Cumhurbaşkanı Ali Ekber Haşimi Rafsancani de, Irak'ta yapılan seçimler sonucu halka dayalı demokratik bir hükümetin iktidara gelmesini umduklarını söyledi. 
     Halen Düzenin Yararını Teşhis Heyeti DYTH Başkanı olan Rafsancani, İran İslam Cumhuriyeti'nin kurucusu Ayetullah Ruhullah Humeyni'nin 1979 yılında İran'a dönüşünün yıldönümünde yaptığı konuşmada, ''Böyle bir hükümetin iktidara gelmesiyle Irak'ta güvenlik, barış ve istikrarın sağlanacağını umuyoruz. Seçim sonucunda halkın oylarına sahip çıkılmalı ve sonuca hile karıştırılmamalı'' diye konuştu. 
     Halkın kendi kaderini çizmek adına, başta Şiilerin lideri Ayetullah Ali Sistani olmak üzere söz sahibi diğer dini mercilerin çabaları sonucu sandık başına giderek oy kullandığını söyleyen Rafsancani, ''Irak'taki bazı kesimlerin seçimlerin zamanında yapılmasını istememesine rağmen, Irak halkı büyük bir katılımla sandıklarda oyunu kullanmıştır'' dedi. 
     
</TEXT>
</DOC>
