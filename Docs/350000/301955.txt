<DOC>
<DOCNO> 301955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonspo36.html </URL>
<DATE> 2004/12/29/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Sakaryaspor 3 yabancı futbolcuyla prensipte anlaştı... 
</HEADLINE>
<TEXT>

     Sakaryaspor, üç yabancı futbolcuyla prensipte anlaşma sağladı. 
     Sakaryaspor Futbol Şube Sorumlusu İsmail Yenice, AA muhabirine yaptığı açıklamada, transfer çalışmalarının sürdürüldüğünü kaydetti. 
     Teknik heyetin verdiği rapor doğrultusunda çalışmaların yapıldığını ve 5 yabancı futbolcuyla görüşüldüğünü ifade eden Yenice, ''Üç yabancı futbolcuyla prensipte anlaştık. Bu futbolcuları 3 Ocak'ta Antalya'da başlayacak olan kampa yetiştireceğiz'' dedi. 
     Transferde acele davranmadıklarını ve alınan futbolcuların mutlaka kadroda yer alabilecek kalitede olmasına önem verdiklerini belirten Yenice, ''Daha dikkatli ve seçici davranarak, teknik heyetin istediği futbolcuları transfer etmek istiyoruz. Bu doğrultuda 5 yabancı futbolcuyla görüşmelerimiz sürüyor ve 3 tanesiyle prensipte anlaştık. Anlaştığımız futbolcuların 2 tanesi forvet ve biri kaleci. Ayrıca Türkiye liglerindeki bazı futbolcularla da görüşmelerimiz oldu'' diye konuştu. 
     
</TEXT>
</DOC>
