<DOC>
<DOCNO> 349138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonspo13.html </URL>
<DATE> 2005/06/05/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Fatih Tekke Alkış beklerken, çok farklı tezahüratlar gördük... 
</HEADLINE>
<TEXT>

     A Milli Futbol Takımı oyuncuları, 18. Dünya Kupası Avrupa elemeleri 2. Grup'ta Yunanistan ile 0-0 berabere kaldıkları maçın ardından, seyircinin tepkisine oldukça üzüldüklerini söylediler. 
     Millilerin, BJK Nevzat Demir Tesisleri'ndeki antrenmanı sırasında Bülent Korkmaz, Fatih Tekke ve Okan Buruk, maçla ilgili basın mensuplarının sorularını yanıtladı. 
     Karşılaşma sonrasındaki tepkiye üzüldüklerini belirten Bülent, 0-0'ın beklenen bir sonuç olmadığını, ancak özellikle ikinci yarıda ortaya konulan futbol ve takım olma ruhu adına önemli işler yaptıklarını kaydetti. 
     Milli takımdaki tüm futbolcuların Türk ulusu için elinden gelen herşeyi yaptığını dile getiren Bülent, şunları söyledi 
     ''Beklenen bir sonuç değildi. Ama ikinci yarıda iyi bir futbol ortaya koyduk. Sonucun yanında yaptığımız işler ve takım olma ruhu daha önemli. Bunu yaptık. Maçtan sonraki olaylar bizi üzdü. Böyle olmamalıydı. Nihayetinde biz Türk ulusunu temsil ediyoruz. Buradaki herkes ulus için elinden gelen herşeyi yapıyor.'' 
     
     ''BU TAKIMA SAHİP ÇIKIP DESTEK VERMELİYİZ'' 
     Dünya Kupası'na gidebilmek için önlerinde 4 maç olduğunu hatırlatan Bülent, Yunanistan karşılaşması sonrasında tüm futbolcuların 4 maçı da kazanarak kupaya katılmayı konuştuğunu anlatarak, ''Bu takıma hep beraber sahip çıkıp destek vermeliyiz. Çünkü önümüzde 4 maç var. Maçtan sonra konuşulan tek şey 4 maçı da kazanarak finallere katılmaktı. Bunlar çok güzel şeyler. Takım olma adına maçtan sonra konuşuluyorsa ve futbolcular birbirine destek veriyorsa bu bir takım olayıdır. Bundan dolayı bütün takım arkadaşlarımı tebrik ediyorum'' diye konuştu. 
     -FATİH ''ALKIŞ BEKLERKEN, FARKLI TEZAHÜRATLAR GÖRDÜK''- Fatih Tekke, Yunanistan karşısında aldıkları sonucunun kötü olduğunu, ancak özellikle ikinci yarıda alkışı hakedecek bir futbol sergilediklerini kaydederek, ''Maçın sonunda alkışı beklerken çok farklı tezahüratlar gördük'' dedi. 
     Avrupa Şampiyonu olmuş çok iyi savunma yapan bir ekibe karşı üstün bir oyun ortaya koyduklarını anlatan Fatih, ''Maçın sonunda alkışı beklerken, çok farklı tezahüratlar gördük. Bunlar doğru değil. Bizlerden ziyade Türk futbolu adına gelecek nesil adına tedirgin edici şeyler'' diye konuştu. 
     
     ''BU, GELECEK NESLİ KORKUTUYOR'' 
     Golcü futbolcu, teknik direktör Ersun Yanal'a yönelik ''istifa'' tezahüratlarıyla ilgili olarak da, ''Buraya gelen herkes hizmet için var. Hocamızda öyle biz de öyle. Görev verilince yerine getiriyoruz. Bugün iyi olabilir, yarın kötü olabilir ama sonuçta niyet olarak baktığınız zaman tribünden bakan insan nasıl kazanmayı düşünüyorsa biz de aynı şekilde düşünüyoruz. Bizim için değil, Türk futbolu adına doğru şeyler değil. Bu, gelecek nesli korkutuyor. 
     Taraftarların BJK İnönü Stadı'nda daha fazla coşku yaratması gerekirken, maçtan sonra tepkilerle karşılaştıklarını anlatan Fatih, ''Sonucun olmayışı karamsarlığa itmiş olabilir. 4 maçımız var. Elimizden gelenin en iyisini yaparak 4 maçı da kazanacağız. Grupta çok farklı şeyler de olabilir. Üzücü olan şey insanların bu maçı sanki Türk futbolunun geleceği gibi görmesi. Madem böyle görüyorsak bunun adına neler yaptık. Sahada sonuç hariç oyun olarak başarılıydık'' dedi. 
     Gol atmak için uğraştıklarını, ancak sonuca ulaşamadıklarını kaydeden Fatih, ''Beceriksizlik de diyebilirsiniz, şanssızlık da. Sonuçta olmadı'' dedi. 
     Maçta tek eksiğin gol olduğunu ifade eden Fatih, ''Rakibimiz 5-6 adamını sürekli savunmada tuttu. İlk yarı gol atabilseydik açılmak zorunda kalacaklardı. Onlar için de varolma maçıydı. Gol olmayınca istedikleri oldu. Kötü oynamalarına rağmen bizden daha net 2 pozisyon buldular'' diye konuştu. 
     
     OKAN ''TİYATRO GİBİ GEÇTİ'' 
     Yunanistan maçının 18 kişilik kadrosunda yer almadığı için karşılaşmayı tribünden izleyen Okan Buruk, taraftarlara sitemde bulundu. 
     Sezon sonu olmasına karşın futbolcuların herşeyini vererek mücadele ettiğini kaydeden Okan, şunları söyledi 
     ''Öncelikle buna saygı duyulması lazım. Ben tribündeydim. Bu maç bence biraz tiyatro gibi geçti. Taraftar olarak çok daha destek vermemiz gerekirken, tiyatro gibiydi. Maçtan sonra yapılanlar da hepimizi üzdü. Futbolcular, sahada mücadele eden herkes, bu ülkenin iyiliği için herşeyini veriyor. Buna herkesin destek olması gerekiyor. Önümüzde çok maç var. Bu maçı kazansaydık bile yine diğer maçları kazanmamız gerekecekti. Şansımız sürüyor, biz hala inanıyoruz.'' 
     
</TEXT>
</DOC>
