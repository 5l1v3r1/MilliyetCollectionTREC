<DOC>
<DOCNO> 337184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/dunya/axdun01.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşularda AB sevinci 
</HEADLINE>
<TEXT>



Avrupa Birliği'ne AB tam üyelik yolunda son dönemeç olan Katılım Anlaşması'nı önceki gün Lüksemburg'da düzenlenen törenle imzalayan Romanya ve Bulgaristan'da temkinli bir sevinç yaşanıyor. Her iki ülkede gazeteler, gelinen noktanın başarı olduğunu, ancak yapılacak daha çok iş bulunduğunu bildirdiler. 
AB'ye Katılım Anlaşması'nın imzalanmasına rağmen Bulgaristan ve Romanya izleme sürecinde tutulacak ve eksiklerini tam anlamıyla giderememeleri halinde AB'ye üyelikleri bir yıl daha ertelenebilecek. Bulgaristan ve Romanya, ekonomik ve sosyal reformları gerçekleştirip AB kriterlerine tam olarak uyarsa 1 Ocak 2007'de AB'ye tam üye olacak, aksi halde üyelikleri 2008'e kalacak. 

Eurolar gelmeyebilir 
Bulgaristan'da "Sega" gazetesi, "Avrupa'dan geleceğini umduğumuz milyonlar euro gelmeyebilir" şeklinde uyarıda bulundu. Romanya'da ise "Evenimentul Zilei" gazetesi, Bükreş'i reformları yapmak için daha disiplinli hareket etmeye davet etti. 


</TEXT>
</DOC>
