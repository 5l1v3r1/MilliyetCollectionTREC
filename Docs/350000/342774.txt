<DOC>
<DOCNO> 342774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonsiy16.html </URL>
<DATE> 2005/05/15/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Ağar'ın istifalara neden olan listesinin ayrıntıları... 
</HEADLINE>
<TEXT>

     DYP Genel Başkan Mehmet Ağar’ın belirlediği ve 4 milletvekilinin istifasıyla sonuçlanan, olağanüstü kongre çağrılarına neden olan yeni GİK’de Hayri Kozakçıoğlu, Turhan Tayan, Oğuz Tezmen ve Saffet Kaya gibi ağır toplar dışarıda kaldı. 
     DYP Genel Başkanı Mehmet Ağar’ın istifalara ve olağanüstü kongre çağrılarına neden olan yeni parti vitrininde ağır toplar dışarıda kaldı. 
     Seçildiği 2002 kongresinde dengeleri gözeterek bir Genel İdare Kurulu GİK oluşturan Ağar, istifalara neden olan yeni GİK listesiyle de partiye damgasını tamamen vurmuş oldu. 
     
     KALANLAR 

     Eski GİK’ten Ali Uzun, Aykut Kuranel, Ayla Özbek, Bahattin Şeker, Bekir Sami Daçe, Celal Adan, Cevher Cevheri, Kamil Turan, Salim Ensarioğlu, Mahmut Nedim Bilgiç, Mümtaz Yavuz, Nevzat Ercan, Nüzhet Kandemir, Saffet Arıkan Bedük’ün aralarında bulunduğu sadece 14 kişi yeni GİK’e girebildi. 
     
     GİDENLER 

     Ağar, yeni yönetimde Hayri Kozakçıoğlu, Saffet Kaya gibi eski politikacıların da aralarında bulunduğu ağır topları devre dışı bıraktı. Eski yönetimden İbrahim Konukoğlu, İlhan Parseker, Nevfel Şahin, Turhan Tayan, Oğuz Tezmen, Yıldırım Ulupınar, Ahmet İyimaya, Kemal Kabataş, İlyas Yılmazyıldız, Serhan Yücel de yeni GİK’te yer alamadı. 
     
     YENGE GİK’TE 

     Ağar yeni GİK’te 5 kadına yer verdi. GİK’te Ayla Özbek yerini korurken, Ağar’ın danışmanlığını yapan Binhan Oğuz’la bağımsız milletvekilliği döneminde kader arkadışlığı yapan Melek Atalay ve Selma Acuner GİK’te kendine yer buldu. 
     Ağar gibi Elazığlı olan sanatçı Fatih Kısaparmak’ın spiker ve şair eşi Şebnem Kısaparmak da GİK’e giren 5 kadından biri oldu. 
     
     TROYKA FİRE VERDİ 

     DYP yönetiminde parti içinde "troyka" olarak nitelendirilen Celal Adan, Mümtaz Yavuz ve Yıldırım Ulupınar ekibi de fire verdi. Adan ve Yavuz’un yerini koruduğu troykadan genel başkan yardımcısı da olan eski İzmir milletvekili Yıldırım Ulupınar, Ağar tarafından liste dışı bırakıldı. 
     DYP’nin yeni GİK’in de işadamı ağırlığı dikkati çekti. GİK’te Aydın Yardımcı, Birol Özcan, Serdar Tosun gibi işadamları yer aldı. 
     
     ANAP’TAN BİR KİŞİ VAR 

     Ekonomi tandanslı GİK üyeleri arasında ise sürpriz olarak eski Hazine Müsteşarı Tevfik Altınok yer aldı. Ağar, beklentilerin aksine GİK’te ANAP kökenli isimlere fazla yer vermedi. Sadece ANAP’lı eski milletvekili ve TBMM KİT Komisyonu Başkanı Birkan Erdal GİK’e girebildi. 
     
     AKSAÇLILAR KORUNDU 

     Ağar eski yönetimden Adalet Partisi ve DYP ile özdeşleşen isimlere yeni GİK’te de yer verdi. Bunlar arasında Nevzat Ercan, Bekir Sami Daçe, Mahmut Nedim Bilgiç, Aykut Kuranel yer aldı. 
     
     BALANDI İLE KAVGALI İL BAŞKANI GİK’TE 

     Ağar, listesinde geçtiğimiz haftalarda milletvekili Reyhan Balandı ile karakolluk olan Afyon İl Başkanı Gültekin Uysal’ı da sürpriz yaparak GİK’e aldı. Uysal, DYP’nin en genç il başkanı olma özelliğini de taşıyor. Ağar, Uysal’ın yanı sıra kendisi döneminde il başkanlığı yapan isimleri de GİK’e taşıdı. Bunlar arasında İstanbul eski İl Başkanı Ertan Uygun, Ankara eski İl Başkanı Nevzat Karataş yer aldı. 
     DYP’nin Tansu Çiller döneminde İstanbul’daki flaş isimlerinden olan eski il başkanı Orhan Keçeli de GİK’e giren isimler arasında yer aldı. 
     Ağar, kendisiyle birlikte DYP’ye gelen Kamil Turan, Nüzhet Kandemir gibi isimleri GİK’te korudu. Ayrıca emekli büyükelçi Umut Arık’ı da GİK’e aldı. GİK’te 28 Mart yerel seçimlerinde Sakarya belediye başkan adayı olan Türk-İş eski mali genel sekreteri Enver Toçoğlu ile TRT’de yöneticilik yaptığı bildirilen Tuncer Engin Ertan, eski bakanlardan Nuri Ok’un oğlu Süleyman Tuluğ Ok, Çevre eski bakanı Rıza Akçalı’yı da yönetimine aldı. 
     
     POLİS AZALDI 

     Ağar’ın yeni vitrinin de polis kökenli isimler de azaldı. Hayri Kozakçıoğlu sürpriz bir şekilde GİK dışında kalırken, Saffet Arıkan Bedük yerini koruyabildi. 
     
     DEMİREL’İN KORUMA MÜDÜRÜ YÖNETİMDE 

     9’uncu Cumhurbaşkanı Süleyman Demirel’in koruma müdürü Şükrü Çukurlu da GİK’e girmesi beklenirken kendisine ancak Merkez Karar Kurulu’nda MKK yer bulabildi. 
     
     İLK MÜDAHALEYİ YAPAN PROFESÖR GİK’TE 

     Kongrenin dünkü bölümünde tansiyonu düşerek fenalaşan Mehmet Ağar’a ilk müdahaleyi yapan İbn-i Sina Hastanesi’den Prof.Dr. Taner Demirer de GİK’e girdi. 
     "Tüp Bebek" uzmanı olduğu bildirilen profesör Timur Gürkan da GİK’in yeni üyelerinden biri oldu. 
     Ağar 21 kişilik Yüksek Haysiyet Divanı’nda ise Erdoğan Sezgin, Sadri Yıldırım, Mehmet Gözlükaya, Mehmet Gazioğlu, Nurettin Tokdemir, Tevfik Diker gibi eski milletvekillerine yer verdi. 
     
     AĞAR'A YAKIN İSİMLER ÇİZİLDİ 

     Kongre divanından yapılan açıklamaya göre, GİK seçiminde 914 delege oy kullandı. Bunlardan 765’i geçerli, 149’u geçersiz sayıldı. Yapılan sayıma göre 40 kişilik GİK’e, Doçent Çağrı Erhan 752 olan en yüksek oyla girdi. Delegeler, Teşkilat Başkanı Mümtaz Yavuz ile Basın- Propaganda Başkanı Celal Adan’ı çizdi. Adan 668, Yavuz da ancak 539 oyla GİK’e girebildi. Ağar’ın GİK listesindekilerin seçimler sonucunda aldıkları oylar şöyle 
     "-Ahmet Vefik Alp 740 , Ali Uzun 744 , Altan Koçer 748 , Aydın Yardımcı 751 , Aykut Kuranel 747 , Ayla Özbek 743 , Bahattin Şeker 724 , Bahattin Şahin 747 , Bekir Sami Daçe 744 , Binhan Oğuz 742 , Birkan Erdal 744 , Birol Özcan 742 , Celal Adan 668 , Cevher Cevheri 747 , Çağrı Erhan 752 , Emin Dinleten 737 , Enver Toçoğlu 748 , Ertan Uygun 739 , Gültekin Uysal 749 , Kamil Turan 733 , Salim Ensarioğlu 727 , Mahmut Nedim Bilgiç 734 , Melik Atalay 647 , Mümtaz Yavuz 539 , Nevzat Karataş 745 , Nevzat Ercan 742 , Nüzhet Kandemir 750 , Orhan Keçeli 731 , Rıza Akçalı 748 , Saffet Arıkan Bedük 725 , Selma Acuner 749 , Serdar Tosun 749 , Süleyman Tuluğ Ok 747 , Şebnem Kısaparmak 736 , Taner Demirer 744 , Tevfik Altınok 746 , Timur Gürgan 747 , Tuncer Engin Ertan 747 , Umut Arık 748 , Veysi Şahin 721 ." 

ANKA 
     
</TEXT>
</DOC>
