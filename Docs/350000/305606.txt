<DOC>
<DOCNO> 305606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonyas25.html </URL>
<DATE> 2005/01/11/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
"27. Yıl Televizyon Oskar Ödülleri" sahiplerini buldu 
</HEADLINE>
<TEXT>

     Radyo Televizyon Gazetecileri Derneği'nin RTGD , 2004 yılı ''27. Yıl Televizyon Oskar Ödülleri'' törenle sahiplerini buldu. 
     Lütfi Kırdar Uluslararası Kongre ve Sergi Sarayı'ndaki törende konuşan RTGD Genel Başkanı Kenan Macit, önceki yıllarda Ankara'da gerçekleştirdikleri ödül törenini, ilk kez medyanın merkezi İstanbul'da düzenlediklerini söyledi. 
     Macit, ''bu ödülleri verirken bazen taraflı davrandıkları'' yönünde eleştiriler aldıklarını belirterek, RTGD'nin kurulduğu günden bugüne tarafsız olduğunu, hiçbir kamu kurum ve kuruluşuyla, hiçbir özel kuruluşla bağlantısı bulunmadığını kaydetti. 
     Törende daha sonra 27. Televizyon Oskarları, sahiplerine dağıtıldı. 
     Show TV'de yayınlanan evlilik programlarının sunucusu Ebru Akel ile dizi film ve reklamlardaki çalışmalarıyla tanınan Şafak Sezer, RTGD'nin 2004 yılı Televizyon Yıldızları ödülüne layık görüldü. 
     Ödüle değer bulunan kanal ve programlar şöyle 
     -Türkiye'nin barış, özgürlük, kardeşlik, dayanışma özlemlerini yansıtan türküleri kamuoyuna doğallığının yanı sıra özgün değerlendirmeleri nedeniyle ATV'de yayınlanan ''Anadolu Ateşi''. 
     -Özgün senaryosu ve başarılı kadrosuyla geniş izleyici kitlesine ulaşan ATV'nin ''Avrupa Yakası'' dizisi. 
     -Başkent'in özgün haberlerini ve siyasi kulisleri her görüşe açık bir anlayışla ekrana getirdiği gerekçesiyle Skytürk TV. 
     -Türkiye'nin güncel gelişmelerini her görüşten gazetecilerin katılımıyla sorguladığı için Habertürk'te yayınlanan ''Basın Kulübü''. 
     -İç ve dış siyasi gelişmelerle günceli yakaladığı gerekçesiyle CNN Türk'te yayınlanan ''Manşet'' programı. 
     -Televizyon yayıncılığında her yaştan, görüşten, kesimden insanlara hitap edebilen yayıncılık anlayışı, güncel olayları, haberi, filmleri, eğlence programlarını, magazini, sporu ve tartışmayı bir bütün olarak sunma konusunda özen gösterdiği gerekçesiyle Kanal D. 
     -Aile içi kopuklukların üzerine giderek aile fertlerini buluşturduğu gerekçesiyle TGRT'de yayınlanan ''Dış Hatlar''. 
     -Türk futbolunda ''yıllardır kırılamayan şifreli yayın tekelini kırarak'' Türk halkına futbol keyfi yaşattığı gerekçesiyle TRT. 
     -Toplumun kanayan yarası aile sorunlarına eğildiği gerekçesiyle TGRT sunucusu Serap Ezgü. 
     -Kendine özgü üslubuyla hazırladığı programla halkla bütünleştiği gerekçesiyle şarkıcı Latif Doğan'ın hazırladığı Kanal 7'nin ''Küstüm Şov'' adlı programı. 
     -Alışılagelmiş yarışma formatı dışında sokaktaki insanı yarıştırdığı gerekçesiyle TV-8'in ''Zoka'' yarışması. 
     -Magazin programları ''Televole'' ve ''Pazar Keyfi'' -Kaliteli yayın anlayışından ödün vermediği gerekçesiyle CNBC-e. 
     
     ÖZEL ÖDÜLLER 
     RTGD, ayrıca TV Oskarları çerçevesinde bazı dallarda özel ödüller verdi. 
     ''Emniyeti Bastılar, Adam Kaçırdılar'' başlıklı haberiyle gündem oluşturan NTV muhabiri Adnan Gerger, ''Yavuz Gökmen Özel Ödülü''ne değer bulundu. 
     Televizyon izleyicilerini rahatsız eden ''reklam arası dizi'' uygulamasının sona erdirilmesi için köşe yazıları yazan Vatan Gazetesi'nden Mustafa Mutlu da ''Cengiz Polatkan Özel Ödülü''ne layık görüldü. 
     
     ULUSLARARASI DOSTLUK VE BARIŞ ÖDÜLLERİ 
     RTGD'nin Uluslararası Dostluk ve Barış Ödülleri'ne de Avrupa Parlamentosu Üyesi Vural Öger, Türk-Alman Dostluk Federasyonu Başkanı Ali Kılıç ve Hürriyet Atina Temsilcisi Nur Batur değer bulundu. 
     Ödül törenine, Başbakan Recep Tayyip Erdoğan, Devlet Bakanı ve Başbakan Yardımcısı Abdüllatif Şener, Devlet Bakanı Beşir Atalay ve Sağlık Bakanı Recep Akdağ mesaj gönderdi. 
     Törene, eski bakanlardan Meral Akşener, İstanbul Vali Yardımcısı Cumhur Güven Taşbaşı, Basın-Yayın ve Enformasyon İstanbul İl Müdürü Bülent Uğur'un yanı sıra basın camiasından çok sayıda davetli katıldı. 
     
</TEXT>
</DOC>
