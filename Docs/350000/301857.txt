<DOC>
<DOCNO> 301857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/soneko09.html </URL>
<DATE> 2004/12/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türkiye'nin ilk "3 boyutlu" sanal fuarı... 
</HEADLINE>
<TEXT>

     Sanal ortamda alışverişe ve firmaların kendilerini tanıtımına imkan veren ''www.fuarevi.com'' faaliyete geçmeden talep görmeye başladı. 
     Fenix İdea Şirketi tarafından hazırlanan ''Sanal Fuarcılık Platformu'', tüketici ile satıcının online olarak görüşmesine imkanı sağlıyor. Sanal fuar sayesinde, katılımcı firma, stantına müşteri geldiğinde cep telefonu uyarılarak online olması sağlanıyor. 
     Fenix İdea Şirketi Genel Müdürü Ali Balaban, teknolojideki son gelişmeler kullanılarak hazırlanan sanal ''fuarevi'' fikrinin 2000 yılında ortaya çıktığını belirtti. 
     Balaban, bu dönemde yaşanan ekonomik krizler ve tüm sektörlerde yaşanan sıkıntılar nedeniyle ara verdikleri projeyi 2004 yılında yeniden değerlendirmeye başladıklarını anlattı. 
     Balaban, Türk Telekom'un yatırımları sonucu halkın internete ilgisinin artığını, bu nedenle projelerine hız kazandırdıklarını kaydetti. 
     Bu yıl altyapı hazırlıklarını tamamlama noktasına geldiklerini projenin 3 boyutlu ve çeşitli animasyonlarla zenginleştirildiğini vurgulayan Balaban, sanal ortamda yayınlamak için ilk yıl sektör belirlediklerini belirtti. 
     Katılımcı firmaların bilgilerinin yer aldığı veri tabanlarının 3 boyutlu animasyonlarla güçlendirilmiş stantlarda sunulacağını ifade eden Balaban, test yayınını sürdürdükleri sanal fuarı gelecek yılın Ocak-Şubat ayında hizmete açmayı planladıklarını anlattı. 
     Balaban, şunları kaydetti 
     ''Ziyaretçi ile katılımcı firma arasında doğrudan bir diyalog sağlanacak. İnternet portallarında olduğu gibi ziyaretçiler katılımcılara sorularını online yönlendirebileceği gibi bizim çağrı merkezimiz aracılığıyla da firma temsilcisine ulaşabilecek. Katılımcı firma temsilcisi bilgisayar başında olmasa dahi SMS ile ziyaretçi geldiği konusunda uyarılacak. Bu amaçlara uygun bir internet sitesi Türkiye'de yok. Dünyada da bu kadar kapsamlı ve gelişmiş teknoloji ve hizmetlerin sunulduğu sanal fuarlar bulunmuyor.'' 
     
     SÜREKLİ AÇIK FUAR 
     Balaban, 7 gün 24 saat hizmet verilecek sanal fuarın fiziki fuarlara göre daha avantajlı durumda olduğunu, müşteriyle sürekli diyalog kurulabileceğini kaydetti. 
     Sanal fuarcılığın sağladığı imkanların fiziksel fuarcılıktan daha çok olduğunu, ayrıca, fiyat olarak da cazip koşullar sunulduğunu söyleyen Balaban, 12 ay taksitle yıllık 1 milyar liraya stant kiralanabildiğini vurgulayarak, ''Fiziksel fuarlara 3-4 günlük katılımın bedeli 6-7 bin dolar civarındayken fiyatın cazibesi kendiliğinden ortaya çıkmaktadır'' dedi. 
     Gelecek yıl siteyi İngilizce olarak da yayınlamayı hedeflediklerini anlatan Balaban, şöyle devam etti 
     ''Sanal ortam sayesinde ihracat yapma imkanı bulunmayan firmalar bile yurt dışındaki tüketiciyle doğrudan ulaşım sağlayabilir. Yurt dışı hareket marjlarını artıracağız. İngilizce platform ihracat konusunda önemli adımlar atılmasını sağlayacak. 
     Sanal ortamdaki fuar sayesinde Anadolu'da evlerinde halı gibi el işi ürünler hazırlayan vatandaşlar bile daha ucuz fiyatla tüm Türkiye'ye bunları sergileyip satabilecek. Şu anda 70 firmayla işe başladık. 2005 yılı sonunda yaklaşık bin, 2006 yılı sonunda ise 3 bin firmaya ulaşmayı hedefliyoruz.'' 
     
</TEXT>
</DOC>
