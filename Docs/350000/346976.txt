<DOC>
<DOCNO> 346976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sontur10.html </URL>
<DATE> 2005/05/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Ankara, İzmir, Bursa, Trabzon, Konya denince ilk akla gelenler... 
</HEADLINE>
<TEXT>

     Konya Büyükşehir Belediyesi tarafından yapılan bir araştırmaya göre İzmir denilince akla gelen ilk 5 arasında kızlar ve deniz, Bursa denilince şeftali, Trabzon denilince Lazlar ve hamsi, Adana denilince ise kebap bulunuyor. 
     Konya Büyükşehir Belediyesi tarafından yapılan "Şehir Araştırmaları" kapsamında 23 ilde toplam 2 bin 820 kişiye yöneltilen sorularda ilk 5 tercihini söylemesi istendi. 
     Buna göre, "İzmir şehrini düşündüğünüzde aklınıza ne geliyor " sorusuna alınan yanıtların başında, yüzde 13.8’lik oranı ile deniz geldi. Denizi, kentin güzelliği yüzde 11.8 , sahili yüzde 9.6 , kızları yüzde 8.9 ve tatil yüzde 5.2 izledi. 
     Ankara denilince ilk akla gelenlerin başında, yüzde 38.3’lük oranıyla "başkent" yanıtı yer aldı. Bu yanıtı, yüzde 12.2 ile Anıtkabir ve Atatürk, yüzde 9.8 politika, yüzde 5.3 ile büyükşehir ve yüzde 4.9 ile de TBMM takip etti. 
     Türkiye’nin en kalabalık kenti İstanbul konusunda ise yüzde 21.9’luk oranıyla kentin büyükşehir olması, ilk akla gelen oldu. 
     Büyükşehir yanıtından sonra kalabalık oluşu yüzde 11.4 , boğazı yüzde 10.1 , iş imkanları 10.1 ve tarihi eserleri yüzde 5.5 
     geldi. 
     Ülkenin en gözde turizm merkezlerinden olan Antalya için verilen cevaplar da bunu açıkça ortaya koydu. Antalya için akla gelen ilk 5 sıralamasında turizm yüzde 24.2 ile başta geldi. Turizmi, yüzde 22.6 ile deniz, yüzde 21.6 ile tatil, yüzde 8.6 ile iklim ve yüzde 2.9 ile de güzel bir şehir olması izledi. 
     Bursa için verilen yanıtlar da, bu ilin ülke genelinde birçok özelliği ile yakından tanındığını ortaya koydu. Bursa için ilk düşünülenlerin başında yeşilliği yüzde 16.5 geldi. Yeşillikten sonra eşsiz güzellikte tatil merkezi olan Uludağ yüzde 8.9 , ünlü meyvesi şeftali yüzde 6.9 , güzel bir şehir olması yüzde 6.5 ve tekstil yüzde 5.8 geldi. 
     
     KONYA DENİLİNCE MEVLANA VE DİN AKLA GELİYOR 

     Konya denilince ise ilk akla gelenlerin başında dünyaya barış çağrısı yapan Mevlana geliyor. Yüzde 89.4 ile büyük bir orana sahip Mevlana’yı, yüzde 3.9 ile din, yüzde 2.2 ile tarihi eserler, yüzde 2.1 ile güzel bir şehir olması, yine yüzde 2.1 ile sanayi takip etti. 
     Oldukça sıcak bir Akdeniz kenti olan Adana ise ülke genelinde yemeği ve pamuğu ile tanınıyor. Öyle ki, Adana denilince akla ilk olarak yüzde 17.8 oranıyla kepab geliyor. Kebabı, iklim yüzde 14.5 , oradaki tanıdıklar yüzde 5.1 , pamuk yüzde 4.7 ve iş imkanları yüzde 3.7 izliyor. 
     Ünlü tatil kentlerinden olan Muğla için verilen cevaplar da Antalya’dan çok farklı değil. "Muğla şehrini düşündüğünüzde aklınıza ne geliyor " sorusuna verilen yanıtların başında yüzde 16.6’lık oranla tatil yer aldı. Bu yanıtın arkasından yüzde 16.4 ile turizm, yüzde 13.3 ile deniz, yüzde 6.2 ile Bodrum ve yüzde 5.7 ile de güzel bir şehir cevapları geldi. 
     Karadeniz kentlerinden olan Trabzon denilince ise ilk olarak akla yeşillik yüzde 19.9 geliyor. Yeşilliği, doğası yüzde 13.3 , hamsi yüzde 10.8 , güzel bir şehir olması yüzde 7.5 ve Lazlar yüzde 3.6 
     takip ediyor. 
     Öğrenci kenti olarak bilinen Eskişehir denilince ilk akla gelen çok da şaşırtıcı değil. Verilen yanıtların başında yüzde 15.4’lük oranla üniversite gelirken, bunu yüzde 7.69 ile öğrenci şehri, yüzde 7.1 ile güzel bir şehir cevabı izliyor. 
     Araştırma yapılan kişilerin, memleketleri dışında sevdikleri iller konusundaki sorulara verdikleri cevaplara göre İstanbul yüzde 18.9’luk oranıyla en sevilen illerin başında geliyor. 
     İstanbul’u sırasıyla İzmir yüzde 15.9 , Antalya yüzde 12.1 , Ankara yüzde 8.2 , Bursa yüzde 6.3 , Konya yüzde 3.1 , Muğla yüzde 3 , Mersin yüzde 2.3 , Diyarbakır yüzde 2 ve Adana yüzde 1.8 
     izliyor. 
     
</TEXT>
</DOC>
