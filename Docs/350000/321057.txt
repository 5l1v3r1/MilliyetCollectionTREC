<DOC>
<DOCNO> 321057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonspo22.html </URL>
<DATE> 2005/03/05/ </DATE>
<TIME> 21.59 </TIME>
<AUTHOR>  </AUTHOR>
<HEADLINE>
Derbi maçın ardından... 
</HEADLINE>
<TEXT>

     Birinci Süper Futbol Ligi'nde 2005'in ilk derbi maçında ezeli rakibi Beşiktaş'ı 1-0 yenen Galatasaray zirve yarışını sürdürürken, Beşiktaş gelecek sezon Avrupa kupalarına katılma yolunda ağır yara aldı. 
     Hakan Şükür'ün golüyle Ali Sami Yen Stadı'nda bu sezonki 11. lig maçında da yenilgi yüzü görmeyen Galatasaray, taraftarlarını sevindirdi. 
     
     BEŞİKTAŞ UNVANLARINI YİTİRDİ 
     Rıza Çalımbay yönetimindeki ilk yenilgisini alan Beşiktaş, ligde 8 maçlık galibiyet serisini de noktaladı. 
     8. haftadaki Trabzonspor yenilgisinin ardından 13 maçtır yenilmeyen siyah-beyazlılar, bu unvanlarını da Ali Sami Yen Stadı'nda bıraktı. 
     
     DERBİ KRALI ''CİM BOM'' 
     Gheorghe Hagi yönetimindeki Galatasaray, bu sezon derbilerdeki başarısını Beşiktaş maçında da sürdürdü. 
     Siyah-beyazlı takımla sezonun ilk yarısında BJK İnönü Stadı'nda 0-0 berabere kalan sarı-kırmızılılar, Fenerbahçe'nin ardından, Beşiktaş'ı da Ali Sami Yen Stadı'nda aynı skorla 1-0 yenerek, bu sezon şimdiye kadarki derbilerden en çok puan çıkaran takım oldu. 
     
     5 MAÇLIK HASRET BİTTİ, CANAYDIN İLK KEZ GÜLDÜ 
     Galatasaray, Beşiktaş'ı 5 maç sonra yenerken, kulüp başkanı Özhan Canaydın da başkanlık görevi sırasındaki ilk Beşiktaş galibiyetini yaşadı. 
     Galatasaray, Beşiktaş karşısında en son galibiyetini 9 Mart 2002'de yine Ali Sami Yen Stadı'nda 1-0'lık skorla almıştı. 
     
     HASAN ŞAŞ'A KENDİ TARAFTARINDAN TEPKİ 
     Maçın bitiminde Galatasaraylı Hasan Şaş, kendisine küfür eden taraftarlarla tartıştı. 
     Soyunma odasına giderken numaralı tribünden kendisine yönelik hakaretlere sert tepki gösteren Hasan Şaş'ı, teknik direktör Hagi güçlükle yatıştırdı. 
     Bu arada, Galatasaraylı taraftarlar maçın bitiminin hemen ardından kapalı tribünde ''Kartal aRıza yaptı'' yazılı pankart açtılar. 
     
     HAGI ''SİNİR KÜPÜ'' 
     Galatasaray Teknik Direktörü Gheorghe Hagi, derbi maçta oldukça sinirli ve gergin bir görüntü sergiledi. 
     Rumen teknik direktör, maç içinde istediklerini yapamayan oyuncularına kenardan talimatlar yağdırırken, verdiği kararlar nedeniyle maçın hakemi Fırat Aydınus'a, kendisini yerine geçmesi için uyaran 4. hakem Zafer Önder İpek'e, hatta topu futbolculara geç veren top toplayıcı çocuğa bile tepki gösterdi. 
     Hagi, bir pozisyonda hakemin kararının ardından, kafasındaki Galatasaray şapkasını sinirli biçimde havaya fırlattı. Galatasaray'ın galibiyet golünün ardından Hagi'nin daha sakin olduğu gözlendi. 
     
     GERGİN MAÇ 
     2005 yılının ilk derbisi zaman zaman gergin bir ortamda yapıldı. 
     Galatasaraylı Necati'nin kırmızı kartla oyun dışı kalmasının ardından maçta gerginlik arttı. Ronaldo'nun Ribery'e yaptığı faul sonrası Fransız futbolcunun maça devam edememesi Galatasaray'da sinirleri iyice gerdi. Galatasaraylı taraftarlar maçın hakemi Fırat Aydınus'a, Beşiktaş'ın sert oyununa izin verdiği gerekçesiyle büyük tepki gösterip, küfürlü tezahüratta bulundu. 
     Ribery, göğsüne aldığı darbe sonucu sakatlığının ardından sedyeyle soyunma odasına götürüldü. 
     Öte yandan, maçı yedek kulübesinin hemen arkasındaki bölümde izleyen Galatasaray Kulübü İkinci Başkanı Ergun Gürsoy, Ribery yerde yatarken geç müdahale ettikleri gerekçesiyle stadın sağlık ekibine sert tepki gösterdi. 
     
     KARTLAR HAVADA UÇTU 
     Derbi maçta hakem Aydınus her iki takım oyuncularına da adeta kart yağdırdı. 
     Necati'nin çift sarı karttan kırmızı kartla oyun dışı kaldığı maçta Beşiktaş'tan 7, Galatasaray'dan da 1 oyuncu sarı kart gördü. 
     
     TOMAS CEZALI 
     Galatasaraylı Tomas, derbide gördüğü sarı kartla cezalı duruma düştü. 
     Bu sezonki 4. sarı kartını gören Hırvat futbolcu, takımının gelecek hafta oynayacağı İstanbulspor maçında forma giyemeyecek. 
     
     PET ŞİŞE KAPMACA 
     Karşılaşmanın 50. dakikasında sahaya atılan pet şişeler nedeniyle oyun durdu ve ilginç bir olay yaşandı. 
     Kapalı tribünde Galatasaraylı taraftarların bulunduğu bölümden atılan PET şişeleri hakem Fırat Aydınus yerden toplayarak, 4. hakeme vermek isterken, Galatasaraylı Necati hakemin elinden bunları aldı. Bunun üzerine hakem Aydınus, Necati'ye sarı kart gösterirken, daha sonra yabancı maddeleri 4. hakeme verdi. Aydınus ayrıca, 55. dakikada da bu kez Beşiktaşlı taraftarların bulunduğu bölümden atılan bir PET şişeyi 4. hakeme getirdi. 
     
     ''CİM BOM''A İLK KIRMIZI KART 
     Galatasaray'da bu sezon ilk kez bir futbolcu kırmızı kart gördü. 
     Derbi maçın 64. dakikada sarı kartı bulunan Necati, ceza alanı dışında rakibini geçerken düştü ve hakemi aldattığı gerekçesiyle 2. sarı karttan kırmızı kartla oyun dışı kaldı. 
     
     KAPALI TRİBÜNDE KAVGA 
     Karşılaşmanın ilk yarısında Galatasaraylı taraftarların bulunduğu kapalı tribünde kavga çıktı. 
     Beşiktaşlı taraftarlara ayrılan alt bölümün hemen üstünde çıkan kavgaya polis müdahale etti. 
     
</TEXT>
</DOC>
