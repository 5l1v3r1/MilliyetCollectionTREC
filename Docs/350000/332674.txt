<DOC>
<DOCNO> 332674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur19.html </URL>
<DATE> 2005/04/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
10 YTL için liseli kızı hastanelik ettiler 
</HEADLINE>
<TEXT>

     Doğan ÇİZMECİ DHA 

      MANİSA'nın Turgutlu İlçesi'nde liseli 16 yaşındaki G.M. okula giderken saldırıya uğradı. Dövülen G.M.'nin 10 YTL'si gasp edildi. 
     Turgutlu Lisesi 10'uncu sınıf öğrencisi G.M. okuluna gitmek üzere bu sabah 06.55'te Subaşı Mahallesi'ndeki evden çıktı. Cumhuriyet Mahallesi Anafartalar sokaktan geçen G.M.'nin yolunu kesen 13 yaşındaki T.D. ve 17 yaşındaki İ.D., G.M.'yi yere yatırdı, sol omzu ve bacağından kesici aletle yaraladı. Sol koluna da sert bir cisimle vurup kıran zanlılar, sırtını ve sol ayak dizini cam kırığıyla yaraladıkları G.M.'nin gömlek cebindeki 10 YTL'yi alarak kaçtı. 
     Yaşadığı şoku üzerinden atıp polise sığınan G.M. Emniyet Müdürlüğü'ndeki sabıka dosyasında şüphelileri teşhis etti. Madde bağımlısı oldukları belirlenen zanlıların, kaymakamlık ve belediyenin sokak çocukları için açtığı Turgutlu Gençlik Merkezi'nde bir süre kaldıkları belirlendi. 
     Hırsızlık ve gasptan haklarında işlem yapıldığı da saptanan T.D ile İ.D. saklandıkları yerde kısa sürede yakalandı. G.M., "Okuluma gidiyordum. Birden karşıma çıktılar. Ne olduğunu anlamadan saldırıp dövmeye başladılar. Benim başıma gelenler başkasının başına gelmesin. Önlem alınsın'' dedi. 
     Talihsiz öğrencinin babası Ali M. "Olay üzücü. Kızımın bugün sınavı vardı. Bu yaşadıklarının etkisinden uzun süre kurtulamayacak. Suçlular cezasını çeksin'' diye konuştu. 
     
</TEXT>
</DOC>
