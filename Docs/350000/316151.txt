<DOC>
<DOCNO> 316151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo28.html </URL>
<DATE> 2005/02/17/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Turgay Demirel'in annesi son yolculuğuna uğurlandı 
</HEADLINE>
<TEXT>

     Basketbol Federasyonu Başkanı Turgay Demirel'in annesi Hadiye Demirel'in cenazesi, İstanbul'da toprağa verildi. 
     Levent Camii'nde öğle namazına müteakip kılınan cenaze namazına, Futbol Federasyonu Başkanı Dr.Levent Bıçakcı, Galatasaray Kulübü Başkanı Özhan Canaydın, Fenerbahçe Kulübü Başkanı Aziz Yıldırım, Demirel'in ailesi ve yakınları ile spor camiasından çok sayıda kişi katıldı. 
     Cenaze namazı öncesi Demirel ailesi çok sayıda kişinin taziyesini kabul ederken, TBF başkanlığı yarışında Demirel'in rakibi olan ve ardından Futbol Federasyonu Genel Sekreterliği görevine getirilen Lütfi Arıboğan da cenaze namazına katılanlar arasında yer aldı. 
     Ayrıca, cenaze namazı öncesi Galatasaray Kulübü Başkanı Özhan Canaydın ile Fenerbahçe Kulübü Başkanı Aziz Yıldırım bir süre sohbet etti. 
     Hayata 89 yaşında veda eden Hadiye Demirel'in cenazesi, Zincirlikuyu Mezarlığı'nda toprağa verildi. 
     
</TEXT>
</DOC>
