<DOC>
<DOCNO> 307472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/soneko06.html </URL>
<DATE> 2005/01/18/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Koç Finansal Hizmetler, Yapı Kredi de inceleme yapacak... 
</HEADLINE>
<TEXT>

     Yapı ve Kredi Bankası Yönetim Kurulu, gizlilik sözleşmesi imzalanması kaydıyla, Koç Finansal Hizmetler A.Ş. temsilcilerinin bankada incelemelerde bulunmasına izin verilmesini kararlaştırdı. 
     Yapı ve Kredi Bankası'ndan Borsa'ya gönderilen açıklamada, Çukurova Grubu'nun sahip olduğu banka hisselerinin satışı konusunda münhasıran Koç Finansal Hizmetler ile görüşmelerde bulunulmasına karar verildiği hatırlatılarak, söz konusu müzakereler kapsamında Koç Finansal Hizmetler temsilcilerinin banka nezdinde incelemelerde bulunmasına izin verilmesinin talep edildiği kaydedildi. 
     Bankanın dün yapılan Yönetim Kurulu toplantısında, bu talebin değerlendirildiğine işaret edilen açıklamada, Çukurova Holding A.Ş. ve Gruba ait banka hissselerinin satılabilmesi için alıcının öngöreceği incelemelerin kapsamının, hisse satışı için gerekli bilgilerle münhasır olmak ve bu inceleme esnasında sahip olacakları her türlü bilgi ve belgeyi hisse satın alma amacı dışında başka amaçlarla kullanmama taahhüdünü içeren bir gizlilik sözleşmesi imzalamak kaydı ile gerekli iznin verilmesinin kararlaştırıldığı bildirildi. 
     Açıklamaya göre, bankada inceleme yapmak üzere yetkilendirilecek Koç Finansal Hizmetler temsilcileri ve bu temsilcilerin çalışma usul ve esaslarını ve inceleme kapsamını düzenleyecek olan gizlilik sözleşmesini imzalamak üzere Genel Müdürlük yetkili kılındı. 
     
</TEXT>
</DOC>
