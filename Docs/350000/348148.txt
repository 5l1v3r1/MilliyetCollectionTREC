<DOC>
<DOCNO> 348148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sondun05.html </URL>
<DATE> 2005/06/02/ </DATE>
<TIME> 05.00 </TIME>
<AUTHOR>  </AUTHOR>
<HEADLINE>
Çin televizyonunda dansözlü, nazar boncuklu Türkiye tanıtımı 
</HEADLINE>
<TEXT>

     LEVENT ULUÇER Pekin DHA 

ÇİN’de yayın yapan ve Hong Kong, Makao, Tayvan ile tüm Çin anakarasından izlenebilen ’Seyahat Kanalı’ adlı televizyonun ’Şehre Davet’ programının bu haftaki konusu Türkiye oldu. 
     Seyahat Kanalı’nın henüz 5’inci programı için yapılan stüdyo çekiminde Türkiye’yi renkli konuklar tanıttı. Kadın sunucu Yang Yang’ın davetlisi olarak programa Türkiye’nin Pekin Büyükelçiliği Kültür ve Turizm Müşaviri Mehmet Ölçel ile Tayvanlı eşi Vençi Ölçel katıldı. 
     İlki cumartesi günü olmak üzere 2 bölüm halinde yayınlanacak program boyunca bedava Türkiye gezisi armağanları verilirken Türk kahvesi, lokum, nazar boncuklu süs tabağı, THY’nin model uçakları, Türkiye’de hazırlanmış ’Türkiye’de çinicilik’ konulu Çince kitap ve şık bir torba içinde Türkiye’yi tanıtıcı kitapçıklar, VCD’ler ve Truva Atı baskılı tişörtler dağıtıldı. 2 saatlik program sırasında sahne arkasındaki 3 ayrı monitörden Türkiye’yi tanıtan video görüntüleri yayınlandı. 
     
     TÜRK DANSÖZ BULUNAMAYINCA UYGUR DANSÖZ SAHNEYE ÇIKTI 

     Türkiye’nin tanıtımı için adeta zamanın yetmediği programda Türk kahvesi ve nazar boncukları gibi, dansöz de unutulmadı. Çok az Türkün yaşadığı Çin’de Türk dansöz bulmak neredeyse imkansızdı, ancak bu konuda Uygur Türkleri ’imdada yetişti’. Adile Dilmurat adlı Uygur kızı, Tarkan’ın ’Dudu’ şarkısı eşliğinde, program konuklarından stüdyo seti çalışanlarına kadar herkesin dikkatle izlediği güzel bir göbek dansı sergiledi. Dans sonrasında program sunucusu Yang, Dilmurat’ı hemen bırakmadı ve stüdyoda bulunan konuk öğrencileri sahneye davet ederek onlara da göbek dansı öğretmesini istedi. Bu dans havasından kendini alamayan ve Türkiye’ye gezi ödülünü de kazanmış olan bir erkek öğrenci ’Katibim’ şarkısını göbek atarak söyledi. 
     
     PROGRAMI SEYREDENLER DE TÜRKİYE GEZİSİ KAZANACAK 

     Programa Pekin Yabancı Diller Üniversitesi Türkçe bölümü öğrencileri de davetliydi. Onlar da çeşitli armağanlar kazanan şanslı kişiler arasında yer aldı. Çin ile iş yapan Türk turizm firmaları Geo ve Erguvan, toplam 4 kişiye 3’er günlük Türkiye gezisi hediye etti. Programa katılan öğrencilerden biri kazandığı Türkiye gezisini kız arkadaşına verdi. Bu hediyeyi alan kız öğrencinin ağlaması programa katılanlara duygulu anlar yaşattı. Diğer kazanan öğrenci ise hediyeyi anne ve babasına devrettiğini açıkladı. Diğer iki gezi armağanı ise programın yayınlanacağı gün seyredenlere armağan edilecek. 
     
     PROGRAM SUNUCUSU TÜRKİYE’Yİ HİÇ BİLMİYORMUŞUZ 

     Çekimlerin ardından basının soruları yanıtlayan sunucu Yang, bu programı hazırlamaya kısa bir süre önce başladıklarını, ancak çekimler öncesi araştırma yaptıklarında aslında Türkiye’yi hemen hemen hiç tanımadıklarını söyledi. Yang Yang, Türkiye’yi sadece Asya ile Avrupa arasında bir ülke olarak bildiklerini, ancak Türkiye’nin gerçekten gezilip görülmesi gereken bir ülke olduğunu programdan sonra anladıklarını belirtti. Yang, kendisine en ilginç gelen şeyin ise Türk hamamı olduğunu sözlerine ekledi. 
     
     TÜRKİYE TANITIM MÜŞAVİRİ KÜLTÜR TANITIM BOMBARDIMANI ŞART 

     Programın ana konukları olan Pekin’deki Kültür, Turizm ve Tanıtım Müşaviri Mehmet Ölçel, bu program için kendilerine sadece 5 gün önce haber verildiğini açıkladı. Ölçel, Türkiye’nin kısıtlı bütçesiyle Çin’de tanıtım yapmanın çok zor olduğuna dikkat çekerek, 5 gün boyunca durmaksızın çalışarak iyi bir iş çıkardıklarını söyledi. 
     Ölçel, televizyon kanalı tarafından kendilerine verilen, daha önceki İngiltere tanıtımına ilişkin program kaydını izlediklerini ve İngiltere’ye oranla çok daha dolu ve ücretsiz elde ettikleri hediyelerle, onlardan daha zengin ve eğlenceli bir program yaptıklarını belirtti. 
     Ölçel, ’Türkiye’nin ne yazık ki Asya’ya sırtını dönmüş olduğunu, halbuki 2 yıl boyunca Fransa’nın Çin’de yaptığı tanıtım rüzgarından Türkiye’nin bir ders almış olması gerektiğini’ ifade etti. Mehmet Ölçel, ’kültür tanıtım bombardımanı’ ifadesini çok sık tekrarladığını ve propagandanın, bir gün, bir olay, bir kişi ile olacak bir iş olmadığını söyledi. Ölçel, Fransa’nın her yönüyle başarılı olan organizasyonunu imrenerek izlediğini ve hatta bununla ilgili olarak bakanlığa ayrıntılı bir rapor yazmak istediğini de açıkladı. 
     
     ÇİNLİ DİPLOMAT FATİH KÖPRÜSÜ’NÜ YAYA OLARAK GEÇTİM 

     Programın konuklarından biri de Çin’in eski İstanbul Başkonsolosu Şü Kun’du. Türkiye’de toplam 17 yıl kalan Şü, programda konuşmadıysa bile çok iyi Türkçe biliyor. Eski Başkonsolos, Türkiye’de bulunduğu sırada Fatih Sultan Mehmet Köprüsü’nün açılışına kendisinin de davet edildiğini ve bu davetten çok onur duyduğunu belirterek, yürümenin yasaklandığı bu köprüyü yaya olarak geçtiği günü unutamadığını söyledi. 
     Şü, yaptığı açıklamada, köprüde yürürken kendi kendine, "Hiç sapmadan doğuya doğru gidersem Pekin’e, memleketime varırım" şeklinde düşündüğünü de sözlerine ekledi. Şü’nün eşi de uzun yıllar Türkiye’deki Çin Büyükelçiliği’nde çalıştı ve Türkiye’yi tanıtan Çince bir kitabı geçen yıl bu ülkede yayımlandı. Türkiye hayranı eski Başkonsolos’un Türkiye bilgisi dikkat çekti. Şü Kun, Topkapı Sarayı’ndaki porselen ve çinilerin saraya diğer ülkelerdeki gibi yağmayla, soygunla getirilmediğini, tam tersine bunların ticaretle satın alınmış ya da Saray’a getirilmiş hediyeler olduğunu anlattı. 
     Program sunucusu Yang Yang, Topkapı Sarayı’ndaki haremi neden ayrı rehberlerin gezdirdiğini, neden bu bölümde turistlerin serbest dolaştırılmadığını ve burada neden belli sayıdan fazla ziyaretçi gezdirilmediğine ilişkin ilginç sorular sordu. 
     
     BİRER SAATLİK 2 BÖLÜM YAYINLANACAK 

     ’Şehre Davet’ programı bu cumartesi günü saat 13.30’da yayınlanacak. Toplam 2 saatlik programın birinci bölümünde İstanbul, ikinci bölümünde ise Türkiye genelinin tanıtımı yapılıyor. Verilen bilgiye göre, bu iki bölüm iki haftaya birer saat bölünerek yayınlanacak. 
     
</TEXT>
</DOC>
