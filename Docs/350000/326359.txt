<DOC>
<DOCNO> 326359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonspo32.html </URL>
<DATE> 2005/03/23/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
IAAF'den Süreyya Ayhan'ın ceza indirimine sert tepki... 
</HEADLINE>
<TEXT>

     Milli atlet Süreyya Ayhan Kop'un cezasının 1 yıla indirilmesine Uluslararası Atletizm Federasyonu IAAF karşı çıktı. 
     IAAF Genel Sekreteri Istvan Gyulai, A.A muhabirine yaptığı açıklamada, doping olayına karışanların en az 2 yıl cezası alması gerektiğini ve bunun da herkes tarafından bilindiğini söyledi. 
     Türkiye Atletizm Federasyonu'nun Süreyya Ayhan Kop'a ve Yunanistan Atletizm Federasyonu'nun da Yunan atletlere verdiği cezaları yetersiz bulduklarını belirten Gyulai, ''Bu konuda her iki federasyona da en kısa zamanda resmi bir yazı göndereceğiz. Bu atletlerin en az 2 yıl yarışmalardan men edilmesini isteyeceğiz''dedi. 
     Doping olaylarından artık sıkıldıklarını da belirten Gyulai, şöyle konuştu 
     ''Bundan böyle IAAF olarak profesyonel atletlerin her türlü konularına IAAF karar verecek. IAAF'nin kararlarına uymayan ulusal federasyonlara ise para cezası veya IAAF'nin şampiyonalarından men cezası verilecek. 
     IAAF olarak doping konularından bıktık. Doping olaylarını en aza indirmek için köklü kararlar alacağız. Süreyya Ayhan Kop ve Yunan atletlerle ilgili karamızı birkaç güne kadar yetkili ulusal federasyonlara göndereceğiz.'' 
     
</TEXT>
</DOC>
