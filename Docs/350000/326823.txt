<DOC>
<DOCNO> 326823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/ekonomi/eko05.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaca, Narin'e satıldı 
</HEADLINE>
<TEXT>


EKONOMİ SERVİSİ 

Ünlü triko markası Karaca, Narin Group tarafından Tekfen'den satın alındı. Narin Group Yönetim Kurulu Başkanı İbrahim Güneş, düzenlediği basın toplantısında, 88 yıllık Karaca ismini dört yıllık aradan sonra tekrar tekstil sektörüne kazandırmaktan son derece mutlu olduklarını söyledi. Karaca'nın yeni sonbahar - kış koleksiyonunun üretimine geçtiklerini bildiren Güneş, 35 yaş üzeri için hazırlanan ilk koleksiyonun eylülde tüketici ile buluşacağını kaydetti. Güneş, marka için 2.5 milyon euroluk teknoloji yatırımı yaptıklarını, hammaddeyi yurtdışından getirdiklerini anlattı. 

Para açıklanmadı 
Çift geyik Karaca markası için ne kadar ödediklerini açıklamaktan kaçınan Güneş, daha önce markaya 3 milyon dolar değer biçildiğinin anımsatılması üzerine, ödenen rakamın bunun altında olduğunu söyledi. Güneş, 2006 ciro hedefini 12 trilyon lira olarak duyurdu. TEMA Vakfı kurucu Başkanı Hayrettin Karaca'nın babası Halil Karaca tarafından 1917 yılında kurulan çorap atölyesi, 85 yılda Karaca mağazalar zinciri haline geldi. Hayrettin Karaca, firmayı 1980 yılında oğlu Atay'a bıraktı. Atay Karaca'nın bir cinayete kurban gitmesinden sonra Hayrettin Karaca, şirketini yakın dostu Nihat Gökyiğit'in ortağı olduğu Tekfen Grubu'na sattı. 


</TEXT>
</DOC>
