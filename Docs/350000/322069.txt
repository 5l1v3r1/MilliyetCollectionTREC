<DOC>
<DOCNO> 322069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/spor/spo05.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu gaz bize yeter 
</HEADLINE>
<TEXT>


İstanbul'un 2005 takvimine girdiği dünyanın en önemli motosiklet yarışı Moto GP'de, genç Türk yıldız Kenan Sofuoğlu da piste çıkacak. Sofuoğlu, Rossi ile Yamaha'da takım arkadaşı olacak 

MURAT AĞCA 


23 Ekim'de yapılacak 
DÜNYANIN en önemli motosiklet organizasyonu olan Moto GP'nin bu yıl takvime giren İstanbul ayağında yıldız motosikletçimiz Kenan Sofuoğlu da boy gösterecek. Geçen yıl Avrupa Superstock Şampiyonası'nda üçüncü olarak tarihi bir başarı kazanan Sofuoğlu, ev sahibi ülkeye tanınan kontenjandan yararlanarak 23 Ekim'deki dev yarışta ülkemizi temsil edecek. 

İlk Türk olacak 
İSTANBUL Otodrom Pisti'ndeki Formula 1'de Türk pilota hasret kalacak motorsporu tutkunları, aynı pistteki Moto GP'de bir Türk'ü alkışlayacak. Yamaha'da yarışan Sofuoğlu, bir etaplık da olsa Dünya şampiyonu Valentino Rossi ile "takım arkadaşlığı" yapmanın keyfini yaşayacak. Milli sporcumuzun gelecek yıl bir Moto GP takımına transferi için de çalışma başlatıldı. 

Hayran kaldılar 

Dünya Moto GP Şampiyonası'nın organizasyonunu üstlenen Dorma şirketinin CEO'su Carmello Espelleta ve ekibi, dün gezdikleri Kurtköy'deki İstanbul Otodrom Pisti'ne hayran kaldı. Kar yağışı ve soğuk havaya rağmen pistte tur atan Espelleta, "Fantastik bir proje. Eğimli yapısı beni heyecanlandırdı. Güvenli ve mükemmel bir pist. Bence Formula 1 ve Moto GP için son derece yeterli. Şahsen ben, A lisansı onayı verdim" dedi. 

Belediye devrede 

TÜRKİYE'NİN takvimdeki yerini garantilemesi amacıyla yapılması gereken 4.7 milyon dolarlık ödeme için İstanbul Büyükşehir Belediyesi'nden destek istendi. Gençlik ve Spor Genel Müdürü Mehmet Atalay ile Motosiklet Federasyonu Başkanı Bekir Uçar'ın geçen hafta görüştüğü ve organizasyonda ortaklık teklif ettiği Belediye Başkanı Kadir Topbaş'ın konuya olumlu yaklaştığı öğrenildi. 

Berlusconi'ye davet 

SEZONUN sondan ikinci etabı olması nedeniyle şampiyonluk yarışının kızışacağı İstanbul GP'sine İtalya Başbakanı Silvio Berlusconi de davet edilecek. Başbakan Tayyip Erdoğan'ın yakın dostu olan Berlusconi'nin, İtalyan dünya şampiyonu Valentino Rossi'ye destek vermek için İstanbul'a gelebileceği ifade edildi. 


</TEXT>
</DOC>
