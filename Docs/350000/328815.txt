<DOC>
<DOCNO> 328815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/yazar/bila.html </URL>
<DATE> 2005/03/31/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Karayalçın'dan Baykal'a yanıt 
</HEADLINE>
<TEXT>


SHP lideri Murat Karayalçın, CHP lideri Deniz Baykal'ın, CHP'den istifa eden milletvekillerinin SHP'ye katılmalarına ilişkin olarak yaptığı değerlendirmeye yanıt verdi. 
Karayalçın, Baykal'ın, "SHP'nin kimliği yaralı" yorumunu üzüntüyle karşıladığını ve kınadığını belirtti. 
Baykal, CHP'den ayrılan milletvekillerinin SHP'ye katılmalarını ciddiye almadığını kaydetmiş, bu geçişlerin Hazine'den para almaya dönük olduğunu söylemişti. Baykal, SHP'nin DEHAP oylarından medet umduğunu, bu partiye teslim olduğunu ve böylece kimliğini yaraladığını da ifade etmişti. 
Baykal'ın dün bu köşede yer alan görüşlerine karşılık, SHP Genel Başkanı Murat Karayalçın dün arayarak şu açıklamayı yaptı 
"SHP olarak kendi olanaklarımız çerçevesinde AKP ile mücadele ettik. Sosyal demokrat partilerle de dostça rekabet etmeyi tercih ettik. CHP'nin, DSP'nin büyümesi, güçlenmesi bizi üzmez, gerilemesi de sevindirmez, dedik. 
Bugün dün çıkan yazınızda Sayın Baykal'ın partimiz için kullandığı ifadeleri çok büyük bir üzüntü ile okudum. Kendisini kınıyorum. 
Siyasi partilerin kimliğinin en önemli unsuru demokratik yapıları olmalıdır. Kurultaylarını jandarma korumasında yapan, ana gündem olarak rüşveti tartışan, karate teknikleriyle kavga eden, demokrasiyi ve hukuku ortadan kaldıran bir partinin genel başkanının SHP için 'kimliği yaralı' ifadesini kullanması gülünçtür. 
SHP'nin öteki sol partilerin yanı sıra DEHAP'la seçim işbirliği yapması ülkemizde toplumsal barışın kurulmasına katkıda bulunmak içindi. Ama bu istismar edildi. En çok da CHP istismar etti. İşin ilginci, CHP ve DEHAP'ın iki kez seçim ittifakı için görüşme yapmış olmasıdır. Bunu biliyoruz. Eğer sayıda anlaşsalardı, CHP-DEHAP ittifakı olacaktı. Öte yandan Sayın Baykal da, 1991 seçimlerinde CHP-HEP ittifakı içinde milletvekili seçildi. Şimdi kendisine, partisinin kimliğini yaralayıp yaralamadığını sormak isterim." 

Hazine yardımı 
Karayalçın, milletvekillerinin parti değiştirmelerine karşı AKP ve CHP'nin Hazine yardımını önleyen bir yasa çıkarmalarını yadırgadığını kaydetti. 
SHP lideri, bu yasal düzenlemenin Türkiye'ye iki partiye mahk m etmeye dönük olduğunu, AKP ve CHP dışındaki partilere yaşam hakkı tanımamak anlamına geldiğini vurguladı. Karayalçın, yasanın Cumhurbaşkanı'nın onayından geçip yürürlüğe girmesi halinde iptali için Anayasa Mahkemesi'ne gitmenin yollarını arayacaklarını da belirtti. SHP lideri, düzenlemenin Anayasa'ya açık aykırılık oluşturduğunu da savundu. 
Karayalçın, konuyu hukukçuların incelediklerini de belirterek, kesilmek istenen Hazine yardımının partileri açısından kazanılmış hak niteliğinde olduğu sonucuna varıldığını da belirtti. Yardımın kesilmesini öngören yasa yürürlüğe girse dahi bunun 2006 yardımları için hüküm ifade edeceğini, 2005 yılı için SHP açısından Hazine yardımının kesilemeyeceğini savundu. 



</TEXT>
</DOC>
