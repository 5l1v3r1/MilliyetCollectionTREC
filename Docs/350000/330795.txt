<DOC>
<DOCNO> 330795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonspo19.html </URL>
<DATE> 2005/04/06/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Sony, FIFA ile 305 milyon dolarlık sponsorluk anlaşması imzaladı 
</HEADLINE>
<TEXT>

     Teknolojide dünya devi Sony, Uluslararası Futbol Federasyonları Birliği FIFA ile 305 milyon dolarlık sponsorluk anlaşması imzaladı. 
     FIFA'dan yapılan açıklamaya göre Sony, 2007 yılından 2014'e kadar FIFA'nın sponsorluğunu üstlenecek. 
     Dünyanın en ünlü elektronik şirketleri arasında yer alan Sony, Adidas ve Hyundai'den sonra FIFA'nın sponsorluğunu üstlenen 3. şirket oldu. 
     Tarihinde ilk kez uluslararası bir organizasyona sponsor olan Sony'de, başkan Nobuyuki Idei, konuyla ilgili olarak, ''Futbolun ululararası diliyle ve FIFA aracılığıyla dünyanın her yerine ulaşmaktan son derece mutluyuz. Bu sponsorluk, Sony Grubu'nu yükseltmek için büyük bir fırsat'' diye konuştu. 
     FIFA Başkanı Sepp Blatter ise, Sony Grubu'nun kendilerini seçmesinden son derece gurur duyduklarını ifade ederek, ''Sony ile anlaşmaktan son derece mutluyuz. Önümüzdeki 7 yıl boyunca, FIFA-Sony ortaklığıyla, klasik sponsorluk anlaşmalarının çok ötesinde bir ilişki kuracağımızı ümit ediyorum'' dedi. 
     Bu anlaşmayla Sony, 2007 yılından itibaren tüm FIFA organizasyonlarının, özellikle de Güney Afrika'da düzenlenecek 2010 Dünya Kupası ile 2014 Dünya Kupası'nın ana sponsorlarından biri olacak. 
     Sony ayrıca, FIFA'ya futbol maçlarının yayınıyla ilgili teknolojik tavsiyelerde de bulunabilecek. 
     
</TEXT>
</DOC>
