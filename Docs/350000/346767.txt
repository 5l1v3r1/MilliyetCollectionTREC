<DOC>
<DOCNO> 346767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sontur16.html </URL>
<DATE> 2005/05/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
6 kişilik aile çadırda ölü bulundu 
</HEADLINE>
<TEXT>

     Şanlıurfa’dan Eskişehir’in Alpu İlçesi’ne tarım işçisi olarak gelen karıkoca ile 4 çocuğu kaldıkları çadırda ölü bulundu. 
     Alınan bilgiye göre, ilçeye bağlı Bahçecik Köyü’nde tarım işçiliği yapan Hasan 23 ve Fatma 26 Bilbay ile çocukları Sibel 5 , Ahmet 3 , Sara 2 ve Emine 1 , yakınları tarafından çadırlarında ölü bulundu. 
     Bilbay ailesine ait 6 ceset otopsi için Eskişehir Devlet Hastanesi’ne kaldırıldı. 
     Ölen 6 kişinin yakını olduğunu söyleyen Ahmet Dilek, Devlet Hastanesi’nde gazetecilerin sorusu üzerine, ailenin gece rahatsızlanarak, Alpu Devlet Hastanesi’nde tedavi gördüğünü söyledi. 
     Dilek, Alpu Devlet Hastanesi’nde görevli nöbetçi doktorun, aileye soğuk algınlığı ilacı yazdığını, eve döndüklerini, sabah saatlerinde ise aileyi ölü bulduklarını kaydetti. 
     Zehirlenmiş olabileceklerinden şüphelenilen ailenin akşam yemeğinde patates haşlaması, bulgur pilavı ve salata yedikleri öğrenildi. 
     
     VALİ TÜP ZEHİRLENMESİ 

     Eskişehir Valisi Kadir Çalışıcı, Alpu İlçesi’nde çadırda ölü bulunan ailenin, tüpten sızan gazdan zehirlendiğinin belirlendiğini bildirdi. 
     Vali Çalışıcı, AA muhabirine yaptığı açıklamada, Osmangazi Üniversitesi Tıp Fakültesi Hastanesi’nde yapılan otopside, ailenin, çadırda bulunan tüpten sızan gazdan zehirlendiğinin belirlendiğini kaydederek, cesetlerin, Şanlıurfa’nın Çamlıdere Beldesi Yenisu Köyü’ne defnedileceğini ifade etti. 
     Bu arada, ölen Hasan Bilbay’ın amcası İsa Bilbay, yeğeninin ailesiyle birlikte rahatsızlanarak hastaneye başvurduğunu belirterek, doktorun gerekli muayene ve tedaviyi yapmadan taburcu ettiğini iddia etti. 
     Doktorun, 6 kişinin ölümünde ihmali olduğunu öne süren İsa Bilbay, "Büyüklerimiz bu olaya el koysun. Bizim canımız yandı, başkalarının canı yanmasın. Kanuni yollardan hakkımızı arayacağız" dedi. 
     

     
</TEXT>
</DOC>
