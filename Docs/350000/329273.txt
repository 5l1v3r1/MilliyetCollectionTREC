<DOC>
<DOCNO> 329273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko05.html </URL>
<DATE> 2005/04/01/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Enerji dağıtım özelleştirmelerinde İHD'ye dayalı satış öngörülüyor 
</HEADLINE>
<TEXT>

     Enerji dağıtım özelleştirmelerinde, işletme hakkı devrine İHD dayalı 'hisse satış' modelinin uygulanması öngörülüyor. 
     ÖİB yetkililerinden edinilen bilgiye göre, önceki gün 4 bakan ve müsteşarların katılımıyla gerçekleştirilen enerji zirvesinde, özelleştirmede kullanılacak model, uygulama için gerekli olan yasal değişim ve tarife konuları ele alındı. 
     Enerji stratejisinde 5 yıllık bir geçiş dönemi için tarifelerin belirlenmesi öngörülürken, bundan sonraki dönemde EPDK'nın mevzuatına göre belirleneceği belirtiliyor. Tarifelerin, şirketin değerini de belirleyeceğine vurgu yapılırken, alıcıların önlerini görmelerini sağlayacağı da kaydediliyor. 
     Tarifelerin belirlenmesinde nasıl bir yaklaşım gösterileceği ise siyasi iradenin kararı ile netleşecek. 
     
     MODEL, HİSSE SATIŞI 
     Model konusunda mutabakat sağlanan toplantıda, işletme hakkı devrinden farklı olarak, işletme hakkı devrine dayalı hisse senedi satış modeli İHS uygulanması görüşü ağır bastı. 
     Söz konusu model, işletme hakkı devrinden farklı olarak, içinde işletme hakkı olan şirketin hisselerinin satışını, bir başka deyişle varlıkları içinde belli bölgede işletme hakkına sahip bulunan şirketin hisselerinin satışını içeriyor. 
     Model için mevzuatta bir değişiklik gerekmediği, ancak başarı ile uygulanması için Elektrik Piyasası Kanunu'nda değişiklik zorunluluğu bulunduğu vurgulanıyor. 
     Bu değişikliğin, ağırlıklı olarak kamulaştırma ile ilgili olacağı ve özelleştirme sonrası yapılacak kamulaştırmaların nasıl olacağının netleştirileceği kaydediliyor. 
     
     İŞLETME HAKKI 30-49 YILLIĞINA VERİLECEK 
     Modelde, dağıtım şebekesinin mülkiyeti kamuda kalırken, 30-49 yıllığına işletme hakkı verilmesi ve şirketin genel müdürlük binası ve araçları gibi mallarının mülkiyetinde olması öngörülüyor. 
     ÖİB'nin istediği yasa değişikliğinin aynen gerçekleşmesi durumunda, çok kısa süre içinde hazır olan bölgelerde ihaleye çıkılabileceği de ifade ediliyor. 
     
     20 ŞİRKETTEN 7'Sİ HAZIR 
     Bu arada 5'i eski, 15'i yeni olmak üzere toplam 20 dağıtım bölgesi halinde gerçekleştirilecek dağıtım özelleştirmeleri için, 7 şirkette hazırlıklar son aşamaya geldi. 
     Bu şirketlerin Trakya, Sakarya, Ankara, Meram, İstanbul Anadolu Yakası AYEDAŞ , İstanbul Avrupa Yakası Boğaziçi EDAŞ ve Uludağ EDAŞ olduğu belirtiliyor. 
     Söz konusu şirketlerde ihale ve tanıtım dokümanı ile hisse satış sözleşmesi, envanter çalışmaları ve ihale şartnamelerinin hazır olduğu belirtiliyor. 
     Mevzuatta yapılacak değişikliğin ardından, kısa sürede bölgeler içinden seçilecek yerlerde ihaleye çıkılabileceği ifade edilirken, aynı anda 2'den fazla bölgenin ihaleye çıkarılmasının güç olduğu, en problemsiz olan yerlerden ihaleye başlanabileceği kaydediliyor. 
     
     VARLIK SATIŞI MÜMKÜN GÖRÜLMÜYOR 
     Öte yandan ÖİB'nin 'varlık satışı' konusunda Danıştay'dan görüş istediği, bunun olamayacağı yönünde Danıştay'ın görüş ifade ettiği belirtilirken, bunun Dünya Bankası yetkililerine de anlatıldığı kaydedildi. 
     
</TEXT>
</DOC>
