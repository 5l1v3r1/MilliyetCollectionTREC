<DOC>
<DOCNO> 322991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur36.html </URL>
<DATE> 2005/03/11/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Okul için her gün 30 kilometre yürüyorlar 
</HEADLINE>
<TEXT>

     Muş'un Varto İlçesi'nde bulunan lisede okuyan ve Çaylar Köyü'nde yaşayan 20 öğrenci, aileleri servis parasını ödeyemediği için, her gün ilçe ile köy arasında toplam 30 kilometre yürüyor. 
     AA muhabirinin edindiği bilgiye göre, Varto İlçesi'ne bağlı Çaylar Köyü'nde yaşayan 20 öğrencinin velisi, okudukları Varto Lisesi'ne gitmek için 49 J 4011 plakalı minibüs sahibi Ali Akdağ ile aylık 400 YTL karşılığında anlaştı. 
     Ancak daha sonra öğrenci velileri, maddi imkansızlık nedeniyle öğrencilerini taşıyan minibüse 7 ay süreyle ödemeleri gereken 400 YTL'yi ödemediler. Bunun üzerine, araç sahibi Akdağ, öğrencileri taşımaya son verdi. 
     Ardından Varto Lisesi'nde öğrenim gören 20 öğrenci, her gün köylerine 15 kilometre uzaklıkta bulunan okullarına yürüyerek gidip gelmeye başladılar. 
     
     ''ŞARTLAR NE OLURSA OLSUN OKULA GİDECEĞİZ'' 
     Bu arada, öğrenciler, şartlar ne olursa olsun okula gitmekte kararlı olduklarını belirterek, ailelerinin maddi sıkıntıları nedeniyle servis ücretini ödeyemediğini ve bu nedenle okula yürüyerek gidip gelmek zorunda kaldıklarını söylediler. 
     Varto Lisesi 1. sınıfta okuyan Önder Yıldız, zaman zaman derslere yetişmekte sıkıntı yaşadıklarını belirterek, ''Şartlar ne olursa olsun okulumuza devam edeceğiz. Yetkililerin yardımı bekliyoruz'' diye konuştu. 
     Öğrenci velilerinden Yener Memiş, köylerinde geçim sıkıntısı çekildiğini belirterek, eğitim-öğretim yılının başında anlaştıkları minibüse taahhüt ettikleri parayı ödeyemediklerini ve yetkililerden destek beklediklerini ifade ettiler. 
     İl Milli Eğitim Müdürü Yaşar Sarıyar da ilde taşımalı eğitim uygulaması yapılmadığını belirterek, ''Köydeki öğrenciler arasında, gerçekten maddi durumu kötü olanlar tespit edildi. Bu öğrencilerin yol masrafları, Kaymakamlık Sosyal Yardımlaşma ve Dayanışma Vakfı'nca karşılanacak'' dedi. 
     
</TEXT>
</DOC>
