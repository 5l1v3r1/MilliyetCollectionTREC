<DOC>
<DOCNO> 347666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/guncel/gun00.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sonucunu değil sınavı düşünün 
</HEADLINE>
<TEXT>


İki öğrenciyi ele alalım. Ahmet ile Ali. Ahmet'in bilgi düzeyi yüksek. Kaygısı ise fazla. Bu, sınavda düşük performans getirir. Bilgi düzeyi daha az olan Ali ise stresini 'yapıcı' kullanarak başarılı olur 

sınav stresini nasıl yenersiniz 
Sibel KAJRAMAN - 1 

Türk Psikologlar Derneği, kaygının önemli bir durum yaşarken ortaya çıkmasının beklenilen bir duygu olduğunu ve motivasyonu artırdığını belirtiyor. Kaygı, isteğin ve ilginin artmasına, daha iyi hazırlanmaya ve sınav anında da dikkati daha fazla yoğunlaştırarak bilgi birikimini en iyi şekilde kullanmaya neden oluyor. 
Önem verdiğimiz pek çok durumda kaygılanıyor ve dikkatimizi, tüm ilgimizi o duruma odaklıyoruz. Bu durum bir sınavsa başarı da o düzeyde iyi oluyor. 
Dengeli kaygı yaratmak için, bunun normal bir durum olduğunu hiç unutmamak, bedensel belirtilerinin de normal olduğunu, motivasyonu artırmak ve dikkati etkili kullanmak için gerekli olduğunu kendimize sık sık söylemekte fayda bulunuyor. 

Yapıcı kaygı yaşanmalı 
Kaygı ile, kimseden öneri almadan, görmezden gelerek kurtulmaya çalışanlar olduğu gibi, yaşadığı çaresizlik nedeniyle, her türlü çözüm önerisine gözü kapalı inananlar da bulunuyor. Ancak kaygının nasıl bir duygu olduğu, nasıl göründüğü, belirtileri, işlevi ve ne yapılması gerektiği hakkında bilgi sahibi olmanın yararlarını göz ardı etmeyenler kaygının engelleyici özellikleri ile daha kolay baş ediyor, kaygıyı gerektiği kadar yaşamayı ve bundan yararlanmayı öğreniyor. 
Başarılı olabilmek için yeterince yapıcı kaygı yaşanması gerekli. Yeterince kaygı taşımayan kişiler, tıpkı yüksek düzeyde kaygı durumunda olduğu gibi eylemsiz kalarak zaman içinde hedeflerinden uzaklaşır ve başarı şansını kaybeder. Belli bir düzeyde görülen yapıcı kaygı, kişinin isteklerini elde edebilmesi için gerekli olan enerjiyi ve hareketi sağlar. Böylece metabolizma hızlanır ve özellikle, fazladan enerji gerektiren yeni bir duruma uyum gösterebilmenin yolu açılır. Bu nedenle kaygı tümüyle ortadan kaldırılmamalı, belli bir düzeyde tutulmalı. Kaygı çok düştüğünde ya da yükseldiğinde, normal ruhsal ve bedensel işleyişin düzeni bozulur. Yüksek kaygı genellikle "yıkıcı" kaygı olarak yaşanır ve bireyi olumsuz etkiler. 

Ahmet niye geride kaldı 
Ahmet başarı düzeyi yüksek, yüzde 90'lık bilgi birikimi olan bir aday. Fakat sınavda ve sınav öncesinde, sınavın sürecinden çok sınavın sonucuna odaklanıyor. 
"Başaramazsam, rezil olurum", "Derece yapmalıyım. Yapamazsam değersiz ve başarısız biriyim" , "Eğer kazanamazsam anne babam beni gebertir" gibi gerçek dışı düşünceleri sürekli aklından geçiriyor. Dolayısıyla kaygının fizyolojik belirtileri artıyor. Örneğin, herhangi bir organik patolojiyle değerlendirilemeyen baş ağrısı ya da mide rahatsızlığı olabiliyor. Eğer bu öğrenci sınav kaygısıyla baş etme eğitimini alırsa, baş etme becerisi gelişir ve sınavdaki yıkıcı etkisini ortadan kaldırabilir. 
Almazsa, sınav yaklaştıkça bedensel belirtilerde artış, uyku bozukluğu gibi şik yetler çoğalabilir. Sınav anında kaygının yıkıcı etkisi maksimum noktaya ulaşır ve yüksek potansiyeli olan Ahmet düşük bir performans gösterebildiği için 180 dakikalık sınavı kab s gibi geçirir. 
Gerçek dışı düşünceleri kendini gerçekleştiren bir kehanete dönüşür ve bu kısır döngüden çıkamaz. Potansiyelinin yüzde 40'ını kullanamaz ve başarısı da yüzde 50 oranındadır. Dolayısıyla beklenilen başarıyı gösteremez. 
Ali ise sınava hazırlanırken ve sınav anında hissettiği gerginlik, heyecan ve kaygısının, önem verdiği durumlarda yaşanması gereken bir duygu olduğunun farkında. Kendisine "Sınavın sonucunda neler olacağına dikkatimi vermem yerine, sınava ve sorulara dikkatimi verirsem başarımı artırırım", "Başarılı olup olmamak benim elimde", "Dikkatimi sorulara verirsem, bilgimi de en iyi şekilde kullanırım", "Zamanımı ve dikkatimi ekonomik kullanmalıyım. Dikkatimi başka bir şeyin çelmesine izin vermemeliyim", "Her soruyu doğru olarak yapamayabilirim. Yapamadığım soruya daha fazla zaman ayırmaktansa diğer sorulara dikkatimi vermeliyim" diyen Ali, yüzde 70'lik potansiyelini en iyi şekilde sınavda kullanır ve kendinden daha iyi bilgi düzeyi olanların önüne geçerek, başarılı olur. 

Hafif kaygı motive eder 
Pek çok öğrenci sınav öncesi kendini kaygılı hisseder. Hafif bir kaygı sizi motive eder. Başarıyı artırır. Sınav kaygısı verimli ders çalışmayı da etkiler. 
Sınav kaygısıyla birlikte ders çalışırken başarısızlık ve sınav sonuçları hakkında saplantılı düşünceler, ders materyalini dikkatli okuma ve anlamada yetersizlikler, çalışma zamanını dağınık ve kötü kullanma, verimsiz çalışma alışkanlıkları, ödevlerden, sunum ya da sınavlardan kaçınmaya çalışma, düşünceyi organize edememe ya da odaklanamamaya neden olur. 
Sınava girecek olan kişi bilgi düzeyi yeterli olsa bile, sınav kaygısı yaşadığında sınav sorularını anlayamaz. Dikkatini verimli kullanamadığı gibi önemli kavram, anahtar kelime, eşanlamlı sözcüklerini hatırlamada güçlük çeker. Çok iyi bilinen soruların bile yanıtları unutulabilir. Yapamadığı soruya fazla zaman ayırarak zamanını kötü kullanır. Sınavdan sonra tüm yanıtları doğru biçimde hatırlama da yıkıcı kaygısı olan kişilerde görülür. 

Ergenlikte çifte yarış 

Gençlerin yaşamlarının bu özel çağında, kimlik arayışlarının getirdiği sorunlar, gelecek kaygısıyla birleşiyor. Tek ihtiyaçları, eleştirmeden dinleyecek yetişkinler 

Ergenlik 12-19 21 yaşları arası yaşanan uzun bir biyolojik değişim, psikososyal gelişim, olgunlaşma süreci. Genellikle, erken, orta ve geç ergenlik olmak üzere üç dönemde inceleniyor. Ülkemizde gençler ergenlik dönemini sınavlarla birlikte geçiriyor. 
Ergenlerin tüm bu gelişimsel zorluklara rağmen ellerine tutuşturulan bayrakla yarışa katılmaları ve bu yarış içinde kalmaya ilişkin gösterdikleri çabanın mutlaka görülmesi ve onurlandırılması gerekiyor. 
Erken yaşlardan itibaren çocukların sınav hazırlıkları içine sokulmaları belki de hiç hazır olmadıkları bir yarışın bayrağını taşımak zorunda kalmaları, üzerlerindeki baskıyı artıran etkenler arasında. Okullarda da bu baskıyı azaltabilecek sosyal ve sportif etkinliklerin yerini yine yüksek ortalama ya da okul düzeyini koruma telaşı aldığında çocuklar ve gençler okul, dersler, aile, başarı ve başarısızlık kıskacı içinde kalıyor. 

Karar verme zorunluluğu 
Gençler için akademik başarı ve eğitime ilişkin bu baskı ilköğretim 7 ve 8. sınıflarında Anadolu ve Fen lisesini kazanamama, lise 1, 2 ve 3'üncü yıllarında da iyi bir üniversiteyi kazanamama korkusu ve kaygısı şeklinde hissediliyor. Bir yandan geleceklerine ilişkin önemli bir karar verme zorunluluğu, diğer yandan kendi değişimleriyle istek ve beklentilerine belki de hiç uymayan koşullanmalar arasında kalan gençler, kendilerini zorda hissediyor. 
Yaşamlarının bu özel çağında, kimlik arayışlarının getirdiği sorunlar, arkadaş, aile ilişkilerindeki sarsıntılar ile gelecek kaygısı ve korkusu birleşiyor. 
Bu durumda yardım alabilecekleri, duygu ve düşüncelerini paylaşabilecekleri kendilerini eleştirmeden, yansız dinleyebilecekleri yetişkinlere ihtiyaç duyuyorlar. 

Sınav beslenmesi 

Sınav dönemlerinde aşırı strese bağlı olarak bazı kişiler kendini aşırı yeme alışkanlığı içinde bulur, bazı kişiler ise strese bağlı olarak sinir sisteminin zayıflaması ile hızlı kilo kaybı ile karşılaşabilir. 
Sınavda dikkatin artması ve konsantrasyon toparlanabilmesi beslenmeyle direk alakalı. Özellikle bir hafta öncesinde konsantrasyon artmasına yönelik beslenme programı uygulamak faydalı. 
Beslenme ve Diyet Uzmanı Banu Kazanç, gerginliği önleyici B kompleks vitamini zengini, dikkati ve düşünce gücünü artıran demir zengini ve bağışıklık sistemimizi artırıcı C vitamini zengini bir beslenmenin başarıyı artıracağını belirtiyor. 
Kazanç'ın örnek olarak hazırladığı beslenme programı şöyle 
1 bardak portakal suyu 
Her gün 1 bardak taze sıkılmış portakal suyu için. İçine havuç suyu karıştırmakta fayda var.Zihinsel performans artıran balık zengini bir beslenme uygulamalısınız. Haftanın 4 günü balık yemelisiniz.Konsantrasyonu artıran, dikkat ve düşünce gücünü artırıcı zengin demir içeren bir beslenme uygulamalısınız. Karaciğer, et, pekmez gibi.Mutluluk hormonu salgılayan, rahatlamayı sağlayan yiyecekler tüketin. Süt, ananas, yoğurt gibi.Her gün 1000 mg C vitamini takviye almalısınız. Zihin açıklığı için günaşırı Haftada 3 kez 1 tablet balıkyağı almanızda fayda var. Yine her gün demir içeriği yüksek multivitamin kompleks vitamin tercih edilmeli. Kafeinli içeceklerden uzak durun. 

Altın anahtarlar 
Kontrolü elinize alın 
"Sınavda kesin yetiştiremeyeceğim" yerine, "Zamanı kullanmak benim elimde, dikkatimi neler yapacağıma, sorulara verirsem bu kontrolü sağlarım" demek.Sınav sizi değil, siz sınavı yöneteceksiniz. 

Sonuca kilitlenmeyin 
"Sınavı kazanamazsam iyi bir puan alamazsam mahvolurum" yerine, "Sınavın sonucunu düşünerek değiştiremem, elimden geleni yaparak değiştirebilirim. Sonuçları düşünmek bana sadece zaman kaybettirir" demek.Olası sonuçlara kilitlenmek, kendinize kuracağınız en tehlikeli tuzaklardan biridir. 

Dikkati ekonomik kullanın 
"Dikkatim hiç dağılmamalı" yerine, "Dikkatimi ekonomik kullanmalıyım" deyin.Kendinize hiçbir durumun tamamıyla kontrol altına alınamayacağını sıklıkla hatırlatın, aşırı kontrol çabaları da dikkat hırsızıdır. Kendinize yaklaşımlarınız insaflı olmalı. 

Kaygı enerjidir 
"Hiç heyecanlanmamalıyım" yerine, "Sınavlarda heyecanlanmak gayet doğal, heyecanım da bana gerekli" deyin. Unutmayın, kaygınız aynı zamanda enerji kaynağınız. 

Sorulara şans verin 
"Hiçbir soruda takılmamalıyım. Hemen yapmalıyım" yerine, "Takıldığım sorular olabilir, yapamadığımı görürsem diğer sorulara şans vermeliyim" deyin.Yapamadığınız sorular olacaktır. Ancak sınav tek bir sorudan oluşmuyor. O nedenle gereğinden fazla zaman harcayarak bir soruyla uğraşmamanız ve o soruyu geçerek dikkatinizi diğer soruya vermeniz önemli. 

Bilginizi kullanın 
"Bu sınav eksiklerimi ortaya koyacak" demek yerine, "Bilgimi kullanmak için iyi bir fırsat" deyin.Sınav öncesi eksiklerin bütünüyle giderilmesi beklentisi, yine gerçekçi olmayan katı bir yaklaşımdır. Eksikleriniz yerine bildiklerinize odaklanın. Böylelikle enerjinizi daha doğru yönde kullanabilirsiniz. 

YARIN 
Kaygı nasıl kontrol edilir Etkili çalışma nasıl olur Yaşam tarzına dikkatKötü düşüncelerden nasıl uzaklaşılır Dikkatiniz zarar görmesin.Örnek beslenme 3 ve 4. günler . 


</TEXT>
</DOC>
