<DOC>
<DOCNO> 347511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonsiy20.html </URL>
<DATE> 2005/05/31/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Baykal'dan Erdoğan'a "üslubu ağır" eleştiri 
</HEADLINE>
<TEXT>

     CHP ile AKP arasında yarın yürürlüğe girecek TCK’daki yasal olmayan eğitim kurumlarıyla ilgili tartışma sürerken, CHP Genel Başkanı Deniz Baykal Başbakan Recep Tayyip Erdoğan’ı kanunsuz eğitim kurumlarıyla ilgili tartışmayı bir din tartışmasına çevirmekle suçladı. Baykal, "Tayyip Erdoğan Türkiye’de dine sahip çıkma ihtiyacını bir yana bıraksın. Daha Tayyip Erdoğan anasının karnına düşmemişken Türkiye Müslümandı, yarın Tayyip Erdoğan gelip geçtiğinde de Türkiye Müslüman olmaya devam edecektir" dedi. 
     Deniz Baykal partisinin grup toplantısında, partisi ile AKP arasında tartışmaya neden olan yasal olmayan eğitim kurumlarıyla ilgili değerlendirmelerde bulundu. Hükümetin söz konusu düzenlemeyi TCK üzerindeki mutabakatı ortadan kaldırarak, kapkaç, vurkaç yaparak getirdiğini kaydeden Baykal, bu ikircikli tavrın "Hükümet kanunsuz eğitim kurumlarını teşvik mi etmek istiyor " sorusunu akla getirdiğini söyledi. Bu çelişkinin hükümetin açmazı olduğunu dile getiren Baykal, "İktidar ya Anayasa ile barışacaktır, Anayasayı içine sindirecektir ya da Anayasayı içine sindiremiyorsa gereğini yapacaktır" diye konuştu. 
     
     DİN TARTIŞMASINA ÇEKİYOR 
     Baykal, Erdoğan’ın bu konuyu bir din tartışmasına çekmek istediğini, kendisini "Mescidi Aksa’da namaz kılıyor sonra gelip din eğitimini engellemek istiyor" diye eleştirdiğini anlatırken, şöyle dedi 
     "Tayyip Erdoğan Türkiye’de dine sahip çıkma ihtiyacını bir yana bıraksın. Daha Tayyip Erdoğan anasının karnına düşmemişken Türkiye Müslümandı, yarın Tayyip Erdoğan gelip geçtiğinde de Türkiye Müslüman olmaya devam edecektir. Siz devletin denetiminden niye kaçmak istiyorsunuz bir onu söyleyin. Niçin kanunsuz kuruyorsunuz Kimin, kime, neyi öğrettiğini bilmediğiniz bir şeyin Türkiye’de başbakan tarafından himaye edilmesinden daha vahim bir durum olabilir mi Oralarda neyin öğretildiğini biliyor musun Mustafa Kemal’in nerelerde Deccal ilan edildiğini, bunun küçücük beyinlere nerelerde sokulduğunu biliyor musun Yoksa bunun böyle yapılmasında mı yarar görüyorsun. Hizbullah nasıl ortaya çıktı biliyor musun Kendi Müslüman kardeşlerini domuz bağıyla bağlayıp bodrum katlarına gömecek kadar o çocuklar nasıl o hale gelmiş biliyor musun Mescidi Aksa’da, Kubbet ül Sahra’da, o muhteşem manzarada, Hz. Muhammed’in namaz kıldığı yerde bulunuyor olmanın manevi huzuruyla namaz kılarız. Ama arkasından gelip Cumhuriyet’i de savunuruz, laik demokratik Türkiye Cumhuriyeti Devleti’ni de savunuruz." Başbakan Erdoğan’ın "CHP seviyesiz" şeklindeki eleştirilerini de anımsatan Baykal, Erdoğan’ın bu üslubunun kendi seviyesi konusunda önemli bir ölçü olduğunu kaydetti. 
     Başbakanın terminolojisini benimsememeye çalıştığını, ancak başbakanın hakettiği cevabı vermenin boynunun borcu olduğunu dile getiren Baykal, "Seviyeden bahsederken önce hükümetin seviyesine bakmak lazım. Maliye Bakanı’na 15 günde bir af yasası çıkarmak, halka söz verip de iki buçuk yıl dokunulmazlıkların arkasına saklanan bir hükümetin seviyesinden bahsedilemez. Zinayı suç sayıp Avrupa’da çark eden bir başbakanın seviyeden bahsetmeye hakkı yoktur. AB’de 17 Aralık’ta imzayı atıp Kızılay meydanında gündüz vakti 
     havai fişek atarak gülünç hale düşen bir başbakanın seviyeden bahsetmeye hakkı yoktur" şeklinde konuştu. 
     
</TEXT>
</DOC>
