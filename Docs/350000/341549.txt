<DOC>
<DOCNO> 341549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonsiy15.html </URL>
<DATE> 2005/05/11/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Erdoğan Bizdeki kadar israf maalesef hiçbir yerde yok 
</HEADLINE>
<TEXT>

     Başbakan Recep Tayyip Erdoğan, israfın Türk milletinin değerleri arasında olmadığını belirterek, "Maalesef gelin görün ki bizler israf ekonomisinin baş aktörleriyiz. Bizdeki kadar israf maalesef hiçbir yerde yok" dedi. 
     Hayırsever işadamı İzzet Baysal, ölümünün 5. yıldönümünde, "İzzet Baysal’a Şükran Günü"nde, Belediye Meydanı’nda düzenlenen törenle anıldı. 
     Törende konuşan İzzet Baysal Vakfı Başkanı Ahmet Baysal, İzzet Baysal’ın uygulamalarından ilham alarak yollarına devam ettiklerini söyledi. İzzet Baysal’ın Bolu’ya birçok eserler kazandırdığını dile getiren Baysal, "Üniversiteyi kuran İzzet Babamız, tıp fakültesini de yaptırmak istedi, ancak ömrü yetmedi. Biz ölümünden sonra onun çok istediği tıp fakültesinin temelini de attık" dedi. 
     Bolu Valisi Ali Serindağ da İzzet Baysal gibi insanların çok nadir yetiştiğini belirtti. İzzet Baysal’ın yaptırdığı eserlerin değerinin 170 trilyon liraya ulaştığını vurgulayan Serindağ, Boluluların İzzet 
     Baysal’ın eserlerine sahip çıkacaklarını kaydetti. 
     
     "VAKIF İNSAN" 
     Başbakan Recep Tayyip Erdoğan, Milli Eğitim Bakanı Hüseyin Çelik’in de katıldığı törende yaptığı konuşmada, Boluluların "İzzet Baba" dediği İzzet Baysal’a, kendisinin "Vakıf İnsan" dediğini söyledi. 
     Bolu’da 118 yatırım gerçekleştiren İzzet Baysal’ın, geleceğe dönük olarak yaptırdığı eserlerin asırlarca unutulmayacağını kaydeden Erdoğan, "İzzet Baysal adı asırlarca Bolu’dan, ülkemizden silinmeyecektir" dedi. 
     
     "BİZ, BİR VAKIF MEDENİYETİYİZ" 
     "Allah her ile rahmetli Baysallar nasip etsin" dileğinde bulunan Erdoğan, bu tür hayırsever insanların birçok ilde yatırım gerçekleştirdiklerini, eserler bıraktıklarını anlattı. Hayırsever insanların "Eğitime Yüzde Yüz Destek" kampanyasına katıldıklarını ifade eden Erdoğan, şöyle konuştu 
     "Hayırsever insanlarımızın sadece eğitim sektöründe devlet-millet kaynaşmasına katkıları 1.5 katrilyonu bulmuştur. Bu da aslında ülkemiz insanının değerlerinden gelen bir mesajdır. Biz rahmetli Baysal’da bunu görüyoruz. Baysal’ın varisleri de vakıflarla yardımlarına devam etmektedirler. 
     Bizim tarihimiz zaten vakıflar tarihidir. Şöyle Osmanlı’ya doğru yürüdüğümüzde vakıfları görüyoruz. Biz bir vakıf medeniyetiyiz aslında. O medeniyetin mensuplarıyız. Oralardan geliyoruz. Ama, gel gör ki, bir kırılma noktası yaşadık. Fakat şimdi yeniden ayağa kalkıyor, yeniden bu medeniyeti canlandırıyoruz." Başbakan Erdoğan, bugün ABD’de de birçok vakıf üniversiteleri ve liseleri bulunduğuna dikkati çekerek, en başarılı üniversite ve liselerin de bu vakıflardan çıktığını kaydetti. Avrupa’da da birçok vakıf okulları bulunduğunu dile getiren Erdoğan, "Buralarda ciddi bir başarının olduğunu görürsünüz. Devletin de buralardan yavaş yavaş çekilmeye başladığını görürsünüz. Türkiye de bu yola girmiştir ve bunu başaracağız, başarmaya mecburuz. Cehalet bu ülkede ayaklar altına alınacaktır. Bunun başka yolu yoktur" diye konuştu. 
     
     "İSRAF EKONOMİSİ" 
     İzzet Baysal’ı tanıtan kitapçıkta Baysal’ın, "Planlı, programlı çalıştım" dediğini ifade eden Erdoğan, planlı ve programlı çalışmanın önemine işaret etti. Kitapçıkta Baysal’ın israfa ne kadar karşı olduğunun da belirtildiğini vurgulayan Erdoğan, şöyle devam etti 
     "İsraf bizim değerlerimizde yoktur. Ama maalesef gelin görün ki bizler israf ekonomisinin baş aktörleriyiz. Bizdeki kadar israf maalesef hiçbir yerde yok. Korkunç israfımız var. 
     Sadece ekmek gibi kutsal bir ürünü, nasıl israf ettiğimizi en az benim kadar sizler de biliyorsunuz. Çöplüklere atılan ekmekleri düşünün. Sebzesini, meyvesini düşünün. Bu konuda hiç hassasiyetimiz, titizliğimiz yok. 
     İzzet Baysal, ’İsrafı baş düşmanım ilan ettim’ diyor. Hepimiz israfı baş düşmanımız ilan etmeliyiz. Bizim analarımızın, anacığımın pantolonlarımızın bile sökülen yerlerini, açılan yerlerini dikerek giydiğimiz günleri hatırlıyorum. Şimdi böyle bir şey var mı, hak getire. Efendim, şimdi süratle moda... Bu tüketim ekonomisidir. Hemen süratle değiştireceksiniz. Öbür tarafta garip gureba, fakir fukara var. Giymek için bir şey bulamıyor, fazlaysa ona da veriver, yok. 
     Toplumsal kalkınma budur. Bunu başarmamız lazım. Bunu hep beraber başaracağız. İşte bunlarla bu eserler meydana geliyor. İsrafı baş düşman ilan ederseniz, sizler de bu eserleri ortaya koyarsınız." 
     
     "BAŞARININ SIRRI, PARAYI VE BİLGİYİ YÖNETMEK" 
     Başbakan Erdoğan, Türk toplumunun İzzet Baysal’ın da dediği gibi "hak yemeyen ve yedirtmeyen bir toplum olduğunu" söyledi. 
     Başarının iki sırrı olduğuna işaret eden Erdoğan, bunların parayı ve bilgiyi iyi yönetmek olduğunu kaydetti. Erdoğan, paranın ve bilginin iyi yönetilmesi durumunda, Türkiye’nin 10-15 yıl sonra çok iyi bir konuma geleceğini belirtti. 
     Konuşmasında ekonomideki gelişmelere de değinen Erdoğan, Türkiye’nin OECD ülkeleri arasında büyüme hızında yüzde 9.9 ile birinci sırada olduğunu söyledi. 
     Başbakan Erdoğan, "Bilgiyi, parayı iyi yönetirsek, Türkiye’yi kimse tutamaz" dedi. 
     Erdoğan, konuşmasının ardından, törenin yapıldığı meydandan İzzet Baysal Caddesi boyunca vatandaşlarla birlikte yürüyerek, Bolu Belediyesi Ressam Mehmet Yücetürk Sanat Merkezi’ne geldi. Erdoğan, burada İzzet Baysal ve Bolu konulu sergiyi açtı. 
     Törene, çok sayıda vatandaş da katıldı. 
     
</TEXT>
</DOC>
