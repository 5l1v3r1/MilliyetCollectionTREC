<DOC>
<DOCNO> 309368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/guncel/agun.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erganili Sindirella 
</HEADLINE>
<TEXT>


Küçük Ayşe, bebek yaşta Ergani'de bir kadının yanına verildi. O günden beri evden çıkmayan Ayşe, önceki gün kaçtı, donmak üzereyken bulundu 


Ergani'de, adının Ayşe olduğunu söyleyen 13 - 14 yaşlarındaki kız çocuğu, bir kadın tarafından yıllarca kapatıldığı evden kaçmayı başardı. Polis, donmak üzereyken bulduğu kızın tutulduğu evi arıyor. Vatandaşların ihbarı üzerine Baturay Sitesi yakınlarında bulunan Ayşe, emniyete götürüldü. Çok küçük yaştan beri 'abla' diye seslendiği bir kadının yanında yaşadığını ve bugüne kadar hiç dışarı çıkmadığını kaydeden Ayşe, ifadesinde yaşadığı 'cehennem hayatını' şöyle anlattı 

'Abla geceleri çıkardı' 
"Abla, evde kapalı giyinir, geceleri açık giyinip makyaj yaparak çıkardı. Annemin öldüğünü, babam evlendikten sonra yanına verildiğimi söylemişti. Ailemi sorduğumda beni dövüyordu. Kaçtığım evin yerini bilmiyorum. Sadece elektrik, su faturalarını getiren kişilerle birkaç kez gelen Selma ve Emine adlı iki kızı tanıyorum. Kimliğim olmadığı gibi, hiç okula ve hastaneye gitmedim. Hastalandığımda ağrı kesici getiriyordu. " 
Ayşe, kurtuluş öyküsünü ise şöyle özetledi "Kaçtığım gece beni yine dövmüştü. Dışarıda biraz yürüdükten sonra bir yerde yatmıştım. Polisler beni bulduktan sonra elbise alıp yemek yedirdi. Hayatımda ilk kez dışarı çıktım ve farklı insanlar gördüm. Kadını bulmak, ailemin kim olduğunu öğrenmek ve ailemi bulmak istiyorum." 


</TEXT>
</DOC>
