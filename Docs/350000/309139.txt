<DOC>
<DOCNO> 309139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun26.html </URL>
<DATE> 2005/01/25/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Suriye, Rus füzelerini almakta kararlı... Şimdi ne olacak 
</HEADLINE>
<TEXT>

     Suriye Devlet Başkanı Beşşar Esad, Ortadoğu barış görüşmelerinin önkoşulsuz olarak yeniden başlatılması gerektiğini söyledi. 
     Esad, 4 günlük resmi ziyaret için dün akşam geldiği Moskova'da, Moskova Devlet Diplomatik Akademisi öğrencilerine hitap etti ve soruları yanıtladı. 
     Beşşar Esad, bir öğrencinin sorusu üzerine, ''Suriye barış sürecinin herhangi bir talep veya önkoşul olmadan yeniden başlatılması konusunda ısrarlıdır'' dedi. 
     Suriye'nin herhangi bir talebi veya önkoşulunun olmadığını, ancak İsrail'in önkoşulu olduğunu belirten Esad, ''Görüşmeler, barış karşılığı toprak esasına dayanmalıdır. Barış sürecinin destekçisi ABD'nin görüşmelere tekrar katılmasını ve Rusya'nın bunda kilit rol oynamasını istiyoruz. Avrupa'nın da üzerine düşen sorumluluğu var'' dedi. 
     Esad, barış görüşmelerinin nihai sonuçlarının da BM kararları formunda teyit edilmesi gerektiğinin altını çizdi. 
     
     ''HAVA SAVUNMA SİSTEMLERİNİ GÖRÜŞECEĞİZ'' 

     Bir öğrencinin sorusu üzerine, Moskova'da Rusya ile özellikle hava savunma sistemleri olmak üzere silah ticaretinin geliştirilmesi konusunu ele alacağını söyleyen Esad, ''İlişkilerimizin donduğu 1990'lı yıllarda bile Rusya ile Suriye arasındaki askeri-teknik işbirliği devam etti'' diye konuştu. 
     Kendilerinin Rusya'dan füze alımıyla ilgili İsrail'in tutumunun ''mantıksızca'' olduğunu ifade eden Esad, şunları kaydetti 
     ''İsrail bunları almamıza karşıysa, bu da onların hava sahamızı işgal etmek istedikleri anlamına geliyor. İsrail'in tutumu mantıksızca. Bu bizim için değil, İsrail için bir skandaldır. Rusya ve Suriye arasındaki askeri-teknik işbirliği, ilişkilerin donduğu 1990'lı yıllarda bile kesilmedi.'' Esad'ın Moskova ziyareti öncesinde Suriye Parlamento Başkanı Mahmud El Abraş, Rus Vremya Novosti gazetesine yaptığı açıklamada, Esad'ın ziyareti sırasında askeri araçlar konusunu ele almayacağını söylemişti. 
     Suriye'nin Rusya'dan füze sistemleri satın alacağı haberleri bu ay başında basında yer alırken, İsrail bu konuda büyük kaygı duyduğunu açıklamıştı. Rusya Savunma Bakanı Sergey İvanov ve Dışişleri Bakanı Sergey Lavrov, Rusya'nın Suriye'ye füze satacağı haberlerini yalanlamıştı. 
     Rusya Devlet başkanı Vladimir Putin'in de İsrail Başbakanı Ariel Şaron ile telefon görüşmesinde bu konuda İsrail tarafına güvence verdiği açıklanmıştı. 
     
     RUSYA'DAN ABD'YE SERT ELEŞTİRİ 

     Rusya Dışişleri Bakanı Sergey Lavrov, ABD'nin Suriye'ye yönelik, Irak ve başka ülkelerdeki ''aşırıları'' desteklediği yolundaki suçlamalarının ''temelsiz ve kabul edilemez'' olduğunu söyledi. 
     Lavrov, Suriye Haber Ajansı'na yaptığı açıklamada, ''Suriye'nin destek verdiği konusunda herhangi bir kaygı varsa, bu durumu kanıtlayan tek bir delil varsa, bu da müzakereler yoluyla çözülmeli'' dedi. 
     ''Tehditkar bir dil kullanmak sadece durumu daha kötü hale getirir'' diyen Lavrov, ''Suriye'nin çevresinde ortaya çıkan durum konusunda Batı dünyası alarma geçmiş durumda. Dünyanın bu sorunlu bölgesinde yeni gerginliklerin yaratılmasını engellemek oldukça önemlidir'' dedi. 
     
</TEXT>
</DOC>
