<DOC>
<DOCNO> 339340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sontur43.html </URL>
<DATE> 2005/05/03/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Kızlar Manastırı turizme açıldı... 
</HEADLINE>
<TEXT>

     Trabzon Belediye Başkanı Volkan Canalioğlu, Kızlar Manastırı’nın ayrı bir turizm merkezi olarak Trabzon’a gelen turist sayısını artıracağına inandığını söyledi. 
     Canalioğlu, Boztepe Mahallesi’nde bulunan Kızlar Manastırı’nın turizme açılması nedeniyle düzenlenen törende yaptığı konuşmada, manastırın belediye tarafından bir ay süren çalışmalar sonucu temizlenip onarıldığını belirtti. 
     Manastırın, Trabzon’un önemli turizm merkezlerinden biri olacağına inandığını ifade eden Canalioğlu, "Trabzon’a yeni bir turizm merkezi kazandırmanın mutluluğu içindeyim. Burası yıllardan beri içine girilemez ve atıl durumda bulunuyordu. Burada yaptığımız şey restorasyon değildir. Burayı tamamen kendi imkanlarımızla ve personelimizin fedakarlığıyla düzenleyerek hizmete açtık" dedi. 
     Canalioğlu, Trabzon’a gelecek turistlerin kentte kalma sürelerinin, kentteki tarihi ve turistik mekanların sayısının fazla olmasına bağlı olduğunu vurgulayarak, şöyle konuştu 
     "Bir şehirde ne kadar fazla tarihi ve turistik yer olursa turistler orada daha fazla kalırlar. Bu nedenle Kızlar Manastırı’nın ayrı bir turizm merkezi olarak şehrimize gelen turist sayısını artıracağına inanıyorum. Turistler artık Sümela Manastırı, Ayasofya Kilisesi ve Atatürk Köşkü’nün dışında Kızlar Manastırı’nı da gezecek, böylece Trabzon’da daha fazla kalacaklardır." Konuşmaların ardından törene katılanlar manastırı gezdiler. 
     Kızlar Manastırı’nın açılış törenine, "6. Uluslararası Karadeniz’e Kıyısı Olan Ülkeler Tiyatro Festivali"ne katılmak için Trabzon’da bulunan tiyatro sanatçıları da katıldı. 
     
     KIZLAR MANASTIRI 
     Kızlar Manastırı, 14. yüzyılda 3. Aleksios tarafından yaptırıldı. 
     18. ve 19. yüzyıllarda ilaveler yapılarak ve onarılarak son şeklini 
     aldı. Manastırda, içinde kutsal su bulunan kaya kilisesi ve onun girişindeki şapel, birkaç hücre ve kitabeler ile 3. Aleksios’un karısı Theodora ve annesi İrene’nin portreleri yer alıyor. Tarihi yapıda, 19. yüzyılda manastırın baş papazı Konstantions adına yaptırılan kilise ve ona ait mezar ile yine bu yüzyılda yapılan öğrenci ve misafir odaları bulunuyor. 1923’e kadar kullanılan manastır, daha sonra terk edilmişti. 
     
</TEXT>
</DOC>
