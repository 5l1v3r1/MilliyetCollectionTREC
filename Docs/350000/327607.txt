<DOC>
<DOCNO> 327607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sontur12.html </URL>
<DATE> 2005/03/27/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Türk kamyon şoförünün evinde endişe... 
</HEADLINE>
<TEXT>

     Irak'taki bir Amerikan firmasına yük taşıyan Gaziantepli kamyon şoförü Bekir Erdoğan'dan, 4 günden bu yana haber alınamadığı bildirildi. 
     Gaziantep'in Oğuzeli İlçesi'ne bağlı Büyük Karacaören Köyü'ndeki evinden bir ay önce ayrılan Bekir Erdoğan'ın babası Mehmet Erdoğan, ''Oğlumla birlikte olan kamyon şoförlerinden, onun ABD askerleri tarafından, Irak'ın kuzeyindeki Beyji kentinde kamyonundan indirilerek dövüldüğünü öğrendim'' dedi. 
     Mehmet Erdoğan, oğlu hakkında bilgi almak için Dışişleri Bakanlığı yetkilileriyle görüşmeler yaptığını, ancak oğlunun ölü ya da sağ olduğuna ilişkin bir bilgi alamadığını söyledi. 
     Oğlu Bekir Erdoğan'ın evli ve 4 çocuk babası olduğunu ve borçlarını ödemek için Irak'a gitmek zorunda kaldığını belirten Mehmet Erdoğan, şunları anlattı 
     ''Oğlum ile aynı konvoydaki şoför arkadaşı Sarı Sefa ile telefon aracılığıyla görüştük. Ondan aldığım bilgiye göre, ABD askerleri, kamyondan indirdikleri oğlumu öldüresiye dövmüşler. Ancak oğlumun bu saldırıda öldüğüne ya da yaralandığına ilişkin bilgi alamadım. Endişeliyim, oğlumun akıbetine ilişkin doğru bilgiye ulaşmaya çalışıyorum. Bunun için diğer oğlum Mehmet Ali Erdoğan'ı Irak'a gönderdim.'' Eşi Hatice Erdoğan da Bekir Erdoğan'ın bulunması için yetkililerin kendilerine yardımcı olmasını istedi. 
     
</TEXT>
</DOC>
