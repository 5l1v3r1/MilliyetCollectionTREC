<DOC>
<DOCNO> 335084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun18.html </URL>
<DATE> 2005/04/20/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
AB'de "Ortaklık Konseyi" Krizi 
</HEADLINE>
<TEXT>

     Gelecek hafta yapılması öngörülen Türkiye-AB Ortaklık Konseyi toplantısı tehlikeye girdi. AB tarafının toplantı ile ilgili "ortak pozisyonunun" belirlenmesinde kriz çıktı. AB'nin ortak pozisyonu olarak hazırlanan taslak metnine İngiltere ve İtalya'nın itiraz ettiği belirtildi. 
     Lüksemburg'da 26 Nisan'da yapılması planlanan bakanlar düzeyindeki Ortaklık Konseyi toplantısında AB tarafının ortak pozisyonuna ilişkin taslak metni konusunda AB'de sorun çıktı. 
     Taslakta Türkiye'nin Ankara Antlaşması'na ilişkin Uyum Protokolü'nü sadece imzalaması değil, uygulaması gerektiği de ifade ediliyor. 
     Taslakta ayrıca Türkiye'nin "tüm AB üyesi devletler" ile ilişkilerini normaleştirmesi isteniyor. Türkiye, ayrıca 25 üye ülkeyle ikili ilişkileri kurmaya da çağrılıyor. 
     
     COREPER ÇÖZMEYE ÇALIŞACAK 
     Taslağın bu unsurlarıyla mutabık olmayan İngiltere ve İtalya, taslağı bloke ettiler. AB ülkelerinin Brüksel'deki daimi temsilcilerinden oluşan COREPER oluşumu, yarınki toplantısında taslak konusunda uzlaşma sağlamaya çalışacak. Uzlaşmaya varılmaması halinde sorun, Ortaklık Konseyi'nden bir gün önce 25 Nisan'ta Lüksemburg'da toplanacak olan AB dışişleri bakanlarına aktarılacak. 
     
     RUM GEMİ VE UÇAKLARINA YASAĞIN DA KALKMASI İSTENİYOR 
     Rum basınına göre, taslakta ayrıca Türkiye, ticaret ve ulaştırmaya uyguladığı sınırlamaları kaldırmaya da çağrılıyor. Bunun, Rum bandıralı gemi ve uçaklarına izin verilmesi anlamına geldiğine dikkat çekiliyor. Bunun yanı sıra, Türkiye'nin Rum Kesiminin uluslararası kuruluşlara girişini önlemekten vazgeçmesi de isteniyor. 
     "Ortak pozisyon" konusunda uzlaşmanın sağlanmaması halinde Ortaklık Konseyi toplantısının iptal edilebileceği belirtiliyor. Buna karşın, toplantının iptal edilmesinin üyelik müzakerelerinin 3 Ekim'de başlaması kararını etkilemeyeceği ifade edililiyor. 

ANKA 
     
</TEXT>
</DOC>
