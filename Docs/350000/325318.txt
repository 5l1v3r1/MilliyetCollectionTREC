<DOC>
<DOCNO> 325318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonspo14.html </URL>
<DATE> 2005/03/20/ </DATE>
<TIME> 19.26 </TIME>
<AUTHOR>  </AUTHOR>
<HEADLINE>
Galatasaray, B.B. Ankaraspor maçı öncesi notlar... 
</HEADLINE>
<TEXT>

     Galatasaraylı taraftarlar, geçen hafta Atatürk Olimpiyat Stadı'nda yapılan İstanbulspor maçında protesto edilen Hasan Şaş ve Arif'e sahip çıktı. 
     Kapalı tribünde bulunan taraftarlar, Büyükşehir Belediyesi Ankaraspor maçı öncesinde ''Hasan-Arif elele tribüne'' diye tempo tuttular. Taraftarlar, Arif'in ilk 11'de oynayan futbolcular içinde olmadığını anladıktan sonra bu kez yalnızca Hasan Şaş'ı tribünlere çağırdılar. Hasan, bu talebe önce yanıt vermezken, daha sonra önce eski açık taraftarlarına, daha sonra da kapalı tribün taraftarlarının önüne dek gidip ''yumruk şov'' yaptı. 
     Taraftarlar, bu sırada ''Bu taraftar sizinle gurur duyuyor'' diye bağırıp, ''Sadece Biz Yaşadık Sizlere Minnettarız'' yazılı pankart açtılar. 
     Maçın başlamasından hemen önce de Arif ile Hasan Şaş, taraftarların isteği üzerine elele vererek tribünleri selamladılar. 
     
     
     AK İÇİN SAYGI DURUŞU 

     Sarı-kırmızılı taraftarlar ayrıca, geçen hafta içinde Büyükşehir Belediyesi Ankaraspor PAF Takımı oyuncularından Satılmış Ak'ın trafik kazasında vefat etmesi nedeniyle ''Acınızı paylaşıyoruz'' pankartı açtılar. 
     Maçtan önce de Ak için 1 dakikalık saygı duruşu yapılırken, PAF Ligi'ndeki maç da ertelendi. 
     
     KÜFÜR ETMEYİN ANONSU 

     Galatasaray Kulübü, maç öncesinde stat hoparlörlerinden anons yaparak taraftarlardan küfür etmemesini istedi. 
     Yapılan anonsta, sarı-kırmızılı ekibin şampiyonluğa koştuğu vurgulanarak, ''Şampiyonluğa koşan takımımızın ceza almasını istemiyorsak, lütfen küfürlü tezahürat yapmayalım, merdiven boşluklarını boş bırakalım'' denildi. 
     Buna karşın kapalı tribündeki taraftarlar, Fenerbahçe için küfürlü tezahürat yaptılar. 
     
     KAPTAN BÜLENT İLK KEZ İLK 11'DE 

     Galatasaray'da, kaptan Bülent Korkmaz, Song'un cezalı olması nedeniyle bu sezon ligde ilk kez ilk 11'de sahaya çıktı. 
     Song'un yanısıra, sakatlıkları bulunan Orhan ve Hakan Ünsal da maçta yer almadı. 
     Geçen hafta cezalı olması nedeniyle oynayamayan Necati, yeniden ilk 11'deki yerini alırken, İstanbulspor maçında 3 gol birden atan Hasan Kabze ise teknik direktör Gheorghe Hagi tarafından yedekler arasında bırakıldı. 
     Büyükşehir Belediyesi Ankaraspor'da ise sakatlığı bulunan Jaba forma giymedi. 
     
     SKORBORDSUZ MAÇ 

     Ali Sami Yen Stadı'nda eski açık tribünün yeniden yapılacak olması nedeniyle bu tribünün yıkılmasının ardından karşılaşma skorbordsuz olarak oynandı. 
     Bu tribünde bulunan ve her maç öncesinde yakılan 100. Yıl Meşalesi ise kaldırılmadı. 
     Galatasaray sahaya, ''Vergimizi verelim yarınlarımızı görelim 16. Vergi Haftası yazılı pankartla çıktı. 
     
     CANAYDIN ''ÇOK SERT YANITLAR VERECEĞİZ'' 

     Galatasaray Kulübü Başkanı Özhan Canaydın, şampiyonluk yarışında aleyhlerine olacak herşeye çok sert yanıtlar vereceklerini söyledi. 
     Maç öncesi yayıncı kuruluş televizyonuna açıklamalarda bulunan Canaydın, camia olarak şampiyonluk için kenetlendiklerini belirterek, şunları söyledi 
     ''Bütün taraftarlarımızı bundan sonraki maçlarımıza davet ediyorum. Taraftarlarımızla, oyuncularımızla ve yönetimimizle şampiyonluğa kilitlendik. Bundan sonra aleyhimizde olan herşeye çok sert yanıtlar vereceğiz. Galatasaray'ı bu yolundan kimse ayıramaz. Herkesin çok dikkatli olması gerekiyor. Centilmenliğimiz bir yere kadar. Hakkımızı kimseye yedirmeyiz, eşitlik istiyoruz. Bundan sonra çok dikkat edilsin.'' 
     
     GÜRSOY ''SÖYLENENLERLE YAPILANLAR UYMUYOR'' 

     Galatasaray Kulübü İkinci Başkanı Ergun Gürsoy ise Hakan Şükür'ün milli takıma alınmayışından dolayı yine Milli Takımlar Teknik Direktörü Ersun Yanal'ı eleştirdi. 
     Gürsoy, bir oyuncunun milli takıma alınıp alınmamasının önemli olmadığını savunarak, ''Ancak söylenenlerle yapılanlar uymuyor. Bu milli takım, bu federasyon birşey denecek durumda değil. Birşey söylendi mi yıkılıyor. O yüzden birşey söylemiyorum. Şu 2 milli maçı atlatalım ondan sonra konuşuruz. Madem uzun boylu bir oyuncu alınacak burada başarılı bir oyuncu var. Ersen Martin de iyi oyuncu'' diye konuştu. 
     
     ÜMİT KARAN'IN FAVORİSİ GALATASARAY 

     Devre arasında Galatasaray'dan Büyükşehir Belediyesi Ankaraspor'a giden ve 2 kulüp arasında yapılan protokol gereği bu akşamki maçta forma giymeyen Ümit Karan, şampiyonluğun favorisi olarak Galatasaray'ı gördüğünü söyledi. 
     Ümit, sarı-kırmızılı takımın, rakiplerinin puan yitirdiği bir dönemde iyi fırsat yakaladığını vurgulayarak, ''Galatasaray camia olarak kenetlenmiş durumda. Bu yarışın sonunda şampiyonluğa ulaşacaklarını düşünüyorum'' diye konuştu. 
     
</TEXT>
</DOC>
