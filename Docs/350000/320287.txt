<DOC>
<DOCNO> 320287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun24.html </URL>
<DATE> 2005/03/03/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Vatikan Papanın ameliyat yarası kapandı 
</HEADLINE>
<TEXT>

     Roma Katolik Kilisesi'nin ruhani lideri Papa İkinci Jean Paul'ün ameliyat yarasının kapanmaya başladığı, ancak Papa'nın hastanede ne kadar kalacağı konusunda henüz tahmin yürütülemediği bildirildi. 
     Vatikan sözcüsü Joaquin Navarro-Valls, bugün öğle saatlerinde yaptığı resmi açıklamada, ''Papa'nın sağlık durumu düzelmeye devam ediyor. Traketomi ameliyatında açılan yara kapanma sürecine girmiş durumda'' dedi. 
     Navarro-Valls, Papa'nın sağlığındaki düzelmenin diğer belirtilerini ise şöyle anlattı 
     ''Papa, sesini normalleştirebilmeyi amaçlayan rehabilitasyon çalışmalarına aktif biçimde iştirak ediyor. Yerinden doğrulabiliyor. Yardımcılarını kabul edip onlarla görüşebiliyor.'' Sözcü, Papa'nın sağlık durumuna ilişkin bir sonraki resmi açıklamanın 7 Mart Pazartesi günü yapılacağını ifade ederek, ''Papa, Vatikan'a bir an önce dönebilmeyi arzu ediyor. Ancak hastanedeki tedavisinin ne zaman sona ereceği konusunda henüz tam tarih veremiyoruz'' diye konuştu. 
     Papa'nın gelecek pazar günü Vatikan'daki Aziz Petrus Meydanı'nda düzenlenen geleneksel Angelus duası esnasında, hastane odasındaki pencereden de olsa görünüp görünmeyeceği konusundaki kararın ise cumartesi günü yapılacak değerlendirmeler neticesinde netleşeceği kaydedildi. Katoliklerin 84 yaşındaki ruhani lideri Polonyalı İkinci Jean Paul, geçen perşembe günü gribal enfeksiyon neticesinde solum güçlüğü çekmeye başlaması üzerine, acilen Gemelli polikliniğine kaldırılarak traketomi ameliyatına alınmıştı. Solunum faaliyetini halen boğazına takılan minik bir tüple sağlayan Papa'nın, normal konuşabilir hale gelebilmesi için rehabilitasyon çalışmalarını tamamlaması gerekebiliyor. 
     
</TEXT>
</DOC>
