<DOC>
<DOCNO> 327730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun24.html </URL>
<DATE> 2005/03/28/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Reuters AB mektubuna bu hafta cevap verilir 
</HEADLINE>
<TEXT>

     Reuters 

      Bir dışişleri bakanlığı yetkilisi, Avrupa Birliği AB Komisyonu'nun Türkiye'nin Ankara Anlaşması'nı aralarında Kıbrıs Rum Yönetimi'nin de yer aldığı AB'nin yeni üyelerine genişletecek ek protokole ilişkin mektubunun cuma akşamı Ankara'ya ulaştığını ve protokol metninin incelenmesinin ardından Ankara'nın muvafakatını bu hafta içinde AB Komisyonu'na bildirmesinin planlandığını söyledi. 
     Geçen hafta bir açıklama yapan Türk yetkili, AB ile üyelik müzakerelerine başlanacağı 3 Ekim tarihinden önce Türkiye'nin imzalamayı taahhüt ettiği ek protokol metni üzerinde AB Komisyonu ile mutabık kalındığını söylemiş ve Ankara'nın onay sürecinin başlaması için komisyonun üzerinde mutabık kalınan metni içeren mektubunun beklendiğini söylemişti. 
     Reuters'a konuşan bir yetkili, "AB Komisyonu'ndan ek protokolün tam metnine ilişkin mektup cuma akşamı Ankara'ya ulaştı. Metne muvafakatımızı büyük bir ihtimalle bu hafta komisyon'a iletiriz" diye konuştu. 
     Komisyon, Türkiye'nin Gümrük Birliği'ni resmen Güney Kıbrıs'a da genişletmesi anlamına gelen ek protokolde Ankara'nın onayını almasının ardından metni AB Konseyi'nin onayına sunacak. Avrupa Parlamentosu'nun da olurunun alınmasının ardından AB dönem başkanlığı ile Türk hükümeti ek protokole imza atacak. Bu adımın 3 Ekim'den önce gerçekleşmesi isteniyor. Türk hukuk sisteminin gereği ek protokolün yürürlüğe girebilmesi için TBMM onayından da geçmesi gerekiyor. 
     Ankara, protokolün Kıbrıs Rum Yönetimi'nin tanınması anlamına gelmeyeceğinin altını çizerken, Rum Yönetimi bunun tanıma sonucu getirecek şekilde formüle edilmesini istiyor. 
     Ek protokole imzanın Türkiye'nin Rum Yönetimi'ni tanıdığı anlamına gelmeyeceğini metne sokamayan Türk hükümeti, tanımanın gerçekleşmeyeceğini imza aşamasında tek taraflı bir deklarasyonla açıklayacak. 
     
</TEXT>
</DOC>
