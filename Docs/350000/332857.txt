<DOC>
<DOCNO> 332857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun09.html </URL>
<DATE> 2005/04/13/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Talabani Bağımsız bir Kürdistan yaşayamaz 
</HEADLINE>
<TEXT>

     Irak'ın yeni Devlet Başkanı Celal Talabani, ''Bağımsız bir Küdistan'ın yaşayamayacağını'' söyledi. 
     Fransız Liberation gazetesinin bugünkü sayısı için demeç veren Talabani, ''Bütün diğer halklar gibi, Kürtler de kendi kendini yönetme hakkına sahip olmak istiyor. Ancak gerçeklerle yüzleşildiğinde, bunun mümkün olmadığını anlıyorlar. Çünkü, komşularımız bize saldırmasa ve sınırlarını kapatmakla yetinseler bile, bağımsız bir Kürdistan yaşayamaz'' ifadesini kullandı. 
     Talabani, ''Hayal birşeydir, gerçek başka şey. Kürtler, bağımsızlık değil, Irak çerçevesinde bir federallik isteyen listemize Kürt bloğuna oy verdi'' hatırlatmasında bulundu. 
     Aynı demeçte Talabani, Kerkük kentinin ''özerk Kürdistan'ı oluşturan diğer 3 eyalete bağlanması'' meselesinin geçici anayasanın 58. maddesine uygun olarak, durum normale döndüğünde inceleneceğini kaydetti. 
     Talabani, Saddam Hüseyin döneminde Kerkük'ten atılan Iraklı Kürtlerin kente döneceğini ve diktatörlük döneminde, Araplaştırma politikası çerçevesinde buraya yerleştirilenlerin de kendi topraklarına dönmeleri gerektiğini söyledi. Talabani, ''Bu şüreç tamamlandığında yerel nüfus bölgesel hükümete bağlı olmak isteyip istemediklerine kendisi karar verecek'' ifadesini kullandı. 
     
     YABANCI ASKERLERE 2006'NIN SONUNA KADAR İHTİYAÇ VAR 

     Irak'ın yeni Devlet Başkanı Celal Talabani, ''Yabancı askerlere en az 2006 yılının sonuna kadar ihtiyaç olduğunu sanıyorum'' dedi. 
     Fransız Liberation gazetesine demeç veren Talabani, ''Yabancı askerler, Irak birlikleri istikrarı temin edemediği ve terörizmin kökünü kurutamadığı sürece kalmalıdır. Bu sağlandığında ayrılmalarını isteyeceğiz'' dedi. Talabani, bunun 2006 yılı sonundan önce olacağını tahmin etmediğini kaydetti. 
     Talabani ayrıca teröristlere af önerisinin El Kaide terör örgütü üyelerini kapsamaması gerektiğini söyledi. 
     -KERKÜK'TE 12 IRAK ASKERİ ÖLDÜ 
     Irak'ın kuzeyindeki Kerkük yakınlarında bir boru hattına yerleştirilen bombayı etkisiz hale getirmek isteyen 12 Irak askerinin öldüğü, 3'ünün yaralandığı bildirildi. 
     Polisten yapılan açıklamada, ölenlerden birinin petrol tesislerini korumakla görevli kuvvetin komutanı olduğu, askerlerin bombayı etkisiz hale getirmeye çalışırken bir başka bombanın patladığı belirtildi. 
     BAĞDAT'TA İKİ PATLAMA 
     Öte yandan, Irak'ın başkenti Bağdat'ta iki patlama olduğu bildirildi. 
     Görgü tanıkları, ilk patlamanın, bazı bakanlıkların binalarıyla polis akademisinin bulunduğu bölgede olduğunu ve Amerikan ordusuna ait bir aracın alev aldığını söylediler. 
     Bağdat'ın güneydoğusunda düzenlenen diğer saldırıda da askeri bir aracın hasar gördüğü belirtilirken, olaylarda ölen veya yaralanan olup olmadığına dair bir bilgi henüz verilmedi. 
     
</TEXT>
</DOC>
