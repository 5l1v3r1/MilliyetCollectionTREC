<DOC>
<DOCNO> 322877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/soneko42.html </URL>
<DATE> 2005/03/11/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Almanya'nın ihracatı, avrodan etkilenmedi... 
</HEADLINE>
<TEXT>

     Geçen yıl gerçekleştirdiği 731 milyar avroluk ihracatla dünya birinciliğini kaptırmayan Almanya, 2005 yılına da hızlı başladı. 
     Federal İstatistik Bürosu'nun verilerine göre Almanya'nın ihracatı, bir önceki aya kıyasla Ocak ayında yüzde 6.1 artışla 60.7 milyar avro oldu. İthalatı da yüzde 6.6 artışla 47.5 milyar avroya yükselen Almanya'nın Ocak ayı dış ticaret fazlası ise 13.2 milyar dolar olarak gerçekleşti. Almanya'nın 2004'ün son ayındaki dış ticaret fazlası ise 10.7 milyar dolar olmuştu. 
     Diğer mali gerçekleşmeler de hesaba katıldığında Almanya'nın Ocak ayı cari fazlası ise 6.6 milyar avro oldu. Bir önceki Aralık ayında bu rakam 5.9 milyar avro olarak açıklanmıştı. 
     Ekonomistler, Almanya'nın son aylarda dolar karşısında önemli oranda değer kazanan avroya ve yüksek petrol fiyatlarına rağmen ihracat artışını sürdürmesini, diğer Avrupa ülkelerine kıyasla enflasyon oranını düşük tutmasına ve yapısal reformları sürdürmesine bağlıyorlar. 
     Geçen yıl ihracatını yüzde 10 artışla 731 milyar avroya çıkartan Almanya'nın ithalatı ise yüzde 7,7 artışla 575.4 milyar avroda kalmıştı. Böylece ülkenin dış ticaret fazlası ise 155.6 milyar avro seviyesinde gerçekleşmişti. 
     
</TEXT>
</DOC>
