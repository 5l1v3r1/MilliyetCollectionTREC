<DOC>
<DOCNO> 324362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun56.html </URL>
<DATE> 2005/03/17/ </DATE>
<TIME> 21.39 </TIME>
<AUTHOR>  </AUTHOR>
<HEADLINE>
İtalya reform bakanı Calderoli istifa etti 
</HEADLINE>
<TEXT>

     İtalya'da Silvio Berlusconi liderliğindeki merkez-sağ hükümetin Reform Bakanı Roberto Calderoli, görevinden istifa ettiğini açıkladı. 
     İtalya'nın federatif bir yönetim sistemine geçmesini öngören yasa tasarısının Senato'da kabulünün ertelenmesi, Calderoli'nin istifasını da beraberinde getirdi. Yasa tasarısının koalisyon ortakları tarafından sabote edildiğini savunan Kuzey Birliği Partisi'ne KBP mensup bakanlardan biri olan Calderoli, bu akşam görevinden istifa ettiğini açıkladı. 
     Calderoli, konuya ilişkin yaptığı yazılı açıklamada, şu ifadelere yer verdi 
     ''Kurumsal reformlardan sorumlu bir bakan olarak, KBP Genel Başkanı Umberto Bossi'den devralmış olduğum bu görevi anayasanın reforma tabii tutulması için kabul etmiştim. Özgürlük Evi ittifakı bünyesindeki koalisyon ortakları yasa tasarısını Senato'ya kadar getirerek bu konuda kararlı olduklarını göstermişlerdir. Ancak koalisyon bünyesinde bunu sabote edenler de var. Dolayısıyla istifa dilekçemi, KBP Genel Başkanı Bossi'ye ve Başbakan Silvio Berlusconi'ye sunmuş bulunmaktayım.'' Roberto Calderoli, söz konusu reform tasarısının 3-4 Nisan'daki yerel seçimler öncesinde çıkarma konusunda seçmenlere söz verilmiş olduğunu da anımsattı. ''Sabotajcıları durdurmak başbakanın görevidir'' diyen Calderoli, aksi taktirde kabineden yeni istifaların da gündeme gelebileceğini savundu. 
     
</TEXT>
</DOC>
