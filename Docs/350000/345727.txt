<DOC>
<DOCNO> 345727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo30.html </URL>
<DATE> 2005/05/25/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Erdoğan, Johanson'dan 2012 Avrupa Şampiyonası için destek istedi 
</HEADLINE>
<TEXT>

     Avrupa Şampiyonlar Ligi final maçı nedeniyle İstanbul’da bulunan UEFA Başkanı Lennart Johansson ile sabah kahvaltısında buluşan Başbakan Recep Tayyip Erdoğan, 2012 Avrupa Futbol Şampiyonası finallerinin Türkiye’ye verilmesi için destek istedi. 
     A.A muhabirinin edindiği bilgiye göre, çok sıcak bir havada geçen görüşmede Recep Tayyip Erdoğan’ın Lennart Johansson’a, Türk halkının futbolu çok sevdiğini belirterek, " A Milli Futbol Takımı’nın Dünya Kupası’nda elde ettiği üçüncülük ve 17 Yaşaltı Milli Takım’ın da Avrupa Şampiyonu olması, Avrupa Şampiyonlar Ligi final maçı organizasyonunun da Türkiye’ye verilmesi, Türk insanının futbolla ne kadar alakalı olduğunun göstergesidir. 2012 yılındaki şampiyonanın organizasyonu için de adayız ve bu organizasyonu düzenlemekten büyük mutluluk duyacağız. Türk halkının futbol sevgisi, Türk devletinin de desteğiyle organizasyonun çok iyi geçeceğine dair kimsenin şüphesi olmasın" dediği öğrenildi. 
     Johansson’un da Türkiye’ye gelmekten dolayı çok mutlu olduğunu ve Avrupa Şampiyonlar Ligi organizasyonunun çok iyi hazırlandığını ifade ederek, memnuniyetini dile getirdiği kaydedildi. 
     
</TEXT>
</DOC>
