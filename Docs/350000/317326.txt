<DOC>
<DOCNO> 317326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur15.html </URL>
<DATE> 2005/02/21/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Doğru tarife seçmeyen abonelere yüksek telefon faturası sürprizi... 
</HEADLINE>
<TEXT>

     Türk Telekom A.Ş Konya İl Müdürü Ahmet Uslu, özellikle kırsal kesimden, uygun tarife seçimi için yapılan müracaatların yok denecek kadar az oranda gerçekleştiğini, seçim yapmayan abonelerin ise otomatik olarak Standart Hat'ta geçirildiğini belirtti. 
     Uslu, AA muhabirine yaptığı açıklamada, Türk Telekom'un 2004 yılında yeni bir ücret tarifesi uygulaması başlattığını, bu uygulamanın amacının ise abonelerin telefon kullanım bedellerinin, telefondan yararlanış şekillerine göre farklı ücretlerde tarifelendirilmesini sağlayarak, vatandaşların, telefonla iletişimden, en az ücret ödeyerek en verimli şekilde yararlanabilmesini sağlamak olduğunu söyledi. 
     Farklı ücret tarifelendirme uygulamasına geçilmeden önce abonelerin her birinin, adreslerine gönderilen broşürler ve medya organlarında yapılan tanıtımlarla aydınlatıldığını anlatan Uslu, şunları kaydetti 
     ''Abonelerimize, kendilerine en uygun tarifenin hangisi olduğunu ayrıntılı olarak anlatmaya çalıştık. Kent merkezindeki abonelerimizin büyük bölümü, kendileri için en uygun ücretlendirme tarifesini seçerek, söz konusu başvuru formlarını bize teslim etti. 2004 yılının sonuna kadar da faturalarda, vatandaşın telefon kullanma sıklığına ve süresine bağlı olarak en uygun ücretlendirme, faturalara yansıtıldı. Ayrıca, gelen faturalarda, abonelere, kendileri için en uygun tarifenin bu olduğunu, eğer şu ana kadar bir tercih yapmadılarsa, tarife tercihlerinin bu doğrultuda yapılmasını önerdik. Buna karşın, özellikle kırsal kesimden, uygun tarife seçimi için yapılan müracaatlar, yok denecek kadar azdı.'' 
     
     150 KONTÖRÜ GEÇENLER STANDART HATTA... 

     2005 yılının Ocak ayından itibaren ise ücret tarifesi tercihi konusunda başvuruda bulunmayan tüm abonelerden, son 4 aylık görüşme ortalaması 150 kontörü geçenlerin Standart Hat paketine geçirildiğini anlatan Uslu, ''Bazı abonelerimiz, telefon kullanımlarında önemli bir değişiklik olmamasına karşın, yeni gelen fatura tutarının çok yüksek olduğundan şikayet ediyor. Ücretlendirme tarifesi seçmeyenlere, yeni faturalarda alışılmışın üzerinde, yüksek tutarda fatura gelmiş olabilir. Bu durum, yanlış hesaplamadan değil yanlış tarifede kalınmasından kaynaklanıyor'' diye konuştu. 
     Uslu, benzer durumlarla karşılaşan vatandaşlar için, tarife seçimi konusunda fırsatın halen kaçmış olmadığını, Türk Telekom şubelerine gelen abonelerin, en ucuz görüşme yapabilecekleri tarifeye geçebileceğini sözlerine ekledi. 
     
</TEXT>
</DOC>
