<DOC>
<DOCNO> 346877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/spor/yersen.html </URL>
<DATE> 2005/05/29/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
İşte mucize bu 
</HEADLINE>
<TEXT>



Geçen hafta Başkent'te İstanbulspor'un dramına, dün de Samsun'da Diyarbakırspor'un mucizevi kurtuluşuna ve sevincine tanıklık ettik. 
Kümede kalma umutlarını son haftaya ve diğer rakiplerinin alacağı sonuçlara bağlayan Diyarbakır için herşey istediği, beklediği, düşündüğü gibi gitti. 
Samsun deplasmanına adeta ayakları titriyerek çıkan, kulağı radyoda, gözü yedek kulübesinde olan Diyarkırsporlu futbolcular kazanmak için kapasitelerinin üzerinde bir efor sarfetti. 
Üç oyuncusu sakat, üçü kart cezalısı, biri yönetimden izinli 7 önemli silahından eksik bir kadro ile sahaya çıkmak zorunda kalan Samsunspor'un daha ilk dakikalardan itibaren rakibe teslim olması, yenilgiyi kabullenmesi içten bile değildi. Ancak Diyarbakırsporlu Sinan Kaloğlu ve Eser'in oyunun ilk yarısında kaçırdığı öyle pozisyonlar vardı ki, Güneydoğu temsilcisinin gol sevincini ikinci yarıya bıraktı. 
Eser'in üç savunma oyuncusunun arasından yükselerek Samsunspor ağlarına bıraktığı top, Diyarbakır adına bir mucizenin müjdecisi oldu. 
Bir avuç Kırmızı - Yeşilli seyircinin Malatya'dan gelen her gol haberi sonrası futbolcularını motive etmesi ise ayaklardaki direnci artıran en önemli faktördü. Malatya cephesini garantiye alan, ancak yakaladığı skoru da korumak zorunda olan Diyarbakırspor, oyunun son bölümünde tam anlamıyla bir yaşam savaşı sergiledi. Topu kalelerinden uzak tutmak için olağanüstü bir çaba sarfeden konuk ekip, son dakikalardaki Samsunspor seyircisinin protestolarına da aldırış etmeyerek kazanmayı bildi. 



</TEXT>
</DOC>
