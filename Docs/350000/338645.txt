<DOC>
<DOCNO> 338645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sondun13.html </URL>
<DATE> 2005/05/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
7 bin 500 ton nükleer atık 9 milyon kişiyi tehdit ediyor 
</HEADLINE>
<TEXT>

     Sovyetler Birliği'nin Kırgızistan'ın Celalabad vilayetine bağlı Maylı-Su kasabasında bıraktığı 7 bin 500 ton ağırlığında, yaklaşık 13 milyon metreküp nükleer atık, Fergana Vadisi'nde yaşayan 9 milyon kişinin hayatını tehdit ediyor. 
     Avrupa Güvenlik ve İşbirliği Teşkilatı AGİT uzmanlarının belirlemelerine göre, bölgede tehlikenin önünü alabilmek için başlangıçta 12 milyon dolar, nükleer atıkların gömülü bulunduğu yerlerin rehabilitasyonu ve radyoaktif maddelerin izolasyonu için de 20 ila 25 milyon dolar kaynak gerekiyor. 
     Özbekistan'ın Uluslararası Ekoloji ve Sağlık Vakfı ECOSAN Başkanı Prof. Dr. Yusufcan Şadimetov, bölgedeki tehlikeye dünya kamuoyunun dikkatini çekmek amacıyla, aralarında uzmanların da yer aldığı kalabalık bir heyetle bölgeye bir gezi düzenleyerek, burada yerli ve yabancı basın mensuplarına çarpıcı açıklamalarda bulundu. 
     Şadimetov, 1948-1968 yılları arasında Kırgızistan'da uranyum çıkaran Sovyetler Birliği'nin, Orta Ölçekli Makine Sanayii Bakanlığına bağlı olarak Celalabad'ın Kademcay kasabasındaki Surmyan uranyum işleme fabrikası ile Maylı-Su kasabasındaki uranyum işleme ve hidrometalurji fabrika atıklarını 35 ayrı yere gömdüğünü ve bunların 23'ünün Maylı-Su'da bulunduğunu söyledi. 
     Mayli-Su'da 7 bin 500 ton ağırlığında, yaklaşık 13 milyon metreküp atık bulunduğunu belirten Şadimetov, nükleer atıkların üstünün kapatılması amacıyla kullanılan toprağa da dikkat edilmediğini ve her bir ton toprakta 200 gram radyasyon içeren madde bulunduğunu söyledi. 
     Özbekistan sınırına 30 kilometre mesafedeki Maylı-Su bölgesinin ''nükleer atık mezarlığı'' konumunda bulunduğunu ifade eden Şadimetov, atıkların gömüldüğü yerlerin çevresinde meydana gelen heyelan ve toprak kaymaları sonucunda, bazı atık çöplüklerinin aşındığını, Maylı-Su deresi yatağının değiştiğini kaydetti. 
     Şadimetov, deprem kuşağı üzerinde bulunan bölgede, Richter ölçeğine göre 7 veya 8 büyüklüğünde bir depremin meydana gelmesi halinde, Fergana Vadisi'nde bulunan Kırgızistan'ın Oş ve Celalabad, Özbekistan'ın Namagan, Andican ve Fergana, Tacikistan'ın da Hocant ve çevresinde yaşayan yaklaşık 9 milyon kişinin radyasyon tehlikesine ve bölgenin de nükleer kirlenmeye maruz kalacağına dikkati çekti. 
     
     AGİT RAPORU 
     Öte yandan, AGİT, Maylı-Su bölgesiyle ilgili hazırladığı ''tehlike raporunda'', 23 çöplükte gömülü bulunan nükleer atıklar iki kategoride değerlendirildi. 
     Sovyetler Birliği'nin, 1948-1967 yılları arasında bölgede uranyum ve petrol çıkardığı ve daha sonra kapatılmadan terk edilen petrol kuyularının suyla dolarak çevre kirliliğine yol açtığı ifade edilen raporda, 23 yerde bulunan toplam uranyum atığının 1,4 milyon metreküp, toplam cevher miktarının ise 650 milyon metreküp olduğu kaydedildi. 
     Söz konusu atık çukurlarının 1966-1973 yılları arasında standartlara uygun olmayan bir biçimde kapatıldığı ifade edilen raporda, 1991'den 1998'e kadar bakım çalışmasının yapılmadığı ve toprak kayması, heyelan, erozyon ve benzeri etkenlerle bazı çukurların açısının önemli ölçüde değiştiği belirtildi. 
     Birbirlerine yakın olarak gömülen 3, 5, 9, 10, 11, 13 ve 18. no'lu atık çöplüklerinin ''kritik'' olarak değerlendirildiği AGİT raporunda, 3 nolu çöplüğün çatısının aşındığı, 5 nolu çöplüğün sele maruz durumda olduğu, 18 nolu çöplük ile nehir yatağı arasındaki istinat duvarının tahrip olduğu, 13 nolu çöplüğün de sele maruz durumda olduğu kaydedildi. 
     
</TEXT>
</DOC>
