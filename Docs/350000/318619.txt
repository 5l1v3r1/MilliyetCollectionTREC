<DOC>
<DOCNO> 318619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sontur07.html </URL>
<DATE> 2005/02/25/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kaçırılan BMW'de cinayet işlendi 
</HEADLINE>
<TEXT>

     ŞENOL AYDIN Kocaeli dHA 

TRT'de yayınlanan ve başrolünü Ediz Hun'un oynadığı "Azize" adlı dizi filminin çekimleri sırasında, sette çalışır durumda bırakıldığı anda kimliği belirsiz kişilerce çalınan kiralık BMW otomobil bulundu. Gebze ilçe merkezinde terkedilen, arka koltuğunda kan izi ve kapısında da kurşun deliği bulunan otomobilde, cinayet işlendiği ortaya çıktı. 
     İstanbul Pendik Kurtköy'deki Mehmetçik Vakfı Akaryakıt İstasyonu yakınlarında 19 Şubat gecesi çekim yapılırken, çalıntı otomobille gelen 4 kişiden 2'si, BMW marka otomobili çaldı. Bir haftadır İstanbul- Gebze- İzmit üçgeninde aranan otomobil, dün akşam Gebze'nin Fatih Mahallesi'ndeki Devlet Hastanesi'nin arkasındaki boş arazide görüldü. Terkedilen ve üzerine "34 BM 7863" sahte plaka takılan bulunan otomobilde inceleme yapan polis, arka koltukta kan izi buldu. Sol arka kapıda, içeriden atıldığı anlaşılan bir kurşun deliği de bulan polis, otomobilde cinayet işlendiği sonucuna vardı. Soruşturmayı bu yönde derinleştiren polis, otomobilin çalınmasından sonra işlenen cinayetlerle ilgili bilgileri de değerlendirmeye aldı. Cumartesi gecesi Gebze'nin Şekerpınarı Beldesi'nde otoyol kenarında cesedi bulunan Mehmet Engin'in 49 , BMW otomobili gaspeden kişilerce öldürüldüğü tahmin ediliyor. Daha önce de birçok olaya karıştıkları ortaya çıkan gaspçıların parmak izinden kimliklerini saptayan polis, suçluların yakalanmaları için geniş çaplı operasyon başlattı. 

     
</TEXT>
</DOC>
