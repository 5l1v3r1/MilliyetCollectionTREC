<DOC>
<DOCNO> 308244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sonsiy05.html </URL>
<DATE> 2005/01/21/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Meclis Başkanı Arınç, İtalya'ya gidiyor... 
</HEADLINE>
<TEXT>

     TBMM Başkanı Bülent Arınç, İtalya Temsilciler Meclisi Başkanı Pier Ferdinando Casını'nin davetlisi olarak 25-28 Ocak tarihleri arasında bu ülkeye resmi bir ziyaret gerçekleştirecek. 
     TBMM Başkanı Arınç, 25 Ocak Salı günü TBMM İdare Amiri Fevzi Berdibek ve TBMM Katip Üyesi Gökhan Sarıçam ile birlikte İtalya'ya gidecek. Roma Fiumicino Havaalanı'nda İtalya Temsilciler Meclisi Dışişleri Komisyonu Başkanı Gustavo Selva tarafından karşılanacak olan Arınç, aynı gün Türkiye'nin Roma Büyükelçiliği'ni ziyaret edecek. 26 Ocak Çarşamba günü İtalya Cumhurbaşkanı Carlo Azeglio Cıampı tarafından kabul edilecek olan Arınç, ardından İtalya Temsilciler Meclisi Başkanı Pier Ferdinando Casını ile başbaşa bir görüşme yapacak. Görüşmeden sonra TBMM ve İtalya Temsilciler Meclisi arasında İşbirliği Protokolü imzalanacak ve ortak basın açıklaması yapılacak. TBMM Başkanı Arınç, daha sonra İtalya Temsilciler Meclisi Dışişleri Komisyonu Başkanı Gustavo Selva ve Komisyon Üyeleri ile görüşecek. 27 Ocak Perşembe günü İtalya Başbakanı Silvio Berlusconi'nin yurtdışında olması nedeniyle Başbakan Yardımcısı ve Dışişleri Bakanı Gianfranco Fını ile görüşecek olan Arınç, ardından da İtalya Senato Başkanı Marcello Pera ile biraraya gelecek. 
     Bu temaslardan sonra İtalya'da yaşayan Türk işadamları ile bir çalışma yemeği yiyecek olan Arınç, İtalyan medya mensupları ile de görüşmeler gerçekleştirecek. TBMM Başkanı Arınç, bu ülkedeki programını, İtalya-Türkiye Parlamentolararası Dostluk Grubu Başkanı Milos Budin ve Dostluk Grubu üyeleri ile görüştükten sonra tamamlayacak. 
     TBMM Başkanı Bülent Arınç ve beraberindeki heyet, 28 Ocak Cuma günü Türkiye'ye dönecek. 
     
</TEXT>
</DOC>
