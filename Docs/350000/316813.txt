<DOC>
<DOCNO> 316813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/dunya/adun.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu böyle gitmez' 
</HEADLINE>
<TEXT>


Pentagon'ın 3 numarası Feith, Ankara'yı "anti Amerikanizm" konusunda uyararak, "Kamuoyunun değerini takdir etmediği ilişki, gerçek anlamda sürdürülemez" dedi 

Yasemin Çongar - Washington 


Türkiye'de Amerikan karşıtlığının yükselmesinden duyduğu kaygıyı daha önce de Ankara'ya ileterek bunun aşılması için çaba isteyen Washington'dan yeni bir uyarı geldi. ABD Savunma Bakanlığı'nın Pentagon 3 numaralı yetkilisi Douglas Feith, Türk - Amerikan ilişkilerinin sağlıklı biçimde sürmesi için, Türk kamuoyunun da bu ilişkilerin değerine inanması gerektiğini ima etti. 
Politikadan sorumlu Savunma Bakan Yardımcısı Feith, Türkiye'deki Amerikan karşıtlığına ilişkin bir soruyu yanıtlarken, "Demokratik ilişkiler söz konusu olduğunda, bu ilişkilerin sadece hükümet yetkilileri tarafından değil, genel kamuoyu nezdinde de takdir görmesi gerekir. Aksi halde ilişki gerçek anlamda sürdürülebilir olmaz" dedi. 
Feith'ın bu sözlerinin anlamını dün Milliyet'e değerlendiren bir Pentagon yetkilisi, "Yanlış anlaşılmamalı. Bakan Yardımcısı Feith , konuşmasında 'Türkiye ile ilişki sürdürülemez' demedi. Türkiye ile ilişkimiz güçlüdür ve sürecektir. ABD hükümetinde kimse buna aykırı düşünmüyor" vurgusunu yaptı. 
Ancak Feith'ın sözleri, ilişkilerin geleceğinin Türk kamuoyundaki anti Amerikanizmin aşılmasına bağlı algılandığına ve bunun için Ankara'dan da çaba beklendiğine işaret ediyor. 
Dış İlişkiler Konseyi CFR adlı kuruluşun 17 Şubat'taki toplantısında konuşan Feith, "Türkiye'de ve birçok başka ülkede de dile getirdiğim gibi, ABD çok önemli ortaklıklara ve ittifaklara sahip. Hükümetimizin yetkilileri, Amerikan halkına ve ABD Kongresi'ne ortaklarımızın ve müttefiklerimizin ne kadar değerli olduğunu anlatmak için çalışıyor" diye konuştu. 

Erdoğan'a mesaj 
Feith, daha sonra, ilişkilerin devamının halkların da bu ilişkilerin önemini kavramasına bağlı olduğunu belirtti ve "Umarız, müttefikimiz olan ülkelerdeki yetkililer de, bizim ülkemizde bu ilişkiye sağladığımız kamuoyu desteğini sağlamaya kendilerini adarlar. Bunun çok önemli olduğunu düşünüyorum" şeklinde konuştu. 
Feith'ın bu sözleri, Washington'da giderek artan bir rahatsızlığa işaret ediyor. Başbakan Recep Tayyip Erdoğan, başta olmak üzere Türk yetkililerin açıklamalarında, Amerikan karşıtlığını körükleyecek ifadelerden kaçınmalarını isteyen Washington, son dönemde, Ankara'dan bunun tam tersi yönde demeçler geldiği inancında. 


</TEXT>
</DOC>
