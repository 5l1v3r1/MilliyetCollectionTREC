<DOC>
<DOCNO> 318332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur41.html </URL>
<DATE> 2005/02/24/ </DATE>
<TIME> 19.43 </TIME>
<AUTHOR>  </AUTHOR>
<HEADLINE>
Meriç Nehri'nin suyu yeniden yükseldi 
</HEADLINE>
<TEXT>

     Edirne Valisi Nusret Miroğlu ve Belediye Başkanı Hamdi Sedefçi, Meriç Nehri'ndeki su seviyesinin yükselerek taşkınlara yol açacağı yolundaki tespitler üzerine, bölgeye giderek incelemelerde bulundu. 
     Vali Miroğlu, daha sonra Protokol Evi'nde yaptığı basın açıklamasında, Meriç Nehri'nde su seviyesinin yükselmesiyle 600 metreküp saniye olan su debisinin 908 metreküp saniyeye ulaştığını belirtti. 
     Bulgaristan'dan yapılan açıklamada, nehre 400 metreküp saniye su salacaklarının bildirildiğini, Edirne'ye 300 metreküp saniye su ulaştığını ifade eden Miroğlu, 100 metreküp saniye daha su beklediklerini, bunun sonucunda da su debisinin bin metreküp saniyeye ulaşacağını düşündüklerini söyledi. 
     Miroğlu, geçen su baskınlarından tecrübe edinerek, taşkın bölgesindeki evlerde yaşayan vatandaşları ve hayvanları tahliye ettiklerini bildirdi. 
     Belediye Başkanı Sedefçi de Yunan makamlarından bilgi aldıklarını belirterek, konunun bakanlıklar düzeyinde görüşülmesini ve çözüm bulunmasını istediklerini dile getirdi. 
     Sedefçi, ''Yunan makamlarından bilgi alıyoruz. Bulgarlar bilgilendirmedi bizi. Teyakkuz halindeyiz'' dedi. 
     Yarın öğlenden sonra su seviyesinin yükselmesinden endişelendiklerini ifade eden Sedefçi, tüm tedbirlerin alındığını kaydetti. 
     
</TEXT>
</DOC>
