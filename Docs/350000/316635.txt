<DOC>
<DOCNO> 316635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/spor/spo01.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay'dan sitem 
</HEADLINE>
<TEXT>


Beşiktaş Teknik Direktörü, çok önemli bir deplasmandan üç puanla döndükleri için mutlu olduklarını belirtti, "Ancak ofansif yönden iyi değiliz. Hataları asgariye indirmeliyiz" dedi 


"Top tutamadık" 
İLK deplasman maçını kazanan Rıza Çalımbay, Gaziantep önündeki sonuçtan memnun olduğunu, ancak düşündükleri gibi futbol ortaya koyamadıklarını söyledi. Çalımbay, "İkinci yarıda son paslarda daha dikkatli olsaydık farklı kazanabilirdik. Hataları asgariye indirmemiz gerek. Ofansif olarak iyi değiliz. Top tutamadık. Rakip ceza alanında çoğalmamız lazım. Ama bunu bir türlü yapamadık" diye konuştu. 

Carew'e mesaj 
JOHN Carew'i isteneni veremediği için oyundan aldığını kaydeden tecrübeli hoca, "Kapasitesinin üstüne çıkmalı" ifadesini kullandı. Çalımbay, "Zor bir karşılaşma olacağını biliyorduk. Önemli olan dersler çıkarmak. Telafisi olmayan maçlar oynuyoruz. Bu seneyi en iyi yerde bitireceğiz. Ancak mücadele olarak takımımdan memnunum. Savunmada sorun yaşamıyoruz. Sergen dört dörtlük oynadı. Takımı ileriye taşıdı" diye konuştu. 

Bireysel hatalar 

GAZİANTEP Teknik Direktörü Nurullah Sağlam, Beşiktaş karşısında daha baskılı ve istekli oynadıklarını, ancak bireysel hatalarla yenildiklerini söyledi. Oyuncularının zaman zaman egoist olmasından yakınan Sağlam, "Artık yolumuza bakmalıyız" derken, hakemi de övdü. 

Dostluğa gölge düştü 

Gençlerden kavga 
PAF takımları arasında 2-2 sonuçlanan maçtan sonra olaylar çıktı, yumruklar konuştu. Kamp Eğitim Tesisleri'ndeki karşılaşmada ev sahibi ekibin 2-0 önde bulunduğu 87. dakikada hakem Deniz Osanyer, Beşiktaş lehine penaltı verdi. Gaziantepsporlu futbolcuların itirazları sonucu değiştirmedi ve atışı kullanan Rıza durumu 2-1 yaptı. Golden bir dakika sonra Gaziantep kalecisi Tolgahan, ceza sahası içindeki bir pozisyonda sakatlandı ve topu eliyle taca attı. 

Fair-Play tartışması 
TEDAVİSİNİN tamamlanmasının ardından Beşiktaşlı futbolcular, centilmenlik kuralları gereği topu rakip takıma vermek yerine oyuna sokup, atağı da golle sonuçlandırdılar. Bu durum tansiyonu yükseltirken, Kırmızı - Siyahlılar, Beşiktaş yedek kulübesi ve hakemin üzerine yürüdüler. Hakem maçı noktalarken, bitiş düdüğüyle ortalık daha karıştı ve iki takım oyuncuları yumruklaşmaya başla. Bazı taraftarların da karıştığı olaylar polisin araya girmesiyle önlendi. 

Bu iş mahkemede biter 

Beşiktaş'tan gönderilen Del Bosque, yardımcılarıyla birlikte mahkemeye başvurdu. İspanyollar, Kartal'dan toplam 5 milyon 200 bin Euro istiyor 

ORHAN YILDIRIM 

Ortam gerildi 
BEŞİKTAŞ ile Del Bosque arasında ipler iyice gerildi. Görevine son verilmesinin ardından Siyah - Beyazlılar ile anlaşmanın yollarını arayan Vicente del Bosque, yardımcılarıyla birlikte Kartal'ı mahkemeye verdi. Gidişi sırasında Beşiktaş Yönetimi'nin ilgisiz kalmasından yakınan İspanyol teknik adam, bu konuda Arthur Andersen hukuk bürosunu tam yetkili kıldı. 

Çifte şikayet 
SİYAH - Beyazlılar ile sezon başında yaptığı sözleşme gereği, haklarını istediğini belirten del Bosque, böylece bu davayı hem FIFA'ya, hem de İsviçre'deki uluslararası bağımsız mahkemelere taşımış oldu. Beşiktaş'ın eski Teknik Direktörü, kendisi için 4 milyon 400 bin Euro isterken, yardımcılarının da toplam 800 bin Euro talepte bulunduğu ifade edildi. 


</TEXT>
</DOC>
