<DOC>
<DOCNO> 322566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonsiy23.html </URL>
<DATE> 2005/03/10/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Trafikten men edilen araç 6 gün içinde alınmazsa satılacak 
</HEADLINE>
<TEXT>

     TBMM Genel Kurulu'nda, bazı kanun ve kanun hükmünde kararnamelerde değişiklik yapılmasını öngören yasa tasarısının 2 maddesi daha kabul edildi. 
     Genel Kurul'da dün 10 maddesi kabul edilen tasarının bugünkü görüşmelerine 11'inci madde üzerinde başlandı. AK Parti'li milletvekillerinin oylarıyla kabul edilen madde uyarınca, buluntu olması nedeniyle veya trafikten men edilerek alıkonulan, ancak sahipleri tarafından 6 gün içinde teslim alınmayan veya aranmayan araçlar Hazine tarafından satılacak ve satış bedelleri emanet hesabına yatırılacak. Bu araçların sahiplerinden adresi bilinenlere satıştan önce tebligat yapılacak. 
     Satıldığı tarihten itibaren 5 yıl içinde başvuru halinde, emanet hesabındaki bedeller, işlem masrafları düşüldükten sonra ilgililere iade edilecek, ancak 5 yıl içinde müracaat olmaması halinde sözkonusu bedeller Hazine'ye irat kaydedilecek. 
     Tasarının, Toplu Konut İdaresi'nde çalışan sözleşmeli personelin sosyal güvenliklerine ilişkin düzenleme yapan hükmüne göre de SSK'ya tabi çalışanlar, hükmün yürürlüğe girdiği tarihten itibaren 3 ay içinde başvurdukları takdirde Emekli Sandığı ile ilişkilendirilecek, talep etmeyenler ise SSK Kanunu'na tabi olmaya devam edecek. 
     TBMM Genel Kurulu'nda tasarının görüşmelerine geçilmesinden sonra CHP Grup Başkanvekili Haluk Koç, her maddenin oylaması sırasında karar yeter sayısı aranmasını istedi. Tasarının 11'inci maddesi ile 12'inci maddesinin geçici maddelerine ilişkin 3 oylamada da karar yeter sayısı bulunamadı. Bunun üzerine TBMM Başkanvekili İsmail Alptekin birleşime 3 kez ara verdi. 
     CHP sözcüleri tasarının görüşülen tüm maddeleri üzerinde grup ve şahısları adına söz alarak müzakereleri uzatmaya çalışırken, AK Parti grup başkanvekilleri de milletvekillerinden Genel Kurul salonundan ayrılmamalarını isteyerek, CHP'nin engelleme çabalarını etkisiz kılmaya çalıştı. 
     CHP Adana Milletvekili Uğur Aksöz, çoğunluğuna güvenen iktidarın muhalefetin görüşlerini dikkate almadığını belirterek, ''Hadi bizim uyarılarımızı gözardı ediyorsunuz da salı günü bir istifa, perşembe günü bir istifa uyarısını gözardı etmeyin'' dedi. 
     DYP Denizli Milletvekili Ümmet Kandoğan, tasarının 48 ayrı kanunda değişiklik yaptığını belirterek, AK Parti'li milletvekillerinin de içlerine sinmeyen düzenlemeler nedeniyle iktidarın Genel Kurul'da 139 kişiyi bulunduramadığını iddia etti. 
     
     ''FİNANSE EDİLEBİLME DURUMUNA BAKILMALI'' 
     Kandoğan'ın, işsizliğin ve cari açığın arttığı, ithalatın ihracatı karşılama oranının düştüğüne ilişkin sözleri üzerine söz alan Maliye Bakanı Kemal Unakıtan, TBMM'nin yasama yeri olduğunu, milletin, ''sorunlarımızı çözün diye'' kendilerini bu çatı altına gönderdiğini ifade ederek, ''Tasarıdakilerin tamamı milletin problemlerini çözmeye yöneliktir. Bu tasarı 58 tane kanunu da değiştirebilirdi. Problemlerin hepsine ayrı ayrı kanun mu getirseydik '' diye konuştu. 
     İktidarları döneminde faizlerin yüzde 70'ten yüzde 15'e düştüğünü belirten Unakıtan, ''Milletin sırtından yüzde 55 faiz yükünü kaldırdık, fena mı oldu '' dedi. 
     ''Bir millet büyürken ithalatı da ihracatı da artar'' diyen Unakıtan, değerlendirme yapılırken toplam ticaret hacmini dikkate almak gerektiğini söyledi. Unakıtan, ''Cari açıktan dolayı hiçbir sıkıntı yoktur. Cari açığın finanse edilebilme durumuna bakılmalı'' görüşünü dile getirdi. 
     Milli gelirin 2000 dolar düzeyinden 4500-5000 dolar seviyelerine yükseldiğini belirten Maliye Bakanı, ''illa muhalefet yapacağım, gerçekleri görmeyeceğim diyorsanız ben buna bir şey diyemem ama gerçekleri millet görüyor. Biz gelmeseydik devlet, memur maaşlarını ödeyemeyecekti'' diye konuştu. 
     Genel Kurul'da yasa tasarısı üzerindeki görüşmeler sürüyor. 
     
</TEXT>
</DOC>
