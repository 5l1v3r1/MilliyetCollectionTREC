<DOC>
<DOCNO> 339853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/soneko26.html </URL>
<DATE> 2005/05/05/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Telekom'da Koç-Sabancı ortaklığı bozuldu 
</HEADLINE>
<TEXT>

     Bu ay sonunda tekliflerin toplanacağı Türk Telekom özelleştirmesine kilitlenen telekomünikasyon sektörü, bugün gelen bir haberle sarsıldı. 
     Milliyet Gazetesi'nde bugün "Günün Kulisi" başlığı ile verilen haber saat 15 00'de resmen doğrulandı ve Türk Telekom'un özelleştirme ihalesine oluşturdukları bir konsorsiyumla beraber girme kararı alan Koç ve Sabancı ortaklığının bozulduğu açıklandı. 
     Koç Holding ihaleye tek başına tek başına teklif verecek. Sabancı ise ihaleye tek başına devam edip etmeme konusunda henüz bir karar vermedi. 
     Ayrılıkta, Telekom özelleştirmesinden Telefonica'nın da çekilmesine sebep olan Avea'daki belirsizlikler ve ihalede yabancı bir operatör ile birlikte hareket etme isteği konusunda iki grup arasında yaşanan anlaşmazlığın etkili olduğu konuşuluyor. Ancak görüş ayrılıkları sürerken Gima'nın satışının, iki dev holding arasındaki ortaklığın bozulması için fişeği ateşlediği öne sürülüyor. 
     Koç Holding'den İMKB'ye gönderilen açıklamada, Türk Telekom'un özelleştirme ihalesine ilişkin yapılan değerlendirmeler ve bir süredır devam eden görüşmeler sonrasında, Sabancı Holding ile oluşturulan konsorsiyumun sona erdirilmesine karar verildiği bildirildi. 
     Açıklamada kararın birlikte alındığı, bundan sonraki süreçte iki grup arasındaki işbirliğinin diğer işlerde de sürdürüleceği kaydedildi. 
     
     KOÇ'TAN SONRA SABANCI'DAN DA AÇIKLAMA GELDİ 

     Hacı Ömer Sabancı Holding A.Ş. de Koç Holding ile Türk Telekom ihalesi için oluşturulan konsorsiyumdaki ortaklığın sona erdiğini bildirdi. 
     Sabancı Holding, Türk Telekom ihalesine tek başına devam edip etmeyecekleri konusunda şirket Yönetim Kurulu tarafından şu aşamada alınmış bir karar bulunmadığını da belirtti. 
     Sabancı Holding’ten İMKB’ye gönderilen açıklamada, Türk Telekom’un özelleştirme ihalesine ilişkin yapılan değerlendirmeler ve bir süredir devam eden görüşmeler sonrasında, Koç Holding A.Ş. ile oluşturulan konsorsiyumdaki ortaklığın bugün itibariyle sona erdirilmesine birlikte karar verildiği kaydedilerek, Koç Holding A.Ş. ve Sabancı Holding A.Ş. arasında bugüne kadar devam eden iyi ilişkilere dayanan işbirliği anlayışının bundan böyle diğer işlerde de sürdürüleceği vurgulandı. 
     Açıklamada, "Türk Telekom ihalesine tek başımıza devam edip etmeyeceğimiz konusunda şirketimiz Yönetim Kurulu tarafından şu aşamada alınmış bir karar bulunmamaktadır. Konu ile ilgili karar alındığında kamuoyu bilgilendirilecektir" denildi. 
     Koç Holding’ten yapılan açıklamada ise "ilk müracaat çerçevesinde Koç Holding A.Ş.’nin ihale sürecini devam ettirdiği" belirtilmişti. 
     
     AYRI AYRI TEKLİF VERECEKLER 

     Özelleştirme hakkında ilk aşamadaki bilgi dosyası alınmasından iki ay boyunca devam eden bilgi odası sürecine kadar bir arada çalışan ve ortaklaşa analizler yapan iki grubun ayrılığının sebebi ise tam olarak bilinmiyor. 
     Türk Telekom özelleştirmesinde ortak hareket etmekten vazgeçme kararının önceki gün gerçekleşen Gima olayından önce alındığı, grupların teker teker Telekom ihalesiyle ilgilerinin sürdüğü de belirtiliyor. 
     Ayrılıkta, Telekom özelleştirmesinden Telefonica'nın da çekilmesine sebep olan Avea'daki belirsizlikler ve ihalede yabancı bir operatör ile birlikte hareket etme isteği konusunda iki grup arasında yaşanan anlaşmazlığın etkili olduğu konuşuluyor. Ancak Gima satışı ile yaşananların da ayrılık fişeğini ateşlediği öne sürülüyor. 
     
     Gima'nın satışı karşı karşıya getirdi 

     Hafta başında Gima ve Endi hisselerinin CarrefourSA'ya satılması ile Koç ve Sabancı grupları karşı karşıya gelmişti. Gima ile Koç Grubu'nun perakendede lider markası Migros'un görüşmeleri sürerken, Hüsnü Özyeğin'in Gima'yı Carrefour-Sabancı ortaklığı olan CarrefourSA'ya satması ekonomi çevrelerinde şaşkınlığa neden oldu. 
     Migros'tan bu satışın ardından yapılan açıklamada ise satışa tepki gösterilerek iş etiğine uygun olmadığı belirtilmişti. 
     
     Carrefour sordu ve sürece girdi 

     Öte yandan Gima'yı satın alma işlemi ile ilgili bugün bilgi veren Carrefour Genel Müdürü Luc de Noirmon, Migros ile Gima arasındaki görüşmeyi bildiklerini ve bu süreçte araya girerek Gima yöneticilerine pazarlığa açık olup olmadıklarını sorduklarını ifade etti. 
     Noirmon, kendilerine Gima'dan 'evet' cevabı geldiğini ve hemen görüşmelere başlayarak işlemi üç günde bitirdiklerini belirtti. 
     

     
</TEXT>
</DOC>
