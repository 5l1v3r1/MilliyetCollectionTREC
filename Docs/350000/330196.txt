<DOC>
<DOCNO> 330196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonyas11.html </URL>
<DATE> 2005/04/04/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Bu bir sınav sorusu Bir öküzden kaç kilo süt alınır 
</HEADLINE>
<TEXT>

     Burak GEZEN-Ersan KÜÇÜKKURU DHA 

      ÇANAKKALE'nin Biga İlçesi'ne bağlı Gerlengeç Köyü sakinleri, 220 büyükbaş hayvana bakacak çoban için ihale ve sınav açtı. Köy ihtiyar heyeti, sınav için başvuran tek adaya, "Bir öküzden kaç kilo süt alınır '' gibi şaşırtmalı sorular sordu. Köylüler, altı aylık bakım ücreti olarak hayvan başına 25 YTL 25 milyon lira öneren 30 yaşındaki Bahri Şahin ile anlaştı. 
     Geçimini tarım ve hayvancılıkla sağlayan 500 nüfuslu Gerlengeç Köyü'nde yıllardır yaşatılan gelenek bu yıl da sürdü. Köylüler, tarla işlerine daha fazla zaman ayırabilmek amacıyla büyükbaş hayvanlarına ortak bir çoban bulmak için ihale açtı. Altı aylık dönem için, bakılacak hayvan başına 30 milyon lira tahmini bedelle açılan ihaleye yalnızca bir aday katıldı. 
     Biga'nın Şakirbey Köyü'nden 30 yaşındaki Bahri Şahin, ihaleye katılan tek çoban adayı oldu. Açık eksiltme yöntemiyle yapılacağı açıklanan ihaleyi hayvan başına 25 YTL 25 milyon lira öneren Bahri Şahin aldı. Gerlengeç Köyü İhtiyar Heyeti, hayvanlarının güvenli ellerde olması için bu kez de çoban adayını sınava aldı. Sınavda, "Bir öküzden, erkek danadan kaç kilo süt alınır '' gibi şaşırtmalı sorular Bahri Şahin'i terletti. Şahin, "Öküzden değil, inekten süt alırız. Erkek danadan süt değil, döl alabiliriz'' diye yanıt verdi. 
     Sınavda, "Hayvanda bir rahatsızlık olduğunda ne yapman gerekiyor '', "Hayvan sürüden ayrılmasın diye ne yapman gerekiyor '', "Hayvan doğum yapmaya kalktı, ne yapman gerekir '' gibi sorular soruldu. Bazılarında zorlansa da sorulara doğru yanıt veren Bahri Şahin, sınavı başarıyla geçerek 2005 yılında Gerlengeç Köyü'nde çobanı olmaya hak kazandı. 
     Gerlengeç Köyü Muhtarı Ahmet Demirbaş, çoban Bahri Şahin'in 1 Nisan - 1 Ekim tarihleri arasında yaklaşık 220 büyükbaş hayvana bakacağını söyledi. Muhtar Demirbaş, "Köylüler hayvanlarını sabah köy çıkışına getirecek, çobana teslim edecek. Çoban hayvanları akşam saat 18.00'de köye getirecek, köylülere verecek. Herkesin hayvanına bir çoban bakacağı için hem maliyet azalmış olacak, hem de köylüler tarlalarındaki diğer işlerini rahatlıkla yapabilecek'' dedi. 
     Altı ayda toplam 5.5 milyar lira ödenecek olan ilkokul mezunu Bahri Şahin ise daha önce çobanlık yaptığını, çiftlikte çalıştığını, iki aydır işsiz olduğunu, işe çok ihtiyacı bulunduğunu belirtti. 
     İhaleyi aldığı için çok sevinçli olduğunu dile getiren Şahin, "Tabii 220 büyük baş hayvana bakmak zor olacak. Bu nedenle ilk başlarda alışıncaya kadar iki yevmiyeci tutacağım. Daha sonra eşim ile birlikte bakacağım'' diye konuştu. 
     Bazı köylüler ise çoban Bahri Şahin'in hayvanlara eşiyle birlikte bakacağını söylemesi üzerine, "Bu iş kadın işi değil'' diyerek tepki gösterdi. 
     
</TEXT>
</DOC>
