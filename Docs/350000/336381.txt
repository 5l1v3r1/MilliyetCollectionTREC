<DOC>
<DOCNO> 336381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/yazar/theper.html </URL>
<DATE> 2005/04/24/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Suç işleme özgürlüğünün sınırı genişliyor 
</HEADLINE>
<TEXT>


Ceza Kanunu yürürlüğe girmeden çok şükür ki yürürlüğü geri bırakıldı. Bu bir ümitti ama galiba ümitler suya düşüyor. 
Değişiklikle eklenen bir husus dikkatimi çekti. 
"Suç üç aydan fazla iki yıldan az cezayı gerektiriyorsa, sanık daha önce hüküm giymemişse, savcı beş yıllığına dava açmayı erteleyebilir." 
Bunun ne demek olduğunu anlatmak için önce bir hukuk kuralını açıklayayım. Bir suç işlenmişse bu suç soruşturulur. Suçun var olduğu anlaşılırsa yargılama mutlaka yapılır. Hiç kimsenin, mevcut olduğunu bildiği bir suçu af yetkisi yoktur. Af yetkisi sadece Büyük Millet Meclisi'nin olup bu dahi eleştirilmektedir. Bir de istisnai hallerde cumhurbaşkanının af yetkisi bulunmaktadır. Bunlar da Anayasa'dan gelmektedir. Şimdi 
Düşünün ki bir savcı suça vakıf oluyor, ama bakıyor ki bunun cezası iki yıla yakın hapis, bu halde tahkikatı tamamlayıp dosyayı bekletiyor, yani yargılama safhasına geçip, davayı açacağı yerde açmıyor ve iki yıla kadar hapis cezasını gerektiren bir suç adeta affediliyor. Böyle bir şey düşünülebilir mi 
Hani yerli filmlerde görürsünüz. Suç işlemiş bir bitirim karakolda komiserin önünde ezilir büzülür, "Affet komiserim, bir daha yapmam" der. Babacan görünüşlü komiser de, "Hadi bu seferlik affettim, bir daha yapma" diye bitirimi savar ya, işte ona döndük. Komiserin af yetkisi ancak yerli filmlerde olur. 
İki yıla kadar suç işleme serbestisi olabilir mi Böyle bir mantık anlaşılır mı Ülkede vatandaş işlenen suçlardan kırılıp geçiyor, kadınlar, gençler, çocuklar sokaklarda dolaşamaz, vatandaş evinde emniyetle oturamaz oldu, böyle bir ortamda alınması gereken tedbirlerden biri de müeyyidelerin ağırlaştırılması iken biz, suçluları kollayıp peşinen affetmeyi düşünüyoruz. Sorarım, suçların önlenmesi için ne düşünülüyor Şu ana kadar bir Allah'ın kulu çıkıp da mantıklı bir söz söylemedi. Önlem olarak caddelerdeki yeşillikler sökülüyor Niye biliyor musunuz Suç işleyenler buların arasına saklanmasın, bu yolla suç önlensin diye. Bu gibi bir tedbire benim de bir önerim var, suç işleyenlere maaş bağlayalım, yazıktır yavrucaklar sıkıntı çekmesinler. 



</TEXT>
</DOC>
