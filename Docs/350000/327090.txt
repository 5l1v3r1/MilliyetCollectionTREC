<DOC>
<DOCNO> 327090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonspo22.html </URL>
<DATE> 2005/03/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Galatasaraylı basketbolcu Mert Uyguç'a çirkin saldırı... 
</HEADLINE>
<TEXT>

     Galatasaray Erkek Basketbol Takımı oyuncularından Mert Uyguç'un, dün uğradığı saldırı sonucu yaralandığı ve sahalara dönmesinin 2 ayı bulacağı bildirildi. 
     Galatasaray Kulübü'den yapılan açıklamaya göre Mert Uyguç, dün düzenlenen takım yemeğine katılmak üzere arabasıyla seyir halindeyken, farklı bir araba tarafından yolu kesilerek, araç içindekilerin saldırısına uğradı. Bu sırada yüzüne aldığı darbeler sonucu çene kemiği kırılan Mert'in, Bakırköy Acıbadem Hastanesi'nde ameliyat edildiği, sağlık durumunun iyi olduğu, ancak çalışmalara başlamasının 2 ayı bulacağı kaydedildi. 
     Sarı-kırmızılı kulüp, Mert Uyguç'a yapılan saldırıyı şiddetle kınarken, güvenlik güçlerinin, saldırının faillerini en kısa zamanda yakalayarak adalete teslim edeceğine olan inancını dile getirip, oyuncularına geçmiş olsun dileğinde bulundu. 
     
     TEPKİ BÜYÜYOR 

     Galatasaray Erkek Basketbol Takımı oyuncusu Mert Uyguç'un uğradığı saldırının yankıları sürüyor. 
     Galatasaray Erkekler Basketbol Takımı Antrenörü Halil Üner, çene kemiği kırılan ve yaklaşık 2 ay sahalardan uzak kalacağı açıklanan oyuncusuna yapılan saldırıyı nefretle kınarken, faillerinin de bir an önce yakalanması dileğinde bulundu. 
     Konuyla ilgili Basketbol Federasyonu'nun resmi internet sitesine açıklama yapan Üner, bu saldırının takım olarak yaşadıkları son şanssızlık olmasını dilerken, şunları kaydetti 
     ''Dün akşam saatlerinde takım arkadaşlarıyla birlikte yemeğe gitmekte olan Mert'in aracı konvoyun en arkasındaymış. Trafik içinde Mert diğerlerinden biraz geride kalmış. Bu sırada 4 kişinin içinde bulunduğu bir araba Mert'in yolunu kesmiş ve arabadakiler aşağıya inmiş. Mert de ne olup bittiğini anlamak için arabadan iner inmez, bu 4 şehir eşkiyasının saldırısına uğramış. Mert'in aldığı darbeler ve olayların gelişimi düşünüldüğünde bu talihsiz olayın spontane bir olay olduğuna inanmak gerçekten de güçleşiyor. Neyse ki Mert'in geç kalmasından şüphelenerek geriye dönen Ufuk, olay yerine zamanında varmış ve saldırganların daha da ileriye gitmelerine engel olmuş. Olayı derhal emniyet güçlerine intikal ettirdik. Takım olarak çok üzgünüz. Camia olarak da bu saldırıyı nefretle kınıyoruz.'' 
     
     ZORBALAR YAKALANDI 

     Galatasaray Erkek Basketbol Takımı oyuncularından Mert Uyguç'un dün darp edilmesi olayına ilişkin 4 kişi gözaltına alındı. 
     Uyguç'un, otomobiliyle seyir halindeyken önünü kesen bir araçtaki kişilerce darp edilmesi üzerine soruşturma başlatan Sarıyer İlçe Emniyet Müdürlüğü Asayiş Büro Amirliği ekipleri, Metin Ö, Namık Kemal K, Bülent K. ve Metin K'yı gözaltına aldı. 
     Zanlıların, basketbolcuyu, aralarında çıkan yol tartışması sonucu darp ettiklerini öne sürdükleri öğrenildi. 
     

     
</TEXT>
</DOC>
