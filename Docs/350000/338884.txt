<DOC>
<DOCNO> 338884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko46.html </URL>
<DATE> 2005/05/02/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Otomotiv ihracatı 4 ayda 2001'i solladı... 
</HEADLINE>
<TEXT>

     Türk ekonomisinin lokomotifi haline gelen otomotiv sektörünün ihracatı, yılın ilk 4 ayında yüzde 46.5 oranında artarak 4 milyar 402 milyon dolara ulaştı. 
     Sektör, bu rakam ile 2001 yılının tamamında yapılan 3 milyar 865 milyon dolarlık ihracatı geride bıraktı. 
     Uludağ İhracatçı Birlikleri UİB verilerinden derlenen bilgiye göre, ihracat kalemleri arasında 1 milyar 442 milyon 13 bin dolar ile binek otomobiller ilk sırada yer aldı. Bunu otomotiv 
     yan sanayii ve eşya taşımaya mahsus motorlu taşıtlar izledi. 
     En fazla ihracat artışı, demiryolu taşıtlarında gerçekleşirken, traktörler, hava ve uzay taşıtları, tanklar ve zırhlı savaş taşıtları ile özel amaçlı diğer çekicilerde ihracat geriledi. 
     Ocak-nisan döneminde yüzde 46.5 oranında artarak 4 milyar 402 milyon 780 bin dolara ulaşan ihracat, geçen yılın aynı döneminde 3 milyar 5 milyon 49 bin dolar olarak gerçekleşmişti. 
     Nisan ayında ise yüzde 25’lik artışla 1 milyar 109 milyon 561 bin dolara yükselen ihracat, geçen yılın aynı ayında 889 milyon 381 bin dolarda kalmıştı. İhracat bu yıl, Ocak’ta yüzde 37, Şubat’ta yüzde 92, Mart’ta ise yüzde 48 oranında artış kaydetmişti. 
     
     ALMANYA İLK SIRADA 
     Sektör, yılın ilk 4 ayında 12 serbest bölgenin yanı sıra 156 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya 663 milyon 383 bin dolar ile ilk sırada yer alırken, bu ülkeyi İtalya, Fransa, İngiltere, İspanya ve Hollanda izledi. 
     Sektör, bu dönemde Marshall Adaları, Antigua ve Bermuda, Honduras, St. Kitts ve Nevis, Fransız Guyanası, Mozambik, Panama, Brunei, Guyana, Nijer, Moğolistan, Gambiya, Tacikistan, Orta Afrika Cumhuriyeti, Malavi, Nikaragua, Ceuta, Guam, Dominik Cumhuriyeti, Kongo ve Zaire, Doğu Timor, Kamboçya ve Fiji ile Mardin ve Kocaeli serbest bölgelerine de ilk kez ihracat yaptı. 
     
</TEXT>
</DOC>
