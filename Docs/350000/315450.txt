<DOC>
<DOCNO> 315450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy29.html </URL>
<DATE> 2005/02/15/ </DATE>
<TIME> 18.54 </TIME>
<AUTHOR>  </AUTHOR>
<HEADLINE>
Erdoğan, Nano ortak basın toplantısı yaptı... 
</HEADLINE>
<TEXT>

     Başbakan Recep Tayyip Erdoğan, Arnavutluk'un NATO üyeliği için, gerek zirve çalışmalarında, gerek NATO yetkilileriyle yapacağı görüşmelerde, adeta Arnavutluk'un bir avukatı gibi çalışacağını söyledi. 
     Erdoğan ile Arnavutluk Başbakanı Fatos Nano'nun yaklaşık 45 dakika süren başbaşa görüşmesinin ardından heyetlerarası görüşmelere geçildi. 
     Heyetlerarası görüşmeye, Devlet Bakanı Beşir Atalay, Ulaştırma Bakanı Binali Yıldırım, milletvekilleri ve bürokratlar katıldı. 
     Heyetlerarası görüşmenin ardından, Bakan Yıldırım ile muhatabı, iki ülke arasında denizcilik alanında bir anlaşma imzaladı. 
     Her iki Başbakan daha sonra ortak basın toplantısı düzenledi. 
     Arnavutluk Başbakanı Nano, Türkiye ile Arnavutluk arasında parlak ilişkiler olduğunu ifade ederek bu ziyaretin iki ülke arasındaki kültürel ve ticari işbirliğini daha da güçlendireceğini söyledi. 
     Türkiye'de birçok Arnavut yaşadığına dikkati çeken Nano, bu vatandaşların Türkiye'nin kalkınmasına katkı sağladığını kaydetti. 
     Nano, kardeş Türk halkı ve hükümetine, kendilerine sadece zor yıllarda değil, her zaman verdikleri destekten dolayı teşekkür etti. 
     Türkiye'nin, Arnavut ordusunun modernleşmesi için 80 milyon dolar yardım yaptığını vurgulayan Nano, Başbakan Erdoğan'ın, görüşmelerinde, Arnavutluk'un NATO üyeliği konusundaki tam desteğini bir kez daha teyit ettiğini bildirdi. 
     Türkiye'nin, Arnavutluk'un dış ticaretinde, ilk üç ülke arasında yer aldığını ifade eden Nano, Arnavutluk'un 160 milyon dolarlık dış ticaretinin 80 milyon dolarını Türkiye ile gerçekleştirdiğini kaydetti. 
     Fatos Nano, iki ülke arasında güvenlik, eğitim, kültür ve sağlık alanlarındaki işbirliğinin kendileri için önemli olduğunu dile getirerek, ''Türkiye'nin Avrupa Birliği AB konusunda attığı önemli adımları takdirle karşılıyoruz. Türkiye'nin bu konudaki başarısı, Orta Avrupa ve Balkanlar'a da örnek olacaktır'' diye konuştu. 
     
     ERDOĞAN'IN SÖZLERİ 
     Başbakan Erdoğan da bu ziyaretinin 5 yıl sonra Başbakan düzeyinde Arnavutluk'a düzenlenen ilk ziyaret olduğunu söyledi. 
     Türkiye ve Arnavutluk'un karşılıklı güvene ve saygıya dayalı bir ilişkiye ihtiyacı olduğunu dile getiren Erdoğan, iki ülke arasındaki akrabalık ve kültür bağlarının ciddi bir öneme sahip olduğunu belirtti. 
     Genel anlamda Balkanlar, özel anlamda da Arnavutluk'un, Türk dış politikasında önemli bir yer tuttuğuna dikkati çeken Erdoğan, Türkiye'nin son 15 yılda Arnavutluk'a her alanda destek verdiğini, bu desteğin bundan sonra da devam edeceğini bildirdi. 
     Başbakan Erdoğan, iki ülke arasındaki 160 milyon dolarlık ticaret hacmini ''küçük bir rakam'' olarak niteleyerek, beraberinde getirdiği işadamlarıyla bu rakamı daha da artırmak istediklerini kaydetti. 
     Başbakan Erdoğan, iki ülke arasında imzaladıkları denizcilik anlaşmasıyla bu alandaki boşluğu doldurduklarını söyledi. 
     Başbakan Erdoğan, Türkiye'nin, Arnavutluk'un NATO üyeliği konusunda gerekli desteği vermeye kararlı olduğunu ifade ederek, bunu Arnavutluk'un stratejik alanı açısından da önemsediklerini kaydetti. 
     Arnavutluk'un, Balkanlarda ''kilit bir ülke'' olduğuna işaret eden Erdoğan, barışçı, dengeyi hedeflemiş politikasıyla küresel barışa katkısını her zaman sürdürdüğünü belirtti. 
     
     ARNAVUTLUK'UN NATO ÜYELİĞİ 
     Erdoğan ve Nano, daha sonra basın mensuplarının sorularını yanıtladı. 
     Erdoğan, Türkiye'nin Arnavutluk'a NATO üyeliği konusunda nasıl yardım edebileceği yönündeki soruya, ''Zirve çalışmalarında, NATO yetkilileriyle yapacağım görüşmelerde, Arnavutluk'un NATO'ya katılması için adeta avukatınız gibi çalışacağım'' yanıtını verdi. 
     Arnavutluk Başbakanı Fatos Nano da KKTC'ye izolasyonun kaldırılması için katkıda bulunup bulunmayacakları yönündeki bir soru üzerine, Türk Hükümeti'nin Kıbrıs konusunda AB ile yürüttüğü müzakereleri yakından takip ettiklerini söyledi. 
     Türkiye ziyaretinde de bu konudaki izlenimlerini aktardığını dile getiren Nano, ''Türkiye'nin AB ile görüşmeleri ve Erdoğan'ın Kıbrıs konusundaki çok net tutumu, hayran olunması gereken bir gerçektir. Bölgenin AB ile bütünleşmesi için engel olan duvarları yıkalım'' dedi. 
     
     ARNAVUTLUK'TAKİ TÜRK YATIRIMCILAR 
     Türk yatırımcılarının Arnavutluk'taki özelleştirmelere katılıp katılmayacaklarının, görüşmelerde ele alınıp alınmadığının sorulması üzerine Başbakan Erdoğan, iki ülke işadamları arasında karşılıklı görüşmelerin yapılacağını söyledi. 
     Türk işadamlarının Arnavutluk'taki özelleştirme faaliyetlerine katılmalarının, kendi takdirlerinde olduğunu vurgulayan Erdoğan, ''Onlar, kar ve zararlarını hesaplarlar. O konuyu bizden daha iyi bilirler. 10 milyon dolarlık bir yatırım için fizibilite raporunu bekliyoruz'' dedi. 
     Fatos Nano da aynı soruya yanıt verirken, Türk şirketlerinin Arnavutluk'ta birçok alanda faaliyet gösterdiğini belirtti. Türk şirketlerinin, Arnavutluk'ta özelleştirilecek kamu kuruluşlarıyla ilgilendiğini dile getiren Nano, ''Bu işbirliği sayesinde iki ülke açısından da kar artıyor, zarar azalıyor'' diye konuştu. 
     
</TEXT>
</DOC>
