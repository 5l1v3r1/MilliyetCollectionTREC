<DOC>
<DOCNO> 329350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonsiy22.html </URL>
<DATE> 2005/04/01/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Erdoğan Bizden muhalefetin eksiklerini de gidermemizi bekleyenler var 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, partisinin siyasetin tükendiği bir zamanda bütün riskleri, bütün zorlukları göğüsleyerek Türkiye'de umudun tükenmediğini ispatladığını söyledi. 
     Başbakan Erdoğan, Kızılcahamam'da partisinin 4. İstişare ve Değerlendirme Toplantısı'nda yaptığı konuşmada, kendi iktidarlarında yıllar sonra milletin hasret kaldığı kendi sesini, kendi siyasetini bağrına bastığını ifade etti. İlk günden itibaren siyasetin ne kadar akıl, irade, gönül, enerji ve dirayet gerektirdiğini ortaya koyduklarını anlatan Erdoğan, hükümetin sosyal politikalarından örnekler verdi. Erdoğan, AK Parti aidiyetinin Türkiye'nin büyüme iradesine sahip çıkmak anlamına geldiğini ifade ederek, ''Büyüme sosyal dokuyla birlikte güçlenmelidir'' dedi. 
     Bu kadar rekabetin yaşandığı dünyada güven ve istikrarın muhafazasının yerinde durarak sağlanamayacağını dile getiren Erdoğan, şöyle konuştu 
     ''Çıtayı o kadar yükselttik ki bizi sadece izlemekle yetinenleri de belki yanlış yönlendirdik. Bugün sanki bizden muhalefetin eksikliklerini de gidermemizi bekleyenler var. Hayır. Biz bu ülkenin yönetiminden sorumluyuz. Bu ülkenin kısa zamanda elde ettiği kazanımları görünmez kılmak gibi bir vizyonumuz yok. Aksine biz enerjimizi bu ülkenin yakaladığı umudu, dinamizmi, istikrarı ve güveni güçlendirmek için kullanacağız. Bu bir süreç işidir ve maraton koşucuları gibi nefesimizi ve gücümüzü planlayarak koşumuzu sürdürmek durumundayız. Bu bağlamda bize yöneltilen eleştirileri, uyarıları ve beklentileri de yanlış olarak görmüyoruz. Hakkaniyet içinde kalan, insaf ölçülerini aşmayan eleştirilerin bir kısmı 1940'dan kalma sorunlarımızla ilgilidir. Bir kısmı 50, 60, 70'li yıllardan kalma sorunlardır. Türkiye'nin bu yarıyı kazanması için bu tür eleştiri ve uyarılar ancak Bize doping olur. Biz Türkiye'nin özlemlerine tekabül eden bir siyasi aksiyonuz. Bu nedenle AK Parti'nin muhafazakar demokrat kimliği toplumsal merkezle örtüşmektedir. AK Parti olarak durduğumuz yer toplumun merkezidir. Toplumsal merkezden kastımız milletin paylaştığı, üzerinde mutabakat tesis ettiği değer, alışkanlık ve tercihlerin bir bütünüdür. Türkiye siyaseti uzun yıllardır toplumsal merkezden kopmuş, statüko etrafında şekillenen siyasi bir merkeze hapsolmuştur. Kendisini merkez partisi olarak değerlendiren partiler bu dar siyasi merkez anlayışının dışına çıkamamışlardır'' AK Parti'nin asıl başarısının toplumsal merkezle siyasi merkez arasındaki kopukluğu ortadan kaldıran, siyasi merkezi toplumsal merkezle aynılaştıran yeni siyaset anlayışı olduğunu ifade eden Erdoğan, meşruiyetini toplumdan almayan, toplumsal merkeze yaslanmayan, milletin taleplerini siyasete taşımayan hiçbir siyasi girişimin merkeze yerleşemeyeceği gibi, demokratik de olamayacağını söyledi. 
     Erdoğan, ''Siyaseti halksız, tabansız, ilkesiz, kimliksiz olarak görenleri ya da kimliğini düşürenleri halkımız müebbet yokluğa, unutulmaya mahkum eder'' dedi. 
     Erdoğan, AK Parti 4. İstişare ve Değerlendirme Toplantısı'nda yaptığı konuşmada, partisinin gücünü halktan aldığını söyledi. Erdoğan, şöyle konuştu 
     ''Halka layık bir yönetim sergilemekten başka bir dert taşımıyoruz, taşımayacağız. Medeniyet birikimiyle, destansı varoluş mücadelesiyle her coğrafyada saygıyla yad edilen bu aziz millete çaresizliği, zilleti değil, izzeti layık gördük. Mahcup olmadık, mahcup etmedik. 
     Mesafe onur vericidir, umut vericidir, heyecan vericidir. Türkiye'nin önündeki ağır badireleri Allah'ın izniyle kaldırdık. Özgüvenini kaybetmekte olan bir ülkeye yeniden özgüven kazandırdık. Erken uyarı sistemlerinin tıkandığı, hiçbir eleştirinin muhatap bulamadığı, siyasetin üzerinde konuşmaya değer olmaktan çıktığı bir Türkiye tablosundan bugünlere geldik. Bakanlar Kurulu'nun bile iki ay, üç ay, dört ay toplanamadığı, toplumun, medyanın, her toplantı öncesi daha derin bir kriz beklentisine girdiği ve hükümetin her toplantısının yeni krizler doğurduğu bir siyaset tablosu vardı. Hatırlayınız, hükümet üyelerinin bir araya gelmesi bile basınımızda 'Zirve' olarak yer alıyordu. 
     Ak Parti'nin kuruluşuyla birlikte sarsılan bütün o dengeler tek tek yerine oturmaya başladı. Millet özlemlerinden doğan ırmak mecrasını buldu. Türkiye, özlediği sese, özlediği siyasete, özlediği değişim rüzgarına kavuştu. Sizler hiç bitmeyecekmiş gibi gelen ağır bir kara kışın, uzun bir zemherinin ardından Türkiye'yi bahara kavuşturdunuz. Sizler tereddütsüz yüreklerini ortaya koyanlarsınız. Bizleri buralara taşıyan halkımız da aklını, yüreğini, vicdanını ortaya koymuştur. O gün, bu yürek enerjisini kuşkuyla karşılayanlar kısa zaman içinde mahcup oldular. Elbette kimsenin mahcup oluşuna sevinmedik. Sevinmeyiz de. Ama yüreği bu emaneti daha fazla taşımaya güç yetiremeyenler olacakmış, olabilir. Ne diyebiliriz. Bu, bir nasip meselesidir.'' AK Parti Hükümetinin, halkın hem aklı hem de vicdanı olduğunu anlatan Başbakan Erdoğan sürekli mazeret üreten, sızlanan, suçlayan, milletle, devletle, dünyayla aynı anda kavga eden siyasetin tasfiye edildiğini ifade etti. Erdoğan, ''O siyaset demokrasiden, halkın iradesinden değil, ülkenin yine kendileri tarafından oluşturulan zaaf alanlarından besleniyordu. Herkesle kavgalı, daha kötüsü kendiyle de kavgalı bir siyasetti. Bugün, arada bir ruh çağıranlara, Türkiye'nin sarılmış yaralarını kaşıyanlara, negatif elektrik yaymaya çalışanlara, 'Ah o günler ne güzel günlerdi' diyenlere sorma günüdür Kaç kişi kaldınız siz, kaç kişi '' diye konuştu. 
     Halka hizmet ederken enkaz edebiyatına sığınmadıklarını kaydeden Erdoğan, milletin vakarından, onurlu duruşundan taviz vermediklerini dile getirdi. Erdoğan, sözlerini şöyle sürdürdü 
     ''Dünya kadar zorlukla sınandık ama, milletimizin başını önüne eğdirecek bir tek adım atmadık. 
     Ak Parti, siyasal kimliğini Türkiye'nin kimliğiyle tanımlayarak var oldu. Türkiye kimliği her şeyin üstündedir. Önce yapay gerilim alanları oluşturanların, sonra da o zeminde siyaset yapanların bizim Türkiye tasavvurumuzda, siyaset pratiğimizde yeri olmadı, olmayacak. Evet, siyaset yapmakla siyaset üretmek aynı şey değildir. Siyasetin esas belirleyeni halkımızdır ve bu inançla siyaset üretiyoruz. Buna inanmakla kalmıyoruz, inandıklarımızı hayata geçiriyoruz. Bu yüzden ortaya koyduğumuz pratiği gören halkımızın bize güveni, desteği artırıyor. Bu artış, bize dönük bu teveccüh millet iradesinin güçlenmesiyle doğru orantılı bir teveccühtür. Millet iradesini anlamakta zorluk çekenler, bu sevgiyi, bu teveccühü anlamakta nedense zorlanıyorlar. Defalarca izah ettik, bir kez daha açıkça söyleyelim. Ak Parti'nin halk ile birlikte güçlenmesi, halkın Ak Parti ile güçlenmesinden kaynaklanıyor. Halkın güç verdiği siyasetçilerin ne zaman güç kaybına uğradıklarına baktığınızda, çok net olarak göreceksiniz ki siyasetçi ya da yöneticiler ne zaman ki halkın gücünü kendi gücü zannetmişse siyasetçiyle birlikte siyaset de itibar yitirmiştir.'' AK Parti'nin başarısını milletin değerlendireceğini belirten Erdoğan, halkın nezdindeki konumun doğru analiz edilmesinin kendileri için bir erdem olduğunu ifade etti. Erdoğan, ''Siyaseti halksız, tabansız, ilkesiz, kimliksiz olarak görenleri ya da kimliğini düşürenleri halkımız müebbet yokluğa, unutulmaya mahkum eder. Bu ibret dersini vaktiyle almayanların durumu ortadadır'' dedi. 
     AK Parti Genel Başkanı ve Başbakan Recep Tayyip Erdoğan, ''Manipülasyona gelerek, konjonktürel hadiselerin ateşine kapılarak toplumsal dokumuzun çatlamasına, çatlatılmasına asla izin vermeyeceğiz'' dedi. 
     Başbakan Erdoğan, Kızılcahamam'da düzenlenen AK Parti 4. İstişare ve Değerlendirme toplantısında yaptığı konuşmada, aklın ve vicdanın sesi olma çabasında olduklarını söyledi. Erdoğan, şöyle konuştu 
     ''Dün olduğu gibi bugün de adalet yerine imtiyaz talep edenlerin ihtirasları akıllarını gölgeliyor. İnanın, insanın bu dünyadaki en dramatik çelişkisi belki de budur. Hakkaniyet ve insaf terazisi bozulanlar her şeyi sadece kendine hak görürler. Servet de, sermaye de, mülkiyet de, siyaset de, iktidar da sadece onlara layıktır ve onlar her şeye layıktır. 
     Türk siyaset hayatında 'Ayna ayna söyle bana' diyenlerin yekünü hayli yüksektir. Hiçbirinin akıbeti ise iyi olmamış, kötü olmuştur. Şundan emin olun ki bu millet dirayetli evlatlarının kıymetini her zaman bilmiştir, bugün de bilmektedir. Böylesine bir dönemde milletin yüzünü ağarttığınız için bu ülkenin çocukları adına, yarınları adına, sizlere bir kez daha teşekkür ediyorum. Sağ olun, var olun. Azmimizi kıracak, heyecanımızı yaralayacak olaylar olmuyor mu Oluyor. Onları da asırlardır bu coğrafyada yaşayan halkımızın tecrübelerini damıta damıta söze döktüğü gibi 'Aldırma gönül' diye karşılıyor, asla heyecanımızı kaybetmiyor, bütünlükten gözümüzü ayırmıyoruz. Sık sık vurgu yapma ihtiyacı duyduğumuz bütünlükten kastımız, Türkiye'nin hangi sorunu varsa, o soruna ülke bütünlüğü içinde bakmaktır. Bizi biz yapan insan sevgisi, vatan sevgisi, ülke sevgisi, millet sevgisi bütün meselelere bir bütünlük içinde, bir Türkiye ve dünya tasavvuruyla bakmayı gerektirir. Bütünlüğü kaybeden her şeyini kaybeder. Devletimizin de milletimizin de bekası, itibar birlik, bütünlük içindedir.'' 
     
     POPÜLİST TUZAKLAR 

     Milletin her ferdine karşı sorumluluk hissettiklerini vurgulayan Erdoğan, ''Bu milletin yakamıza taktığı adalet ve kalkınma rozetini açık arttırmaya çıkarmıyoruz'' diye konuştu. Çıtayı oldukça yükselttiklerini kaydeden Başbakan Erdoğan, ''Bugün sanki bizden muhalefetin eksikliklerini de gidermemizi bekleyenler var. Hayır biz bu ülkenin yönetiminden sorumluyuz ve bu ülkenin geçen kısa zaman içinde elde ettiği kazanımlarını görünmez kılmak gibi bir misyonumuz yok'' dedi. Erdoğan, şunları söyledi 
     ''Biz enerjimizi bu ülkenin yakaladığı umudu, dinamizmi, istikrarı ve güveni güçlendirmek için kullanacağız, doğrusu budur. Yaptığımız işin doğası gereği her gün devrim, her gün reform olmaz. Bu bir süreç işidir ve maraton koşucuları gibi nefesimizi ve gücümüzü planlayarak koşumuzu sürdürmeliyiz. Bizim davamız kısır, gündelik çekişmeler içinde harcanamayacak kadar büyük bir davadır. Bizim davamız bu ülkede yaşayan her bir insanımızın hissiyatını kucaklayacak derinliğe ve zenginliğe sahip bir davadır. Bu ülkenin renklerine, bu ülkenin birikimine, bu ülkenin bütünlüğünü tesis eden insani zenginliklere hiçbir ayrım ve fark gözetmeden sadakatle, sevgiyle bağlıyız. Popülist tuzaklara düşmeyeceğiz, toplumumuzun kimyasını bozmaya dönük niyetlere asla geçiş izni vermeyeceğiz. Bu ülkeye, insanımızı millet yapan değerlere sahip çıkarak hizmet edeceğiz. Manipülasyona gelerek, konjonktürel hadiselerin ateşine kapılarak toplumsal dokumuzun çatlamasına, çatlatılmasına asla izin vermeyeceğiz. Tarih boyunca nasıl yaşamışsak, etle tırnak gibi bir arada yaşayacak bu ülkenin güzelliklerini, bu ülkenin zenginliklerini, bu ülkenin aydınlık geleceğini kardeşçe paylaşacağız.'' Türkiye içine sıkışıp kalmadıklarını belirten Erdoğan, dünya ülkeleriyle ilişkileri her alanda geliştirmeye çalıştıklarını ifade etti. Başbakan, çıktığı seyahatlerle ilgili olarak, ''Seyahat ediniz. Rızık bulursunuz'' sözünü hatırlattı. 
     Başbakan Erdoğan, ''Statüko bizim yüreklerimizi, aklımızı, vicdanımızı esir alamaz. Hiçbir küçük hesap bizim bu millete hizmet etmek konusundaki samimiyetimizi gölgeleyemez. Türkiye geldiği noktadan geriye bir tek adım atamaz'' diye konuştu. 
     
     PROTESTOCU GRUP 

     Öte yandan, Diyarbakır'ın Bismil ilçesi İnanköy'den gelen ve ağa baskısını protesto etmek isteyen bir grup, toplantının yapıldığı Asya Termal Oteli'nin bulunduğu bölgeye geldi. 
     Güvenlik kordonu altında slogan atan grup bekleyişini sürdürüyor. 
     
</TEXT>
</DOC>
