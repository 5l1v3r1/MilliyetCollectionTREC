<DOC>
<DOCNO> 349609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/yazar/zbirand.html </URL>
<DATE> 2005/06/07/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
"Ya bizimle olun veya karşı çıkın" 
</HEADLINE>
<TEXT>


WASHİNGTON 

Beyaz Saray, Milli Güvenlik Konseyi ve Dışişleri Bakanlığı rahatsız. AKP hükümetinin zigzaglarından ve politikalarında görülen "vıdılamalardan" son derece şikayetçiler. Bu duruma bakıp, Türk-Amerikan ilişkilerinin derin bir krizin içinde bulunduğu sonucuna varılmasın. Kriz yok, ancak biran önce tedavi edilmezse, ilerde krize gidilme tehlikesi var. 
Oysa Beyaz Saray için Türkiye'nin önemi değişmiş değil. İkinci döneminin ilk altı ayını yaşayan Bush yönetiminin Türkiye ile işbirliği yapmak istediği alanlar azalmıyor, aksine çoğalıyor Orta Doğu Irak-İran-Suriye ile ilişkiler Avrupa Birliğinin genişleme süreci Afganistan-Orta Asya Cumhuriyetleri Batı Balkanlar Kafkaslar... 
Washington, böylesine önemli bir sürece girilmişken, Türkiye ile ilişkilerin üstüne düşen bulutların dağıtılmasını istiyor. Kamuoylarındaki algılamaların değişmesini ve bu ilişkilerin perspektifinin yerine oturtulmasını arzuluyor. 
Özetlemem gerekirse, ilişkilere ince ayar getirilip, yanlış anlamalara son verilmesi üstünde duruluyor. 
Washington'da resmi politikaları yakından izleyen, dosyaları bilenler için Türkiye'nin genel yaklaşımlarında büyük bir sorun yok. ABD ile paralel politikalar izleniyor. Ancak, bir de dosyaların için bilmeyen, dışardan bakıp, çeşitli açıklamalar ve basın haberleriyle bilgi sahibi olanlar var ki, bu grup için durum hiçte iç açıcı değil... 
İşte önümüzdeki Çarşamba günü yapılacak Erdoğan-Bush görüşmesi ağırlıklı olarak bu ikinci gruba yönelik olacak. Bu görüşmede, iki ülkeyi yönetenlerin siyasi vizyonları tartışılacak. Türkiye, ABD'nin etkili bir ortağı olup olmadığını gösterecek. ABD'de de, AKP hükümetinin, Bush yönetiminin politikalarına ne oranda ayak uyduracağını tartacak. 

"DIŞ GÖRÜNTÜNÜZE DİKKAT EDİN..." 
Washington'da, tek bir görüş yok. 
Neyi duymak istiyorsanız, onu söyleyecek birini bulabiliyorsunuz. Ancak, burada Türkiye'nin dış görüntüsü iyi değil. Bunun nedeni de, Ankara'nın Cumhurbaşkanı ve Başbakan dahil sık sık çam devirmesi, çok konuşup gereksiz hatalar yapılması, Amerikalıların tüylerini diken diken edecek sözler sarfedip, tutumlar alınması... 
Elikatmış'ın, Felluce'de soykırım yapıldığını söylemesi... Sezer'in Suriye'ye resmi gezisi... İran konusunda Türk tarafının yeterince açık destek vermemesi... Başbakan'ın İsrail'in devlet terörü yaptığını söylemesi... Edelman'a randevu verilmemesi... vs...vs. 
"Başta Irak olmak üzere, sürekli vıdılıyorsunuz. Sürekli şekilde Amerika'ya küçük küçük sokuşturuyorsunuz. Başbakan-Gül ikilisi de, çoğu zaman seyirci kalıyorlar. Bizden tepki gelince, bu defa Erdoğan-Gül çıkıp, Türk-ABD ilişkileri hakkında son derece olumlu açıklamalar yapıyorlar. Ancak o zaman da inandırıcı olamıyorlar" diyen bir Amerikalı yetkili, kelimelerini hiç yuvarlamadı ve Erdoğan'dan neyin beklendiğini şu şekilde anlattı 
"Seçiminizi sadece kapalı kapılar ardında değil açıkça kamuoyu önünde de gösterin. Bizimle birlikte misiniz, yoksa Amerikan politikalarıyla itişmeyi sürdürecek misiniz " 
Anlayacağınız, Washington, Tayyip Erdoğan'ın Beyaz Sarayın içinde söyleyeceklerini dinleyecek ve dışarı çıktığında da bunları tekrarlamasını bekleyecek. Uzun vadede de, kendi partisindeki Amerikan aleyhtarı başkaldırıları önlemesini bekleyecek. 
Tam bir ince ayar olacak. 



"NE İSTEDİNİZ İSE YAPTIK..." Konuştuğum Amerikalı kaynakların sık sık tekrarladıkları bir yaklaşım var Sizin için önemli olan konuların büyük bölümünde arkanızda durduk, bir tek PKK sözümüzü tutamadık, onuda zamanla çözeceğiz... 
Örnek olarakta şunlar gösteriliyor 
- Ermeni lobisinin büyük baskısına rağmen, Başkan Bush Soykırım kelimesini kullanmadı. Oysa nice müttefiğiniz parlamentolarından karar çıkarıyorlar. 
- Rum lobisinin büyük baskısına rağmen, KKTC'ye heyet gitmesini sağladık. Başka kimse bunu yapmadı. 
- IMF'te destek olduk ve olmayı sürdüreceğiz. 
- Avrupa Birliğinin Türkiye'yi tam üyeliğe alması gerektiğini açıkça biz savunuyoruz. Rice'ın açıklaması bu konudaki yaklaşımımızı gösteriyor. 
Amerikalılar, bütün bunları sıraladıktan sonra "peki siz neler yaptınız " diye sorup, karşınıza upuzun bir liste çıkarıyorlar. 
İşte, yarınki Erdoğan-Bush görüşmesinin perde arkasındaki konuşmalar bunlar... 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
