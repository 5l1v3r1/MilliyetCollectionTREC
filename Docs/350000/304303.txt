<DOC>
<DOCNO> 304303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun35.html </URL>
<DATE> 2005/01/07/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İtalya'da tren kazası, en az 14 ölü var 
</HEADLINE>
<TEXT>

     Lütfullah Göktaş bildiriyor 

İtalya'da bugün 14.00 civarında meydana gelen tren kazasında 14 kişi hayatını kaybetti, yaklaşık 80 kişi yaralandı. 
     Bologna-Verona hattında bir yolcu treniyle bir yük treni çarpıştı, İtalyan haber ajansı ANSA'nın haberine göre, kazanın yolcu treninin kırmızı ışığa riayet etmemesinden kaynaklandığı ihtimali giderek güç kazanıyor. 
     Kaza mahallindeki yoğun sise rağmen kurtarma çalışmaları devam ederken, raydan çıkan yolcu treninin bazı vagonlarının çarpışmanın şiddetiyle birbirine geçtiği haber verildi. 
     Karşı istikametlerden gelen iki trenin, Bologna'nın kuzeyinde Crevalcore'ye bağlı Bolognina yakınlarında çarpıştıkları belirtildi. 
     Kurtarma çalışmaları devam ederken, yaklaşık 80 yaralının da bölgedeki hastanelere kaldırıldığı açıklandı. 
     İtfaiye yetkilileri tarafından yapılan açıklamalarda, kaza mahallinde şu ana dek cesetlerine ulaşılan yolcu sayısının 14'e yükseldiği belirtildi. 
     

     
</TEXT>
</DOC>
