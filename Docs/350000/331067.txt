<DOC>
<DOCNO> 331067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun56.html </URL>
<DATE> 2005/04/07/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Kahire'de turistik çarşıda patlama 4 ölü, onlarca kişi yaralandı 
</HEADLINE>
<TEXT>

     Mısır'ın başkenti Kahire'de, turistlerin rağbet ettiği El Ezher mahallesinde meydana gelen patlamada ikisi yabancı 4 kişinin öldüğü bildirildi. 
     Mısır Sağlık Bakanlığı'ndan üst düzey bir yetkili, patlamada ''biri Amerikalı, biri Fransız olmak üzere 4 kişinin öldüğünü, onlarca kişinin yaralandığını'' belirtti. 
     Görgü tanıkları, patlamanın yerel saatle 18.30'a doğru meydana geldiğini, patlamaya bomba yüklü bir motosikletin yol açtığını söylediler. 
     Polis, kaçmaya çalışan yüzü yanmış bir kişinin de yakalandığını açıkladı. 
     
     YARALILAR ARASINDA TÜRKLER BULUNUYOR 

     Mısır'ın başkenti Kahire'de, turistlerin rağbet ettiği El Muski çarşısında bir turist kafilesinin yanında meydana gelen patlamada yaralananlar arasında Türklerin de bulunduğu bildirildi. 
     Sağlık Bakanı Yardımcısı Ahmed Adil, yaptığı açıklamada, 4 kişinin öldüğü patlamada en az 19 kişinin de yaralandığını belirterek, bunların 10 Mısırlı, 2 Amerikalı, 2 Türk, 2 İtalyan, 2 Fransız ve bir İngiliz olduğunu söyledi. 
     İçişleri Bakanlığı'ndan yapılan açıklamada ise patlamada 4 Fransız, 3 Amerikalı, bir İtalyan, bir Türk ve 9 Mısırlının yaralandığı kaydedildi. 
     Mısır Sağlık Bakanlığı'ndan üst düzey bir yetkili, patlamada ''biri Amerikalı, biri Fransız olmak üzere 4 kişinin öldüğünü, onlarca kişinin yaralandığını'' belirtmişti. 
     Fransa Büyükelçiliği sözcüsü Bernadetta Abou Bechara da yaptığı açıklamada, patlamada ölen Fransız kadının turist olduğunu bildirdi. 
     Üst düzey polis yetkilisi Nebil El Azabi, patlamaya, bir erkek yayanın attığı bombanın neden olduğunu söyledi. 
     Polisin, kordon altına aldığı olay yerine ambulansların geldiği belirtildi. 
     Bu patlama, Kahire'de 7 yıldan sonra turistlerin hedef alındığı ilk saldırı olarak değerlendiriliyor. 
     Mısır, hükümete karşı mücadele veren radikal militanlar tarafından 1990'lı yıllarda düzenlenen şiddet olaylarını bastırmıştı. 
     Kahire'de 1997 Eylül ayında bir Mısır müzesinin dışında park etmiş turist otobüsüne silahlı kişilerce açılan ateşte, çoğunluğu Alman turist olmak üzere 10 kişi ölmüştü. Bu olaydan 2 ay sonra radikal militanların, Luksor kentinde bir tapınağa düzenlediği saldırıda 58 turist ve 4 Mısırlı hayatını kaybetmişti. 
     Mısır'ın Sina yarımadasında geçen Ekim'de çok sayıdaki otelde meydana gelen patlamalarda ise 34 kişi ölmüştü. Mısırlı yetkililer, bu patlamaların, İsrail-Filistin sorunuyla bağlantılı olduğunu belirtmişlerdi. 
     
</TEXT>
</DOC>
