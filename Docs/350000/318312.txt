<DOC>
<DOCNO> 318312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur21.html </URL>
<DATE> 2005/02/24/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Eski bakanlardan Coşkun Kırca hayatını kaybetti... 
</HEADLINE>
<TEXT>

     Eski dışişleri bakanlarından, uzun yıllar Milliyet'te de çalışan emekli büyükelçi ve yazar Coşkun Kırca, İstanbul'da öldü. Edinilen bilgiye göre, Coşkun Kırca, geçirdiği kalp krizi sonucu kaldırıldığı VKV Amerikan Hastanesi'nde hayatını kaybetti. 
     
     CUMARTESİ TOPRAĞA VERİLECEK 

     Coşkun Kırca'nın 78 cenazesinin, 26 Şubat Cumartesi günü İstanbul'da toprağa verileceği bildirildi. 
     AA muhabirinin Coşkun Kırca'nın kızı Selcan Kırca'dan aldığı bilgiye göre, kalp yetmezliği teşhisiyle geçen yıl Aralık ayında VKV Amerikan Hastanesi'nde tedavi altına alınan Kırca, yapılan tüm müdahalelere rağmen bu sabaha karşı ''kalp ve solunum yetmezliği'' sonucu hayatını kaybetti. 
     Coşkun Kırca için, 26 Şubat Cumartesi günü saat 10.30'da Galatasaray Üniversitesi'nde bir tören düzenlenecek. Kırca'nın cenazesi, Teşvikiye Camii'nde öğleyin kılınacak namazın ardından Feriköy Mezarlığı'nda defnedilecek. 
     
     KIRCA KİMDİR 

     Kırca, 1927 yılında Istanbul'da doğdu. Galatasaray Lisesi'ni ve İstanbul Hukuk Fakültesi'ni bitirdi. Daha sonra Milletlerarası Güvenlik Dairesi Planlama ve Yardımlar Şubesi Müdürlüğü, NATO Daimi Temsilciliği görevlerinde bulundu. CHP kontenjanından 1960'da Kurucu Meclis üyeliği yapan Kırca, 1. ve 2. dönemde CHP, 19. dönemde ise DYP listesinden İstanbul Milletvekili seçildi. BM'de Daimi Temsilcilik, büyükelçilik görevlerinde de bulunan Coşkun Kırca politikanın yanında gazeteciliği de hiç bırakmadı. 
     Uzun yıllar Milliyet gazetesinde çalışan Kırca, Forum, Akis, Kim ve Yeni Forum dergileri ile Vatan, Yeni Gün ve Yeni Vatan gazetelerinde yazdı. 1995 yılından itibaren periyodik olarak Yeni Yüzyıl Gazetesi'de yazan Kırca, 1961'den bu yana bütün Anayasalar'ın hazırlanmasında önemli görevler aldı. 
     Kırca, 1991'de DYP'den İstanbul Milletvekili seçildikten sonra Tansu Çiller'in başkanlığında kurulan 51. Hükümet'te Dışişleri Bakanı olarak görev yapmıştı. 
     Kırca, evli ve 3 çocuk babası idi. 
     
</TEXT>
</DOC>
