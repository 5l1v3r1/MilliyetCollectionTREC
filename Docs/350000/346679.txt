<DOC>
<DOCNO> 346679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sondun35.html </URL>
<DATE> 2005/05/28/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Kırıkhan kırsalına düşen füze parçaları için, Suriye özür diledi... 
</HEADLINE>
<TEXT>

     Hatay’a bağlı Mahmutlar ve Gölbaşı köyleri sakinlerince duyulan patlama sesinin ardından bölgede bir füzeye ait olduğu sanılan parçaların bulunması üzerine, Suriye makamlarından açıklama istendiği, Suriye hükümetinin açıklamasında özür dilediği bildirildi. 
     Dışişleri Bakanlığı’dan yapılan açıklamada, "27 Mayıs günü Hatay ilinin Kırıkhan ilçesine bağlı Mahmutlar ve Gölbaşı köyleri sakinleri tarafından bir patlmama sesinin duyulduğunun bildirilmesi üzerine, ilgili makamlarımızca bölgede yapılan araştırmada, bir füzeye ait olabileceği değerlendirilen bazı parçalar bulunmuştur" denildi. 
     Askeri makamlarca yapılan tespitler ve görgü tanıklarının ifadelerinden, bu parçaların Suriye istikametinden geldiğinin değerlendirildiği belirtilen açıklamada şöyle denildi 
     "Söz konusu parçaların herhangi bir can ve mal kaybına yol açmadığı anlaşılmıştır. Bu bilgilerin alınmasından sonra dün, Suriye büyükelçisi Bakanlığa çağırılarak Suriye makamlarının konuya süratle açıklama getirmesi istenmiştir. 
     Suriye Büyükelçiliği’nden bugün alınan yanıtta, söz konusu olayın askeri bir eğitim tatbikatı sırasında teknik bir hatadan kaynaklandığı bildirilmiş, bireysel bir hata sonucu meydana gelen bu kasıtsız olaydan dolayı Suriye hükümetinin üzüntüleri ifade edilerek, hükümetimizden özür dilenmiştir. Bu gibi olayların bir daha tekrarlanmaması için ilgili Suriye makamlarınca gerekli tedbirlerin alındığı vurgulanmıştır." Bakanlığın açıklamasında, söz konusu olayın, Bakanlık ve ilgili makamlarca Suriye’den alınan yanıtın ışığında, kapsamlı olarak değerlendirildiği kaydedildi. 
     
</TEXT>
</DOC>
