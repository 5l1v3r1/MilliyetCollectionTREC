<DOC>
<DOCNO> 304373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonsiy11.html </URL>
<DATE> 2005/01/07/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Sarıgül üssünü görkemli törenle açacak 
</HEADLINE>
<TEXT>

     CHP'li muhaliflerin İran Caddesi'nde kiraladıkları ve olağanüstü kurultay hazırlıklarında "karargah" olarak kullanacakları ofisin açılışını, genel başkanlığa adaylığı beklenen Şişli Belediye Başkanı Mustafa Sarıgül yapacak. 
     Kurultay için geri sayımın sürdüğü CHP'de, Sarıgül'ün genel başkanlık adayılığını destekleyen muhalifler, pazar günü gösteriye hazırlanıyor. Edinilen bilgiye göre, Sarıgül yanlısı muhaliflerin kiraladıkları ve hala çalışmaları sürdürdükleri İran Caddesi 47 3'teki ofisin açılışı pazar günü Mustafa Sarıgül tarafından yapılacak. 
     CHP Genel Merkezi'nde Parti Meclisi PM toplantısının sürdüğü öğle saatlerine denk gelecek açılışın "görkemli" geçmesi için muhalifler kolları sıvadı. Aylin Sarıgül ile Ankara'ya hava yoluyla gelecek olan Sarıgül'ü havaalanında yönetim karşıtı olan CHP'liler ile kendisini destekleyen delege ve milletvekillerinin karşılayacağı öğrenildi. 
     Sarıgül'ün öğle saatlerinde açılışın ardından bir basın toplantısı düzenleyeceği bildirildi. 
     
</TEXT>
</DOC>
