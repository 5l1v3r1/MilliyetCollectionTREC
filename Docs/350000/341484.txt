<DOC>
<DOCNO> 341484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun30.html </URL>
<DATE> 2005/05/11/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Papa suikastinde yeni iddialar 
</HEADLINE>
<TEXT>

     Mehmet Ali Ağca’nın 13 Mayıs 1981’de Papa İkinci Jean Paul’ü hedef alan suikast girişimi, aradan 24 yıl geçmesine rağmen hala tartışılıyor. 
     Doğu Almanya ve Bulgaristan istihbarat servislerinin, 1981-1985 yılları arasında kaleme aldıkları gizli belgelerin, suikastın ardında Sofya’nın parmağı olduğuna dair iddianın İtalya’nın askeri istihbarat servisi SISMİ tarafından uydurulduğunu ortaya koyduğu bildirildi. 
     İtalya’nın önemli günlük gazetelerinden La Repubblica, bu gizli belgelere dayanarak bugün yayınladığı haberi, "Bulgar bağlantısı İtalya’da imal edildi" başlığıyla duyurdu. 
     Konuya iki tam sayfa ayıran gazete, Bulgarca, Almanca ve Rusça kaleme alınan gizli belgelerden kesitlere de yer verdi. 
     Toplam 332 sayfadan oluşan gizli belgelerin içeriğiyse spotta şu cümlelerle özetlendi 
     "Eski Doğu Almanya’nın istihbarat servisi Stasi, 332 sayfada Ali Ağca’nın yaptığı suikastın faturasını Sofya’ya kesebilmek için nasıl bir komplo teorisi türetildiğini ortaya koyuyor. Ağca, cezaevinde kendisini İtalyan gizli servisi elemanlarının ziyaretinin ardından, arkasında komünistlerin olduğundan söz etmeye başlamıştı. Belgelerin vardığı netice şu CIA, Bulgaristan’ı köşeye sıkıştırarak Papa suikastının üstünün örtülmesini sağladı." Haberde, şu ifadelere de yer verildi 
     "Ağca, Papa Wojtyla’ya suikast girişimi konusunda, sözde Bulgar bağlantısını gündeme getiren ilk kişi değildi. Onun hadiseyi bu yöne sürüklemesine neden olanlar, kendisine özgürlük ve Cumhurbaşkanı’ndan özel af vaadinde bulunan İtalya ve İtalyan istihbaratının yoldan çıkmış elemanlarından oluşmaktaydı. Önce suikasttan tam 6 gün sonra SISMİ’nin hazırladığı bir sahte belge, ardından da dönemin Başbakan yardımcısının verdiği bir beyanat ve de İtalyan istihbaratından iki kişinin Ağca’yı hapishanede ziyaret etmeleri." La Repubblica’daki haberde, Ağca’nın Bulgarları itham eden beyanatlar vermeye başlamasının, suikasttan tam bir yıl sonra gündeme geldiğine de işaret edildi. 
     Doğu Bloku istihbarat birimlerinin gizli belgelerine göre, Bulgar bağlantısı iddiasının ortaya çıkışı, şöyle oldu 
     "İtalya’da mafya ve gizli servislerle bağlantılı olduğu ileri sürülen Francesco Pazienza’dan esinlenen SISMİ, 19 Mayıs 1981’de önce bir sahte belge üretti. Bu belgede, suikastın gerçek mimarının ’Sovyet Sosyalist Cumhuriyetler Birliği’nin Savunma Bakanı General Dimitri 
     Ustinov’ olduğu ileri sürüldü. İtalyan istihbarat elemanları Bonagura ve Petruccelli, Roma’daki Rebibbia Cezaevi’nde Ağca’yı ziyaret ettiler. Ardından dönemin Başbakan Yardımcısı Francesco Mazzola, 3 Eylül 1981’de Thames televizyonuna verdiği demeçte, suikastın ardında Sofya rejiminin olabileceğinden söz etti. 
     Ağca da 1982 Mayısından itibaren Bulgar bağlantısı iddiasını destekleyici beyanatlar vermeye başladı." La Repubblica’da yayımlanan belgelerde, bu tür iddialarla Bulgaristan’ın sıkıştırılmaya başlanmasının ardından Doğu Bloku ülkelerinin Ağca’yı ölümle tehdit etmeleri olayına da değiniliyor. 
     Doğu Almanya ve Bulgaristan arasındaki istişareler neticesinde alınan bu kararın, 1983’te nasıl uygulandığıysa şu ifadelerle özetlendi 
     "Yazışmalar, görüşmeler, Doğu Almanya’nın gizli servis başkanı Markus Wolf başkanlığındaki toplantılar sonucunda, Albay Jordan 
     Ormankov’un Roma’ya gönderilmesi kararlaştırıldı. Ormankov, subay veya ajan değil, yargıç sıfatıyla İtalyan cezaevinde, ajan durumundaki Markov Petrov ile birlikte Ağca’yla görüştü. Ağca’yı ölümle tehdit etti. Bu olay sonrasında Ağca da Bulgar bağlantısı tezinden geri adım attı." Doğu Bloku’nun istihbarat belgelerinde Ağca’nın yalancılıkla suçlanarak şu ifadelerle betimlenmesi de dikkati çekiyor 
     "Karşımızda bu Bulgar bağlantısı hikayesiyle kendisine çıkar sağlamayacağı söylenmesi olanaksız biri var. Tam tersine başkalarını suçlayarak, cezada indirim veya af türünden, kendisine avantaj sağlamak istemesi söz konusu. Bu tanık dürüst biri değil. Tam tersine, şu ana dek gerçeği söyleme konusunda dini ve ahlaki yükümlülüklerini hiç umursamamış apaçık bir yalancı." La Repubblica gazetesi, ele geçirdiği 332 sayfalık gizli belgeleri içeren dosyayı, İtalyan parlamentosundaki soruşturma komisyonuna ilettiğini de yazdı. Geçen aylarda, eski Doğu Bloku’nun elinde Papa suikastına ilişkin yeni belgeler bulunduğuna dair haberler çıkmasından sonra, olayın Mitrokhin dosyasındaki bilgileri incelemek amacıyla İtalyan parlamentosu bünyesinde oluşturulan soruşturma komisyonu tarafından da ele alınacağı açıklanmıştı. 
     
</TEXT>
</DOC>
