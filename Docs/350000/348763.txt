<DOC>
<DOCNO> 348763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/ekonomi/eko02.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonda 'sezon' etkisi 
</HEADLINE>
<TEXT>


Yaz geldi, özellikle giyimde yüksek fiyatlı sezonluk ürünlerin çıkması ve eğlence piyasasındaki hareketlenme ile tüketici enflasyonu yüzde 0.92 ile beklentilerin iki katı üzerinde çıktı. Üretici fiyatları ise yıllık yüzde 5.6'ya geriledi 

EKONOMİ SERVİSİ 

Devlet İstatistik Enstitüsü DİE , mayısta aylık bazda Tüketici Fiyatları Endeksi'nin TÜFE yüzde 0.92, Üretici Fiyatları Endeksi'nin ÜFE ise yüzde 0.20 arttığını açıkladı. 
DİE'nin 2003 baz yıllı verilerine göre, mayıs ayı itibarıyla yıllık enflasyon TÜFE'de yüzde 8.70, ÜFE'de ise yüzde 5.59 oldu. Yılın ilk beş ayında fiyat artışları ise üreticide yüzde 2.38, tüketici fiyatlarında yüzde 2.49 olarak hesaplandı. Mayıs ayı itibarıyla 12 aylık ortalamalara göre yıllık enflasyon, tüketici fiyatlarında yüzde 8.53, üretici fiyatlarında ise yüzde 13.97 oldu. 

Giyim ve eğlence artırdı 
Nisanda başlayan yıllık TÜFE artışı mayıs ayında da sürdü. TÜFE martta yüzde 7.94'e gerilemiş, nisanda tekrar çıkışa geçmişti. TÜFE'nin beklentilerin üzerinde çıkmasında giyim ve ayakkabı fiyatlarındaki artışın yüzde 8.8 geçen ay da yüzde 8.6'ydı düzeyinde gerçekleşmesi etkili oldu. Bu artış, yeni sezon ürünlerin çıkması ile bağlantılı olduğundan, enflasyon etkisinin 'mevsimsel' olduğu düşünülüyor. Diğer bütün önemli harcama gruplarında çok düşük oranlı artışlar olmasına karşın giyim dışında eğelencede de yüzde 4'lük artış oldu. 
Analistler bu iki sektördeki fiyat artışlarının 'orantısız' olduğuna dikket çekerek, enflasyon hedefi ile ilgili kalıcı bir kuşku olmadığını belirtti. DİE verilerine göre de mevsimlik ürünler hariç TÜFE yüzde 0.43 düzeyinde. 

Çekirdek geriledi 
Üretici fiyatlarında yüzde 0.20 gibi düşük oranlı artışta ana metal fiyatlarındaki gerileme ve akaryakıt fiyatlarındaki oynaklık etkili oldu. Yıllık ÜFE artışı yüzde 5.6 ile tarihi bir noktaya geriledi. Geçen yıl mayısta ÜFE, eski endekse göre yüzde 9.56'ti. 
Mayısta imalat sanayi fiyatları toplamda yüzde 0.42 düştü. Yüksek seyreden petrol fiyatları ve kurlardaki hareketliliğin bu ay imalat sanayine yansıyacağı ve çekirdek enflasyonun yüksek çıkacağına ilişkin beklentiler hazirana ertelendi. 
Mayısta endekste yer alan 51 maddeden, 193'ünün ortalama fiyatı değişmedi, 302'sini arttı, 256 maddenin ortalama fiyatı ise düştü. 

Çilek zam şampiyonu Mayıs ayının zam şampiyonu çilek oldu. Çileğin fiyatı bir ayda yüzde 21 'den fazla arttı. Daha sonra, yüzde 20'lik fiyat artışıyla patates, yüzde 19.56'yla yurtiçi bir haftalık ve daha fazla süreli turlar geldi. Kitap roman fiyatı yüzde 19.31, bilgisayar ekipmanlarının fiyatı yüzde 17.60, taze balığın fiyatı yüzde 17.60 arttı. TEFE bazında ise fiyatı en fazla artan ürün yüzde 28.18 'le erkek pantalonları oldu. 
Fiyatı en fazla gerileyen ürün ise yüzde 57'yle sivri biber oldu. Dolmalık biberde yüzde 48.54, salatalıkta yüzde 36.28, patlıcanda yüzde 35.5, bezelyede yüzde 19.05'lik fiyat düşüşü yaşandı. 
Yıllık bazda mayıs ayında fiyatı en fazla artan ürün yüzde 35.14 ile benzin oldu. 




</TEXT>
</DOC>
