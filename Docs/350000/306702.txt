<DOC>
<DOCNO> 306702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/yazar/sazak.html </URL>
<DATE> 2005/01/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Hediye kabulü 
</HEADLINE>
<TEXT>


Şirket kurma... borç alma... hediye kabulü Bunlar ülke yönetiminde, siyaset ve bürokraside, iş yaşamında yozlaşmaya neden olan 'etik dışı davranış'lara örnektir. 
Cumhuriyet kuşağı yöneticileri, 'nüfuz kullanımı' yoluyla siyasi güç ve servet kazanımı konusunda günümüz Türkiye'sine oranla çok daha duyarlıydılar. 12 Eylül 1980 askeri darbesi ardından 'yasaklı' siyasetçi kuşağı, Özal döneminden başlayarak 'ticaretten gelen' insan kaynağıyla devşirilince 'etik kodlar' da değişmeye başladı. 
1990'larda kamu bankaları, Hazine'ye kredi borcu olan 'bakanlar'ın yönetimine verildi. Ülkenin ekonomik kaynakları, 'devlet eliyle' har vurulup harman savruldu. 2001'deki ekonomik krizde, hortumlanan bankaların maliyeti 37 milyar doları bulmuştu. Bu çöküşün bedelini son seçimde şubat krizine yol açan siyasi iktidar çok ağır ödedi. Yolsuzluk ve yoksulluk denklemi AKP'yi iktidara taşımaya yetti. 
AKP'nin yeni dönemde, 'etik kodlar' konusunda yakın geçmişten de ders alarak duyarlı davranması gerekiyor. Çünkü, 'tek parti' iktidarlarını etik yönden çürütmeye hazırlanan çıkarcı bir 'çevre' hazır beklemektedir. Özal dönemindeki yozlaşma da 1985-86'da partinin 'şatafatlı' dış gezilerinde başlamıştı. Uçağa 'işadamı' kontenjanından binen kişiler, uzun dış seyahatlerle iktidarla 'siyasi dostlukları'nı ilerletirken, 'Beyefendi ve Hanımefendi'ye' pahalı hediyelerle yaklaşma yolunu açmışlardır. 
Başbakan Erdoğan'ı 'İkinci Özal' gibi görenler, ANAP'ı çökerten olaylar konusunda da AKP liderini ve eşini uyarsalar iyi olur. 
Moskova gezisi bu açıdan hoş olmadı. 
Başbakan'ın eşine hediye edilen 25 bin dolarlık gerdanlık, kuyumcu Muammer Alkım ne kadar aksini savunsa da, 'etik kodları' zorlamaktadır. Bu kadar pahalı bir hediyenin anında iade edilmesi gerekirken, 'Güney Asya'ya' bağış düşüncesiyle Ankara'ya kadar taşınması yersizdir. 
Etik yozlaşma böyle başlar. Ve nedense yakın çevre, onca danışman ordusu, 'aile'ye yakın isimler, bakanlar, Başbakan'ı uyarmazlar Adeta 'mayına basması'nı isterler. "Canım, Başbakan'ın eşine 25 bin dolarlık hediye çok mu, beyefendi gecesini gündüzünü bu işler için harcıyor" söylemi başlar ve etraftaki 'Yes man'lar, 'hediyeyi almamanın nezaketsizlik olacağını' kulaklara fısıldarlar. 
Umarız Erdoğanlar için Moskova'daki 'gerdanlık' olayı, çevresindeki insanları tartmak açısından yeni bir başlangıç olur. 
Çünkü AB yolunda bu kadar uğraş verildikten sonra, 'hediye kabulü'nün sınırlarının Avrupa Konseyi Bakanlar Komitesi üye ülkeler kamu görevlileri için bir davranış ölçütü olarak 11 Mayıs 2000'de tavsiye edildiği göz ardı edilmeyecektir. 
Hediye gerdanlık, siyasi iktidarların kendi zenginlerini yaratma geleneğinin de bir simgesi değil midir 



</TEXT>
</DOC>
