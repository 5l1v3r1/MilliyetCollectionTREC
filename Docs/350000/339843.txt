<DOC>
<DOCNO> 339843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/soneko15.html </URL>
<DATE> 2005/05/05/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
SPK Turkcell ilgi ilgili bir müracaat gelmedi 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, Turkcell’in çoğunluk hisselerini satın alma konusunda anlaşan Telia Sonera’nın SPK’ya çağrı muafiyetinde bulunup bulunmadığına ilişkin sorular üzerine, bu konuda kendilerine herhangi bir müracaat gelmediğini, bir başvuru olması halinde konuyu değerlendireceklerini söyledi. 
     Ankara Ticaret Odası ATO ve Finans Derneği’nin işbirliği ile ATO Sosyal Tesislerinde yer alan Spormed’de düzenlenen "Balkanlardan Kafkaslara Finans, Rekabet ve Bölgesel İşbirliği" konulu konferansa katılan SPK Başkanı Cansızlar, toplantı sonrasında gazetecilerin sorularını yanıtladı. 
     Bir gazetecinin, Turkcell’i satın alma konusunda anlaşan Telia Sonera’nın SPK’ya, çağrı muafiyeti ile ilgili bir başvuru yapıp yapmadığını sorması üzerine Cansızlar, şunları kaydetti 
     "Henüz bize bir müracaat gelmedi. Müracaatları geldiği zaman konuyu değerlendireceğiz. Ama müracaat gelmeden bizim şu anda bir şey söylememiz mümkün değil." Gazetecilerin, Turkcell’in genel kurulunda bu yönde bir karar aldığını hatırlatarak, gayri resmi de olsa SPK’ya bu konuda herhangi görüş iletilip iletilmediğini sormaları üzerine de Cansızlar, SPK’ya gayri resmi olarak bir şey gelmesinin söz konusu olmadığını söyledi. 
     Genel Kurul’da bu yönde bir karar aldıklarını hatırlatan SPK Başkanı, bu yönde SPK’ya başvuruda bulunabilmeleri için belli prosedürleri tamamlamaları gerektiğini, ardından başvurularını yapacaklarını belirterek, "henüz o aşamada değiller" dedi. 
     
     ENFLASYON MUHASEBESİ 
     Bir gazetecinin, enflasyonun düşmesine paralel olarak, şirketlere enflasyon muhasebesinin uygulanmasının kaldırıldığını hatırlatarak, önümüzdeki dönemde enflasyonun tekrar yükselmesi halinde bu uygulamanın yeniden gündeme gelip gelmeyeceğini sorması üzerine de Cansızlar, enflasyon muhasebesinin özellikle enflasyonun yüksek olduğu dönemlerde uygulanması gereken bir sistem olduğunu söyledi. 
     Cansızlar, şunları kaydetti 
     "Şimdi Türkiye’de enflasyon düşerken, tekrar enflasyon muhasebesini uygulamak doğru olmaz. Biz enflasyondaki düşüşe paralel olarak bu sene enflasyon uygulamasını kaldırdık. Bundan sonra da ben enflasyonunun çok yüksek boyutlara gelebileceğini zannetmiyorum. O bakımdan şu anda enflasyona göre düzeltme olmayacak." Bu uygulamanın şirket bilançolarına ne yönde bir etkide bulunacağının sorulması üzerine de Cansızlar, şu yanıtı verdi 
     "Şirketlerin bilançoları zaten gerçek enflasyona göre düzeltilmiş. Bilançolarda, bildiğiniz gibi gerçek bilanço rakamlarını görme imkanı vardı ama enflasyon yoksa eğer o zaman yine aynı şekilde bilançoların gerçek anlamda değerlerini görme imkanımız olacak." 
     
</TEXT>
</DOC>
