<DOC>
<DOCNO> 320944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/spor/yersen.html </URL>
<DATE> 2005/03/05/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Simit 30 kuruş... Ya teşvik primi 
</HEADLINE>
<TEXT>


Gazetenin bodrum katındaki arşive inip geçmişe yolculuk etmeyi severim. 
Bazen yıllar öncesinde kalmış bir belgeyi bulabilmek ya da boş vakitlere değer katmak için hoş bir uğraştır tozlu gazete ciltlerini karıştırmak. 
Rahmetli babamın hiç istemediğim halde alabros tıraş yaptırıp, beni ağlattığı günler ve bugünü kıyaslamak keyif verir bana. 
Simidin 30, gazetenin 25 kuruşa satıldığı yılların sararmış sayfaları arasında dolaşmak da örneğin... 
Hep bir benzerlik bulmaya çalışırım yaşadığımız günün sevinçleri, sıkıntıları veya heyecanlarıyla. 
Bu kez bizim Ahmet Çözeli getirdi o kapkara cildi önüme. "Bak ağabey, gördün mü haberi " diye... 
Milliyet gazetesinin 10 Nisan 1969 tarihli nüshasının spor sayfasını açmıştı bina amirimiz... 
Dönemin Futbol Federasyonu Başkanı Orhan Şeref Apak 'ın bugünlerde sıkça gündeme gelen bir konuyla ilgili demeci duruyordu karşımda. 
Apak tam 35 yıl önce "Teşvik primi suç değildir" demiş, Namık Sevik de kocaman başlıklarla oturtmuş bu açıklamayı sayfanın göbeğine. 
Futbolumuzun en saygın başkanlarından biri, şampiyonluk yarışında tansiyonun tavan yaptığı 1968 - 69 sezonunun sonlarına doğru vermiş bu beyanı. 
"Bir takımın galip gelmesi için bir başka kulüp yöneticilerinin, o takımın futbolcularına prim vaad etmesi suç değildir" buyurmuş Apak. 
Yönetmelikte teşviği önleyici herhangi bir madde bulunmadığını ifade eden federasyon başkanı, şöyle devam etmiş 
"Zaten ortalıkta bu takımın idarecileri öbür takıma prim verecekmiş şeklinde laflar dolaşıyor. Primin alınıp alınmadığı da belli değildir. Ayrıca bana yüzlerce şike yapıldığına dair mektuplar geliyor. Elde delil olmadığından bu mektupları yırtıp atıyoruz. Ben şahsen futbolculara bir başka kulüp yöneticilerinin prim verdiğini sanmıyorum." 
Ender de olsa ligimizde yaşanan bir Anadolu ihtilali sırasında ortaya atılan şike ve teşvik iddiaları, rahmetli Apak'ı belli ki sıkıntıya sokmuş o günlerde. 
Federasyon başkanı "Teşvik suç değil" derken, Eskişehirspor gümbür gümbür şampiyonluk kovalamış, önüne geleni devirmiş, üç büyüklere meydan okumuş, ama bu kıyasıya mücadeleyi sezon sonunda üç puan farkla ikinci sırada tamamlayabilmişti 

Aradan 35 küsur yıl geçti. 
Bugün gazetelerin çoğu yine 25, simit yine 30 kuruş. 
Artık saçımı nasıl kestireceğime ben karar veriyorum. 
Futboldaki rekabet ise bildiğiniz gibi... 
O günlerde bir tek Trabzonspor yoktu. Bugün üç büyüklerin keyfini kaçıran değişiklik de bu zaten. 
Hiç bitmeyecek gibi görünen teşvik primi ve şike söylentilerine gelince... 
Son üç yıldır futbol adına konuştuğumuz başka bir şey var mı sizce 
Uğruna TBMM çatısı altında komisyonlar kurulan, savcılık emriyle telefonlar dinlenen, milyonlarca dolarlık bahislere konu olan bu oyun, giderek daha fazla kirlenmiyor mu 
Rahmetli Orhan Şeref Apak yaşasaydı... 
Futbolun nasıl çirkinleştirildiğine, ahlaki değerlerin ne büyük hızla yozlaşıp kaybolduğuna tanık olabilseydi... 
İnsanların birbirini karalamak için ne dolaplar çevirdiğini görebilseydi... 
Acaba yine "Teşvik primi suç değildir" der miydi 

Yalan makinesi 

TBMM Şiddet, Şike, Haksız Rekabet ve Dopingi Araştırma Komisyonu şu ana dek 300'ün üzerinde çağrı yaptı. Eski hakemler, kulüp idarecileri, MHK başkanları, spor yazarları, federasyon yöneticileri, aklınıza kim gelirse bildiklerini anlatmaları için davet edildi. 
Komisyon, haftada bir olan toplantı sayısını önce ikiye, sonra da üçe çıkardı. 
Bu yoğunluğun ardından TBMM tam bir ünlüler geçidine sahne oluyor. Tanıdık simalar, bildik isimler tek tek konuşuyor. Arada milletvekillerine yol gösteren, akıl verenler bile çıkıyor. 
Komisyon kapısında bekleyen meslektaşlarımızın yönelttiği mikrofonlara kimi bir melek kadar masum, kimi çok bilmiş açıklamalar yapıyor. 
Düşünüyorum da... 
Komisyonun dinlediği onca insan arasında benim bildiğim, bir zamanlar araştırma konusuna kıyısından köşesinden bulaşmış veya tanıklık etmiş kişiler de var. 
Acaba bunlar, kapalı kapılar ardında tüm bildiklerini ve yaşadıklarını dürüstçe anlatabiliyor mu Yoksa şöyle bir yutkunup, pişkinliklerine devam mı ediyor 
Aslında bir yalan makinesi komisyonun işini ne kadar kolaylaştırırdı değil mi 
İfade verirken bıyık altından gülenlerin burnu Pinokyo gibi uzamayacağına göre, belki yalan makinesine bağlandıkları vakit yüzleri kızarır , ilk kez vicdanlarıyla hesaplaşma fırsatını da bulurlardı bu arada 

Aman RTÜK, canım RTÜK 

RTÜK televizyonlardaki gelin - kaynana programlarını mercek altına almaya karar vermiş. Özel bir izleme komitesi kurup reyting adına sınırı aşan programlara gerekli yaptırımları uygulayacakmış. 
Kurul Başkanı Fatih Karaca'ya göre bu programlar vahşi kapitalizmin ürünüymüş. 
Gece yarılarına kadar uykusuz kalıp, gelin - kaynana kavgasını izleyenlerin, beyaz atlı prenslerin, sahte gelinlerin peşinde koşanların ruh sağlıklarının en az o programların kahramanları kadar tehlikede olduğu ortada. 
Bu, müptelası olanların sorunu elbet. 
Benim Sayın Karaca'dan ricam, hazır eli deymişken... 
Hani şu reyting rekorlarını alt - üst ederken spor etiğini ayaklar altına alan, tehdit ve şantajın gırla gittiği, prim yaptığı programlar var ya... 
Bir ekip de onlar için görevlendirse. Fena mı olur yani 

Görünen köy 

Sevgili Ercan Güven yine her zaman ki gibi mütevazı davranmış, manşeti süsleyecek haberi kendi okuyucularıyla paylaşmayı tercih etmiş. 
Gerçi o sütunlarda mesajın doğru adrese gitme olasılığı çok daha fazla ama.. Kıskandım işte.. 
Futbol Federasyonu başkanıyla başbaşa yaptığı sohbet sırasında Levent Bıçakcı'nın Merkez Hakem Kurulu başkanıyla ilgili sözlerini duymayan kalmamış. Belli ki başta Sabri Çelik olmak üzere kurul üyelerinin tamamı bu açıklamadan huzursuz olmuş. 
Yasa değişikliği sonrası atamayla göreve gelecek MHK'nin başında Çelik'i görmek istemediğini söyleyen Bıçakcı, bence dürüst davranmış. 
Her ne kadar sorunsuz çalıştığı görüntüsü vermek istese de, Çelik'in elindeki tokmağın Bıçakcı'nın boynundaki davulun sesini bozduğu ortada. 
Federasyon başkanının MHK'nin göreve geliş şeklinden rahatsız olduğu da belli. Beşiktaşlı yöneticilerin sportif başarıdan umudu kesip, tribünlere oynadığı dönemde, federasyonu en fazla yıpratan MHK, bu aşamadan sonra nasıl bir tavır alır bilinmez. 
İstenmediği yerde objektifliğini koruyabilir, atamalarda cesur davranabilir mi Bunu zaman gösterir. 
Dört yıl için seçim kazanan kurul, yasa değişikliğinden sonra görevde kalamayacağını artık biliyor. 
Şimdiden MHK kime teslim edilir tartışmasına girmek doğru olmayabilir. Ama duyumlarımız bizi hiçbir kulübün itiraz etmeyeceği, güven duyacağı tek bir adrese götürüyor. 
İlkelerinden taviz vermediği, dava arkadaşlarını satmadığı, hakemlik yaşamı boyunca bilerek hiçbir yanlışın içinde olmadığı için hak etmediği bir şekilde kenarda bırakılan Oğuz Sarvan, bu önemli görevin tek ve tartışmasız ismidir. 



</TEXT>
</DOC>
