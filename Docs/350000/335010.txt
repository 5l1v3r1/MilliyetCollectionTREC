<DOC>
<DOCNO> 335010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/siyaset/siy09.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yardımda gözler Maliye'de 
</HEADLINE>
<TEXT>


ANKARA Milliyet 


AKP ve CHP'den katılımlarla Hazine yardımına hak kazanan SHP ve ANAP'ta, gözler Maliye Bakanlığı'na çevrildi. Yasal prosedürü başlatan bakanlık, resmi yazıları gönderdiği TBMM Başkanlığı'ndan ANAP ve SHP'nin vekil sayısını Yüksek Seçim Kurulu'ndan ise 2 partinin yardım için gerekli koşulları taşıyıp taşımadığını sordu. TBMM'nin yanıtının geldiğini, YSK'nın yanıtının gelmediğini belirten yetkililer, prosedürün ikinci aşamasını ise, bakanlıktaki bürokratik sürecin oluşturacağını kaydetti. Bu arada, SHP lideri Murat Karayalçın, dün partisine katılan 5 vekille, Sezer'e yaptığı ziyarette, "seçimlerde sadece yüzde 7'nin üzerinde oy alan partilere devlet yardımı yapılmasını" öngören Siyasi Partiler Yasası'nda değişiklik yapan kanunu veto ettiği için teşekkür etti. ANAP ve SHP, 1.3 milyon YTL yardım alacağını savunuyor. 


</TEXT>
</DOC>
