<DOC>
<DOCNO> 326888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/spor/spo08.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy'a kapı kapandı 
</HEADLINE>
<TEXT>


TBMM'ye nisan ayında sevk edilecek Özerk Futbol Federasyonu yasasının yeni şekline, "Başkan yüksek okul mezunu olmalıdır" şartı getirildi 

CEMAL ERSEN 


Haluk Ulusoy'a, Futbol Federasyonu başkanlığı yolu kapanıyor. 3813 sayılı yasada yapılacak değişiklikleri öngören taslak son şeklini alırken, federasyon başkanında aranan şartlara yüksekokul mezunu olma maddesi getirildi. Başbakan Yardımcısı ve Devlet Bakanı Mehmet Ali Şahin ile Federasyon Başkanvekili Şekip Mosturoğlu'nun önceki gün Ankara'da yaptıkları toplantıda, diğer amatör branşlarda olduğu gibi başkan adaylarının da yüksekokul mezunu olması koşulu benimsendi. Nisan ayı başında TBMM'ye sevkedilmesi planlanan tasarı yasallaşırsa, Ulusoy'un tekrar aday olma şansı kalmayacak. 
Taban Birlikleri'nin oy hakkının kaldırılmasını planlayan federasyon bu konuda geri adım attı. Ayrıca Merkez Hakem Kurulu'nun seçimle değil atamayla göreve gelmesini öngören tasarıda, kurulun üye sayısı da dokuzdan beşe indirildi. Gözlemci ve Temsilci Atama Kurulu yasaya eklenen bir madde ile federasyonun yan kurulları arasına alındı. 


</TEXT>
</DOC>
