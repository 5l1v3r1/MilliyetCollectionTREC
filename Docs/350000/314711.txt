<DOC>
<DOCNO> 314711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonspo14.html </URL>
<DATE> 2005/02/12/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Fenerbahçe, yenilmezliğini sürdürmek istiyor... İşte muhtemel 11... 
</HEADLINE>
<TEXT>

     Birinci Süper Futbol Ligi'nin lideri Fenerbahçe, yarın İstanbulspor ile yapacağı 20. hafta mücadelesini kazanarak, sahasındaki yenilmezliğini sürdürmeyi hedefliyor. 
     Ligin geride kalan 19 haftasında rakip sahalarda yaptığı 10 maçta 2 yenilgi ve 2 beraberlikle 10 puan yitiren sarı-lacivertliler, Fenerbahçe Şükrü Saracoğlu Stadı'nda ise henüz puan kaybıyla tanışmadı. 
     
     KADIKÖY'DE 713 DAKİKADIR GOL YEMİYOR 
     Fenerbahçe, sahasındaki yenilmezliğinin yanı sıra son 7 maçta da kalesini gole kapattı. 
     Kadıköy'de en son ligin 6. haftasında 3-1 yendiği Malatyaspor'dan, maçın 7. dakikasında bir gol yiyen sarı-lacivertliler, iç sahada tam 713 dakikadır rakiplerine gol yollarında geçit vermiyor. 
     
     İÇ SAHADA BOŞU YOK 
     Sahasında yaptığı 9 lig maçında rakip filelere toplam 27 gol atan sarı-lacivertliler, kalesinde ise sadece 2 gol gördü. 
     Ligin 2. haftasında Samsunspor maçında Volkan, 6. haftadaki Malatyaspor karşılaşmasında da Rüştü rakiplerinin 1'er golüne izin verdi. 
     Fenerbahçe'nin bu sezon evinde yaptığı 9 lig maçında aldığı sonuçlar şöyle 
     Fenerbahçe-Samsunspor..... 2 - 1. 
     Fenerbahçe-Malatyaspor.... 3 - 1. 
     Fenerbahçe-Denizlispor.... 2 - 0. 
     Fenerbahçe-Sakaryaspor.... 6 - 0. 
     Fenerbahçe-B.B.Ankaraspor. 1 - 0. 
     Fenerbahçe-Diyarbakırspor. 3 - 0. 
     Fenerbahçe-Ankaragücü..... 5 - 0. 
     Fenerbahçe-Konyaspor...... 3 - 0. 
     Fenerbahçe-Çaykur Rizespor 2 - 0. 
     
     ANELKA'NIN KADIKÖY'DE İLK MAÇI 
     Fenerbahçe'nin devre arasında transfer ettiği Nicolas Anelka, Fenerbahçe Şükrü Saracoğlu Stadı'nda ilk maçına çıkacak. 
     Fenerbahçe formasını ilk kez geçen hafta Samsunspor deplasmanında ikinci yarıda giyen Fransız yıldız, Kadıköy'de taraftarıyla buluşacak. 
     
     MUHTEMEL 11 
     Teknik Direktör Christoph Daum'un, geçen hafta yedekler arasında yer verdiği Anelka'yı, İstanbulspor karşısında ilk 11'de sahaya sürmesi bekleniyor. 
     Alman çalıştırıcının, İstanbulspor karşısında takımını Rüştü, Önder, Luciano, Servet, Ümit, Serhat Selçuk , Aurelio, Tuncay, Alex, Nobre, Anelka kadrosuyla sahaya sürmesi bekleniyor. 
     Fenerbahçe Şükrü Saracoğlu Stadı'nda saat 19.00'da başlayacak ve Digitürk Lig TV'den naklen yayınlanacak maçı hakem Vedat Yüksel yönetecek. 
     
     TUNCAY, ALEX VE SERKAN, SARI KART CEZASI SINIRINDA 
     Fenerbahçe'de 3'er sarı kartları bulunan Tuncay, Alex ve Serkan, sarı kart cezası sınırında. 
     Bu futbolcular yarınki karşılaşmada kart görmeleri durumunda, 21. haftadaki Kayserispor maçında cezalı duruma düşecek. 
     
</TEXT>
</DOC>
