<DOC>
<DOCNO> 348263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonsiy14.html </URL>
<DATE> 2005/06/02/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Toptan Basını rahatlatacak düzenleme konusunda yardımcı olabiliriz 
</HEADLINE>
<TEXT>

     TBMM Adalet Komisyonu Başkanı Köksal Toptan, "TCK’daki uygulamalarda, basın mensuplarını rahatlatabilecek, sıkıntıya girmesini önleyecek düzenleme konusunda yardımcı olabiliriz" dedi. 
     Toptan, yürürlüğe dün giren TCK, CMK ve CİK’i "büyük bir reform" olarak nitelendirerek, Cumhurbaşkanı Ahmet Necdet Sezer başta olmak üzere yasaların çıkarılmasında emeği geçen herkese teşekkür etti. 
     Türkiye’nin Cumhuriyet’e yeni bir hukukla başladığını anımsatan Toptan, o yıllardaki imkansızlıklara rağmen birkaç istisna dışında yargı hatalarının yapılmadığını vurguladı. 
     Toptan, Türkiye’de 55 bin avukat, 7-8 bin savcı ve hakim bulunduğuna dikkati çekerek, "Türk hukuk sistemi, yargı sistemi, yeni uygulamada hiçbir hata yapmadan içtihat oluşturacağını umuyoruz" dedi. 
     TCK’daki düzenlemelerle ilgili bazı sorunlardan haberdar olduklarını belirten Toptan, şunları söyledi 
     "Ceza yasasındaki uygulamalarda, basın mensuplarını, özellikle muhabir kadrosundaki arkadaşlarımızla ortak bir çalışmaya hazır olduğumuzu, onları rahatlatabilecek, sıkıntıya girmesini önleyecek düzenleme konusunda yardımcı olabiliriz. Basın cezalarıyla ilgili sorunların çözümü için ortak çalışma yapmaya hazırız. Gerekirse ortak bir komisyon kurulabilir. Basın yasasında ne gibi değişikliklerin yapılabileceği tespit edilebilir." 
     
</TEXT>
</DOC>
