<DOC>
<DOCNO> 347123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sondun40.html </URL>
<DATE> 2005/05/30/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
"Hamas ve El Fetih arasındaki görüş ayrılıkları giderildi" 
</HEADLINE>
<TEXT>

     Hamas ile El Fetih örgütü arasındaki yerel seçimlerin ardından doğan görüş ayrılıklarının giderildiği bildirildi. 
     Meclis Başkanı Ravhi Fettuh, Ramallah'ta Mısır'dan bir heyetle beraber Hamas ve El Fetih temsilcileriyle yaptığı görüşmenin ardından ''Sorun çözümlendi. Her şey normale döndü. Mısır heyeti sorunu çözmeyi başardı. Hamas ve El Fetih arasında artık görüş ayrılığı yok. Taraflar, ateşkesi devam ettirme konusunda anlaştı'' dedi. 
     Filistin mahkemelerinin, yerel seçimler kapsamında Hamas'ın Gazze Şeridi'nde kazandığı bölgelerdeki seçim sonuçlarını kısmen iptal etmesinin ardından Hamas ile El Fetih arasında gerilim baş göstermişti. 
     Öte yandan, Filistin Devlet Başkanı Mahmud Abbas'ın bürosundan yapılan açıklamada, Abbas'ın seçimlerin ertelenmesi konusunda bir karar almadığı, yurtdışında bulunan devlet başkanının, ülkesine döndükten sonra yeni seçim yasasına ilişkin bir karar almak üzere partiler ve parlamento üyeleriyle görüşme yapacağı belirtildi. 
     Filistin Seçim Komisyonu, genel seçimlerin planlandığı gibi 17 Temmuz'da yapılamayacağını, çünkü hazırlık için daha çok zamana ihtiyaç olduğunu bilmişti. 
     Komisyon, seçimlerin, yeni seçim yasası onaylandıktan sonra yapılabileceğini kaydederek, seçimlere hazırlanmak için yeni yasa onaylandıktan sonra en az 2 aya ihtiyaç duyulduğunu kaydetmişti. Seçim Komisyonu, Filistin lideri Mahmud Abbas'tan yeni seçim tarihi için bir kararname yayınlamasını da istemişti. 
     Yeni seçim yasası, Abbas ile parlamento arasında, seçimlere ne kadar adayın katılacağı konusunda çıkan anlaşmazlık nedeniyle bekletiliyor. 
     
</TEXT>
</DOC>
