<DOC>
<DOCNO> 301810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sondun06.html </URL>
<DATE> 2004/12/29/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Felaket bölgesine tüm dünyadan yardım seferberliği... 
</HEADLINE>
<TEXT>

     İspanya'nın Güney Asya'daki depremin neden olduğu tsunamiden zarar görenlere 50 milyon euro yardımda bulunacağı bildirildi. 
     İçişleri Bakanlığı'ndan yapılan açıklamada, yardımla ilgili kararın kabinenin yarın yapılacak toplantısında onaylanacağı belirtildi. 
     Açıklamada, yardımın yüzde 80'inin bağış, kalanının kredi olarak gönderileceği kaydedildi. 
     İspanya dün gıda, su, ilaç ve ilk yardım malzemesinden oluşan 24 tonluk yardımı iki uçakla bölgeye göndermişti. 
     Fransa hükümeti de uluslararası yardıma 15 milyon euro ile katkıda bulunacağını açıkladı. 
     Finlandiya Dışişleri Bakanlığı ise 2 milyon euro yardım taahhüdünde bulundu. 
     
     ABD'DEN GEMİ VE UÇUK 

     ABD'nin, pazar günü Güney Asya'daki ülkeleri vuran deprem ve tsunami felaketinin ardından bölgeye gemi ve uçak gönderdiğini bildirildi. 
     Amerikan ordusundaki komutanlardan Guillermo Canedo, Japonya'daki Okinawa Amerikan üssünden gıda ve su yüklü 6 adet C-130 tipi uçak gönderildiğini ve bu uçakların Tayland'a gideceğini söyledi. 
     Sri Lanka ve Tayland'a ayrıca 5 KC-135 tipi uçağın da gitmekte olduğunu belirten komutan, Tayland'daki askeri üsten 9 adet P3 keşif uçağının da havalandığını belirtti. 
     Komutan Canedo, USS Abraham Lincoln uçak gemisi ve ona eşlik eden 5 savaş gemisinin de bölgeye sevk edildiğini, bu gemilerin Hong Kong'dan ayrılarak Tayland Körfezi'ne gitmekte olduğunu, USS Bonhomme Richard ile 6 eşlik gemisinin ise Bengal Körfezi'ne doğru seyrettiğini belirtti. 
     Amerikalı komutan, 5-6 gün içinde bölgeye ulaşması beklenen yaklaşık 15 bin askerin bulunduğu bu gemilerin, istendiği takdirde, kurtarma çalışmalarına yardım sağlayacağını açıkladı. 
     Amerikan ordusunun ayrıca deprem ve tsunaminin vurduğu ülkelerde ihtiyaçların belirlenmesi için ekip gönderme kararı aldığı da belirtiliyor. 
     
     RUSYA'DAN BİR UÇAK DAHA 

     Rusya'nın, Güney Asya'daki deprem ve tsunamiden en büyük zararı gören ülkeler arasında yer alan Sri Lanka'ya yardım taşıyan bir uçak daha göndereceği bildirildi. 
     Rusya Acil Durumlar Bakanlığı, askeri çadır, içme suyu, su arıtma istasyonu ve dezenfekte malzemesi taşıyan Il-76 tipi kargo uçağının bugün Moskova'dan Sri Lanka'nın başkenti Kolombo'ya hareket edeceğini açıkladı. 
     Rusya, Kolombo'ya daha önce de çadır, battaniye ve kurtarma ekibi taşıyan iki uçak göndermişti. 
     
     İNGİLTERE'DEN 21 MİLYON EURO 

     Bu arada, İngiltere de bölgeye 21.3 milyon euro tutarında insani yardım göndereceğini açıkladı. 
     Uluslararası Kalkınma Bakanı Hilary Benn, BBC radyosuna yaptığı açıklamada, bu miktarın gönderilecek İngiliz yardımının ilk aşamasını oluşturduğunu söyledi. 
     Benn, yapacakları yardımın, Amerikan yardımından sonra bir ülke tarafından yapılacağı açıklanan en büyük yardım olduğunu kaydetti. 
     
     PORTEKİZ'DEN İKİ YARDIM UÇAĞI 

     Portekiz, Sri Lanka'ya, Güney Asya'yı vuran deprem ve tsunami felaketinin kurbanları için yardım malzemeleri ve tıbbi ekipler taşıyan iki kargo uçağı gönderiyor. 
     Portekiz Dışişleri Bakanı Antonio Monteiro, felaketin yol açtığı büyük can kaybı ve yıkımın çok daha fazla yardıma ihtiyaç duyulduğunu ortaya koyduğunu bildiklerini belirtti. 
     Monterio, bu ölçüdeki bir felakette yardımın hiçbir zaman yeterli olamayacağını kaydetti. 
     Portekiz yardım kuruluşlarından sağlanan 11 ton yardımı taşıyan Antonov 12 tipi uçağın bugün, 22 binden fazla kişinin öldüğü Sri Lanka'ya hareket ettiği bildirildi. Portekiz'in Sri Lanka'ya yarın da 10 ton yardım göndereceği kaydedildi. 
     
     İSRAİL'DEN SRİ LANKA'YA İLAÇ 

     İsrail, Güneydoğu Asya'da deprem ve tsunami felaketinden en fazla etkilenen ülkelerden Sri Lanka'ya insani yardım malzemesi ve ilaç gönderiyor. 
     İsrail ordusu, Sri Lanka'nın sadece yardım talep etmesi nedeniyle, bu ülkeye göndereceği ve aralarında sağlık ile arama ve kurtarma görevlilerinin yer aldığı 150 kişilik ekip gönderme kararından vaçgeçti. 
     Ordu sözcülüğünden yapılan açıklamada, Sri Lanka'ya 10 bin adet battaniye, 12 bin ton yiyecek, bebek maması, 3680 litre su, 9 bin tonun üzerinde ilaç içeren 82 bin ton yardım malzemesi gönderileceği bildirildi. Yardım malzemeleri arasında jeneratörler, çadırlar ve yataklar da bulunuyor. 
     Öte yandan İsrail yardım örgütü Magen David Adom, Uluslararası Kızılhaç'ın yardım organizasyonu çerçevesinde, Sri Lanka'daki felaketzedeler için 100 bin dolar değerinde ilaç gönderdi. İlaçlar arasında, travma kurbanlarının tedavisi ile beslenme yetersizliğinde kullanılan serumlar önemli yer tutuyor. 
     Malzemeler, Sri Lanka'nın başkenti Kolombo'daki hastanelere dağıtılacak. 
     
     YARDIMLAR 

     Bu arada, Avustralya bölge ülkelerine gönderme sözü verdiği yardım miktarını üç katına çıkardı. 
     Avustralya Dışişleri Bakanı Alexander Downer, daha önce verileceği açıklanan 7.5 milyon dolara, 19.5 milyon dolar daha ek yapılmasına karar verildiğini söyledi. 
     Japonya Dışişleri Bakanlığı da, Tayland'a 50 kurtarma görevlisi gönderdiğini açıkladı. 
     Bakanlıktan yapılan açıklamada, itfaiyeci, polis ve sahil güvenlik kuvvetlerinden oluşan ekibin bugün Puket adasına ulaşmasının beklendiği kaydedildi. 
     Kanada Kızılhaç'ının da Sri Lanka'ya 25 tonluk gıda ve yardım malzemesi gönderdiği belirtiliyor. 
     
     ULUSLARARASI KOALİSYON KURULDU 

     Bu arada, ABD Başkanı George Bush, Güney Asya'yı vuran deprem ve tsunami nedeniyle bölgeye gönderilecek yardımları düzenleyecek uluslararası bir koalisyonun oluşturulduğunu söyledi. 
     Bush, depremden sonra Texas'ta yaptığı ilk açıklamada, ABD, Hindistan, Avustralya ve Japonya'nın, dünya çapındaki yardım ve yeniden inşa çabalarını düzenlemek üzere uluslararası bir koalisyon oluşturduğunu belirterek, ''Toplumlarını yeniden inşa ederlerken yanlarında olacağız'' dedi. 
     ABD'nin, depremden sonra sözünü verdiği 35 milyon dolarlık yardımın ''sadece bir başlangıç'' olduğunu ifade eden Bush, Hindistan, Sri Lanka, Tayland ve Endonezyalı liderle görüştüğünü, zengin ülkelerin felaket bölgesine yeterince yardım göndermediği eleştirisinin yanlış olduğunu söyledi. 
     Bush, Amerikan halkına da yardım kuruluşlarına bağışta bulunmaları çağrısında bulunarak, depremi, ''akla hayale sığmayacak kadar korkunç bir felaket'' olarak niteledi. 
     Beyaz Saray, Texas'taki çiftliğinde tatil yapan ABD Başkanı Bush'un, Güney Asya depremiyle ilgili açıklama yapmamasından ötürü eleştirilere maruz kalmıştı. 
     
</TEXT>
</DOC>
