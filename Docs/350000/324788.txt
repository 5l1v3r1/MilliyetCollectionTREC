<DOC>
<DOCNO> 324788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy12.html </URL>
<DATE> 2005/03/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Öğretmene dizüstü bilgisayarda KDV sürprizi 
</HEADLINE>
<TEXT>

     Tüm öğretmenlere yönelik başlatılan dizüstü bilgisayar kampanyasında KDV indirimi sağlanamaması nedeniyle, fiyatlarda artış oldu. Öğretmenler, peşin ödemede Toshiba marka dizüstü bilgisayarı 1.062 Sentim, Data Teknik ve Casper konsorsiyumunun satacağı bilgisayarları ise 866 dolara alabilecek. Vakıfbank, bilgisayarları taksitle almak isteyenlere 12 ve 48 ay vadeli kredi olanağı sağlayacak. 
     Kampanya 1 Nisan 2005 tarihinden itibaren başlayacak. 
     Milli Eğitim Bakanlığı'nın emekliler da dahil olmak üzere tüm öğretmenlerin yanı sıra üniversitelerdeki tüm öğretim görevlileri ve özel eğitim kurumlarındaki öğretmenleri de kapsayan dizüstü bilgisayar kampanyasında ihaleyi kazanan firmalarla kredi kullandıracak olan Vakıfbank arasındaki sözleşme imzalandı. Buna göre, kampanya 1 Nisan 2005'te başlayıp, 1 Ekim 2005'te sona erecek. 
     
     KDV SÜRPRİZİ 

     Toshiba Satellite marka ve model dizüstü bilgisayar satışı yapacak olan TNB Bilgisayar Sistemleri A.Ş. ile Casper Prestige, Exper Aktive, KRN Mobilus marka dizüstü bilgisayarları satacak olan Sentim, Data Teknik ve Casper firmalarından oluşan konsorsiyumun satacağı bilgisayarda fiyatlarda artış yaşandı. Daha önce konsorsiyumun satacağı dizüstü bilgisayarların fiyatı 700, Toshiba marka bilgisayar ise 900 dolar olarak açıklanmıştı. Ancak KDV'ye indirimi için formül bulunamaması nedeniyle fiyatlar peşin olarak 866.12 ile 1062 dolar düzeyine çıktı. 700 dolarlık dizüstü bilgisayarın fiyatının artışında CD yerine DVD sürücüsü değişikliği yapılmasının da etkili olduğu kaydedildi. 
     
     VAKIFBANK'TAN KREDİ OLANAĞI 

     Peşin yerine, firmalar ve Vakıfbank arasında imzalanan sözleşmeye göre taksitle dizüstü bilgisayar alacak öğretmenlere Banka tarafından 12 ile 48 ay arasında değişin vadelerde kredi kullandırılacak. Tüm vadelerde aylık 1.60 faiz oranı uygulanacak. 
     
     EVE TESLİM 

     Vakıfbank ile firmalar arasında imzalanan sözleşme uyarınca dizüstü bilgisayar alacak öğretmenler, herhangi bir Vakıfbank şubesine önümüzdeki günlerde ilan edilecek belgelerle başvurularını yapacak. Kullanacakları kredi oranına göre değişecek peşinat miktarını ödemeleri halinde öğretmenlerin bilgisayarları bayiler aracılığıyla en geç 45 gün içinde evlerine teslim edilecek. 
     Kampanya kapsamında dosya, istihbarat ve haberleşme masrafı alınmayacak, hayat sigortası zorunluluğu aranmayacak. 
     Öte yandan dizüstü bilgisayarlar öğretmenlerin tercihine göre Q ya da F klavye olabilecek. 

     
</TEXT>
</DOC>
