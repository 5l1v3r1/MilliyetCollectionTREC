<DOC>
<DOCNO> 340671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/soneko08.html </URL>
<DATE> 2005/05/08/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Her 10 binadan sadece biri sigortalı... 
</HEADLINE>
<TEXT>

     Türkiye’de, her 10 binadan sadece birine deprem sigortası yaptırıldığı belirlendi. 
     Bayındırlık ve İskan Bakanı Zeki Ergezen, CHP Ankara Milletvekili Muzaffer Kurtulmuşoğlu’nun soru önergesine verdiği yanıtta, 2000 bina sayımı rakamları ile 1999 Türkiye Konut Araştırması, Yapı Ruhsatı Oranı ve belediye teşkilatı olmayan köylerdeki hane halkı sayıları kullanılarak tahmin edilen konut sayısının 20 milyon 201 bin 165 olduğunu bildirdi. Zorunlu deprem sigortası uygulamasında poliçe sayısının 16 Mart 2005 itibariyle 2 milyon 1 bin 261 olduğunu belirten Bakan Ergezen, bu sayının yeterli olmadığını, halkın bilinçlenmesiyle deprem sigortası yaptıranların sayısının daha da artacağının düşünüldüğünü kaydetti. 
     
     DEPREM HAZIRLIKLARI 

     Olası bir depreme karşı yürütülen hazırlıklar hakkında da bilgi veren Ergezen, yol, köprü ve benzeri altyapı tesislerinin kullanımıyla ilgili olarak ihtiyaç duyulan her türlü bilginin sürekli ve güvenli olarak sağlandığını ve bunların bilgisayar ortamında güncellenerek izlendiğini ifade etti. 
     Ergezen, kurtarma ekiplerinin hızlı hareket etmesi için otoyollar üzerinde bulunan köprü, viyadük, menfez gibi yapıların hasar görmesi durumunda alternatif güzergahların İl Afet Koordinasyon Kurulları tarafından belirlendiğini bildirdi. Olası afetlerde kullanılacak bu güzergahların sivil savunma ekipleri tarafından bilindiğini belirten Bakan Ergezen, böylece afet bölgesine en kısa zamanda ulaşımın yapılmasının sağlanacağını kaydetti. 

     
</TEXT>
</DOC>
