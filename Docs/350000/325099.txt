<DOC>
<DOCNO> 325099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonspo26.html </URL>
<DATE> 2005/03/19/ </DATE>
<TIME> 19.38 </TIME>
<AUTHOR>  </AUTHOR>
<HEADLINE>
Trabzonspor, Beşiktaş maçı öncesi notlar... 
</HEADLINE>
<TEXT>

     Beşiktaş'ta teknik direktör Rıza Çalımbay, Trabzonspor karşısında Çağdaş'ı yedek soyundururken, bu futbolcunun yerine savunmada Mustafa Doğan'a şans tanıdı. 
     Ligde en son ilk yarının 15. haftasındaki Kayserispor maçında ilk 11'de sahaya çıkan Mustafa, böylece 8 maç sonra kendine yine ilk 11'de yer buldu. 
     Siyah-beyazlılarda savunma Mustafa, Koray, İbrahim Toraman ve İbrahim Üzülmez'den oluşurken, forvette ise İbrahim Akın ile Ahmed Hassan ikilisi oynadı. 
     
     SERGEN KADRODA YOK 
     Beşiktaş'ta sakatlığı bulunan Sergen Yalçın 18 kişilik maç kadrosuna dahil edilmedi. 
     Tecrübeli futbolcunun yanı sıra Carew, Juanfran, Ronaldo, Berkant, Emre, Murat ve Fatih de kadroda yer almadı. 
     Siyah-beyazlılarda yedek kulübesinde ise Ramazan, Ahmet Yıldırım, Çağdaş, Okan, Pancu, Tayfun ve Veysel oturdu. 
     
     TRİBÜNLER DOLDU 
     Beşiktaş ile Trabzonspor arasında BJK İnönü Stadı'nda oynanan maça sporseverler büyük ilgi gösterdi. 
     Güvenlik nedeniyle boş bırakılan yerlerin dışındaki tribünler dolarken, karşılaşmayı 30 bine yakın kişi izledi. Birçok taraftar da yer kalmadığı için stada giremedi. 
     
     TRABZONSPOR'DA ERDİNÇ YOK 
     Trabzonspor'da ise teknik direktör Şenol Güneş, sakatlığı düzelen Erdinç'i maç kadrosuna almazken, savunmadaki tercihini D'Hane'den yana kullandı. 
     Bu arada, bordo-mavili taraftarlar Beşiktaş karşısında takımlarını yalnız bırakmadı. Yaklaşık bin taraftar kendilerine ayrılan eski açık tribünden takımlarını destekledi. 
     Maç öncesi Trabzonsporlu taraftarlar arasında çıkan kavga kısa sürede yatıştırıldı. 
     
     ''KÜFÜR ETME, ETTİRME'' KAMPANYASI 
     Beşiktaş Kulübü Başkanı Yıldırım Demirören'in geçen hafta içinde yaptığı basın toplantısıyla başlattığı ''Küfür etme, ettirme'' kampanyasının ilk uygulaması Trabzonspor maçında yapıldı. 
     Maç öncesi taraftarlara üzerinde ''Küfür etme, ettirme'' yazılı broşür dağıtılırken, Demirören'in ''Beşiktaş taraftarı zekidir, ayrıcalıklıdır. Şu bilinmelidir ki hakkımızı küfür ve küfürlü tezahüratla değil, camia olarak taraftarımızla el ele verdiğimiz zaman savunuruz. Bize düşen görev, maçlarımızı kötü tezahürat ve küfür olmadan izlemek, takımlarımızı sonuna kadar desteklemektir'' mesajı da broşürde yer aldı. 
     Beşiktaşlı futbolcular sahaya üzerlerinde ''Küfür etme, ettirme'' yazılı tişörtlerle çıkıp ısındılar. Trabzonsporlu futbolcular ile hakemler ise üzerlerinde ''Lütfen'' yazılı tişörtlerle ısındı. 
     
     SPORCULARIN GEÇİŞİ 
     ''Küfür etme, ettirme'' kampanyası çerçevesinde siyah-beyazlı kulübün çeşitli branşlarına ait sporcular BJK İnönü Stadı'nda maç öncesi geçiş töreni yaptı. 
     Altyapılardaki 220 sporcu Beşiktaş ve Türk bayrakları taşıyarak, küfür karşıtı pankartlarla stadda bir tur atıp, ellerindeki yüzlerce balonu havaya bıraktı. Eski açık tribündeki Trabzonsporlu taraftarlar da geçiş töreni sırasında Beşiktaşlı sporcuları ayakta alkışlayarak, kampanyaya destek verdiklerini gösterdiler. 
     Diğer yandan, tribünlere asılan pankartlarla kampanyaya destek verildi. ''Sövme değil, sevme zamanı'', ''Küfürsüz tribünle büyüklük bizde kalsın'' yazılı pankartlar dikkat çekti. 
     İki takım taraftarları da kampanya nedeniyle maç öncesi küfürlü tezahürat yapmadı. 
     Beşiktaşlı futbolcular sahaya ''Küfür etme, ettirme'', Trabzonsporlular ise ''Ülkemi seviyorum, vergimi ödüyorum'' yazılı pankartla çıktı. 
     
     İKİ TAKIM EL ELE TRİBÜNLERE GİTTİ 
     Maç öncesi Beşiktaşlı taraftarların ''Beşiktaş-Trabzon el ele hep birlikte tribüne'' tezahüratları karşısında iki takım oyuncuları el ele tutuşarak tribünleri selamladı. 
     
     PAF LİGİ'NDE BEŞİKTAŞ GALİP 
     PAF Ligi'nde oynanan maçta 42 puanla 6. sırada bulunan Beşiktaş, 7. sıradaki 38 puanlı Trabzonspor'u 3-1 yendi. 
     Fulya Tesisleri'nde oynanan karşılaşmada Beşiktaş'ın gollerini Adem atarken, Trabzonspor'un tek golü Emrah'tan geldi. Siyah-beyazlılar, bu galibiyetle puanlarını 45'e çıkardı. 
     Karşılaşmayı, UEFA Asbaşkanı Şenes Erzik, Futbol Federasyonu Başkanı Levent Bıçakcı, Milli Takımlar Teknik Direktörü Ersun Yanal, Gençlik ve Spor Genel Müdürü Mehmet Atalay, protokol tribününden, iki kulüp başkanları Yıldırım Demirören ve Atay Aktuğ ile birlikte izledi. 
     
</TEXT>
</DOC>
