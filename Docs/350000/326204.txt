<DOC>
<DOCNO> 326204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun33.html </URL>
<DATE> 2005/03/23/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Temyiz mahkemesi, Terry'nin tüpünün yeniden takılmasını reddetti 
</HEADLINE>
<TEXT>

     ABD'de Kongre ve Başkan George Bush'un da müdahale ettiği, büyük hukuki sorun haline gelen ve beynindeki ağır hasar nedeniyle bir çeşit bitkisel hayat yaşayan Terri Schiavo'nun hastanede beslenme tüpünün yeniden takılması başvurusu bir kez daha reddedildi. 
     Georgia eyaleti Atlanta 11. Temyiz Mahkemesi, Bush ve partisi Cumhuriyetçi Parti milletvekillerinin de yaşam hakkını savunmasına rağmen, ölüm döşeğindeki Schiavo'nun beslenme tüpünün geri takılmasını uygun bulmadı. Florida eyaletindeki mahkeme de benzer bir karar almıştı. 
     10 yıl önce geçirdiği hastalık sonucunda beyni ağır hasar gören 41 yaşındaki Terri Schiavo'nun annesi Mary Schindler ile babası Bob Schindler, kızlarının hala gülümseyebildiğini belirterek, Terri'nin eşi Michael Schiavo'nun, kızlarının ölümü halinde sevgilisiyle birlikte mirastan faydalanmak istediğini savunuyor. 
     Michael Schiavo, eşinin beslenme tüpünün çekilerek ölümü için açtığı davayı kazanmıştı. 
     Terri'nin anne ve babası, kızlarının ölümünü engellemek için bir temyiz başvurusuna daha hazırlanıyor. 
     Anne ile baba, kızlarının beslenme tüpü 5 gün önce çıkarıldığından beri hızla ölüme yaklaştığını hatırlattılar. 
     Hekimler, Schiavo'nun beslenme tüpü olmadan 1-2 hafta yaşayabileceğini belirtiyor. 
     
     ESKİ HEMŞİRE 
     Bu arada, internetteki World Net Daily sitesine göre, Terri Schiavo'nun eski bakıcısı, hemşire Carla Sauer Iyer, Michael Schiavo'nun, 2000 yılından itibaren Florida'da kiliseye ait bakımevinde kalan eşini öldürmeye çalıştığını savundu. 
     Iyer, Fox News televizyonuna yaptığı açıklamada, Michael Schiavo'nun, eşini, aşırı dozda insülin vererek öldürmeye teşebbüs ettiğini, hatta doktorların tedavi etmesini de istemediğini ifade etti. 
     Hemşire, Michael Schiavo'nun asla gerçeğin ortaya çıkmasını istemediğini, çünkü birlikte yaşadığı, iki çocuklu sevgilisiyle beraber Terri'nin ölmesini istediğini anlattı. 
     Iyer, Michael Schiavo'nun karısına hakaret ederek, ''Bu kadın ne zaman geberecek'' dediğini öne sürdü. 
     Hemşire, mahkemede verdiği yeminli ifadesinde, Schiavo'nun Terri ile yalnız kaldığında ona öldürücü iğne yapmaya kalktığını, şırınga izlerini kadının göğsünde ve kasığında gördüğünü, şırıngayı çöpte bulduğunu ifade etti. 
     Iyer, ''Michael Schiavo, benden ve diğer hemşireden, eşine sıvı gıda vermemizi kesmemizi istiyordu'' diye konuştu. 
     Michael, eşinin uzun yıllar süren ve mahkeme kayıtlarına ''bitkisel hayat'' olarak geçen durumuna yönelik hiçbir art niyetli girişimde bulunmadığını söylüyor. 
     
</TEXT>
</DOC>
