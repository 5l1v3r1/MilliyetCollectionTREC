<DOC>
<DOCNO> 330975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/spor/spo15.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



ANKARAGÜCÜ 
Sıkıyönetim 

Sakaryaspor yenilgisiyle tehlikeli bölgeye giren Ankaragücü'nde Teknik Direktör Yılmaz Vural, Beşiktaş maçı nedeniyle takımı dünden itibaren kampa aldı. İstanbul'a bugün gelecek olan Sarı - Lacivertliler, farklı yenilginin şokundan çabuk sıyrıldı. Vural, "Her maçtan puan çıkarmamız gerek" dedi. 

SAMSUNSPOR 
Seferberlik 

Samsunsporlu işadamları, Gençlerbirliği maçında takımlarının yalnız kalmaması için seferberlik ilan etti. İşadamlarının, taraftar için Ankara'ya yaklaşık 20 otobüs kaldıracağı vurgulandı. Kırmızı-Siyah-Beyazlı ekipte, kart cezalıları Adnan ve Kais'in yerine, Musa ve Muhammed görev yapacak. Kenan ve Shorunmu'nun sakatlıkları geçti. 

A. SEBAT 
Devam kararı 

Akçaabat Sebatspor yönetimi teknik heyet ile sonuna kadar devam kararı aldı. Futbolcularla bir toplantı yapan Teknik Direktör Güvenç Kurtar da, "Kendinize gelin. Her şey bitmiş değil. Durumumuz zor ama imkansız değil" dediği öğrenildi. 

MALATYA 
Arayış 

Aykut Kocaman'ın ayrılması sonrasında Feyyaz Uçar'ı teknik direktörlüğe getiren Malatyaspor, dış transfer çalışmalarına başladı. Sarı - Kırmızılılar, Makedonya, Çek Cumhuriyeti, Avusturya ve Almanya'da geniş çaplı bir araştırma başlattı. 

DENİZLİSPOR 
Ömer Rıza'ya vize yok 

Yeşil - Siyahlılar'ın KKTC asıllı İngiliz futbolcusu Ömer Rıza'ya Trabzonspor ve Beşiktaş'ın talip olduğu öğrenildi. Devre arasında sözleşmesi üç yıl daha uzatılan golcü oyuncuya İngiltere'den de teklif geldiği bildirildi. Oyuncu izlemek için yurt dışına giden Futbol Şube Sorumlusu Turgut Dalaman, "Taliplisi çok ama biz Ömer Rıza'yı satmak istemiyoruz" dedi. 

Diyarbakır'da Çetin'den alarm 

Kırmızı - Yeşilli takımın Teknik Direktörü Oğuz Çetin, kalan 8 maçtan 3'ünü kendi sahalarında Trabzonspor, Fenerbahçe ve Rizespor'la oynayacaklarını belirterek, "İç saha maçlarımız çok zor. Artık ligin sonuna geliyoruz. 26 haftadır tek deplasman galibiyetimiz yok. 5 rakip saha maçından mutlaka bir galibiyet çıkarmalıyız" dedi. Genç teknik adam, Ankaraspor'u yenerek hafta sonu bu hedefe ulaşmak istediklerini sözlerine ekledi. 

Gaziantep'te İlhan sıkıntısı 

Gaziantepspor'da İlhan'ın sakatlığı teknik heyeti düşündürüyor. Antrenmanda dizine aldığı darbeyle sakatlanan genç futbolcunun dün çekilen MR'ında yan bağlarında esneme tespit edildi. İlhan'ın, Konyaspor maçında forma giymesinin zor olduğu öğrenildi. Bu arada kasığında yırtık olan Jaziri'nin de tedavisinin sürdüğü, uzun süredir takımdan uzak kalan Mehmet Çoğum'un ise takımla birlikte çalışmalara başladığı bildirildi. 

Antrenörlere kötü haber 

Ankara'da toplanan dört büyükler dışındaki kulüplerin başkan ve yöneticileri, önümüzdeki sezondan itibaren futbolcu ve teknik adamların vergilerini kendilerinin yatırmasını kararlaştırdı. 14 kulüp, bir anonim şirket kurarak, ürünlerini ve stat reklamlarını ortak pazarlama konusunda da görüş birliğine vardı. 

Aybaba'dan ilginç öneri 

Ankaraspor Teknik Direktörü Samet Aybaba, TBMM Araştırma Komisyonu'na taraftar derneklerinin yararı olmadığını savunup, kapatılması gerektiğini söyledi. Aybaba, "Taraftarlar buralarda örgütleniyor. Derneklerde toplanan taraftarlara bedava bilet dağıtılıyor" dedi. Spor Toto Teşkilat Müdürü Erdenay Oflas ise, yasadışı bahis oyunlarında şampiyon ilin Diyarbakır olduğunu, Batman'ın da ikinci sırayı aldığını söyledi. 

ELAZIĞSPOR 
Başkan'dan özür 

Elazığ Başkanı Mustafa Yıldız, Malatya'da oynadıkları ve 1-0 kaybettikleri Sivasspor maçında çıkan olaylar nedeniyle, Malatyaspor'dan özür diledi. Başkan Yıldız, "Stadda ve çevresinde taraftarımızın vermiş olduğu zarardan dolayı üzüntülüyüz" dedi. 

BURSASPOR 
Okan endişesi 

A Kategorisi'nde İzmit'te Kocaelispor ile kritik bir maç yapacak olan Bursaspor'da Okan Yılmaz'ın sakatlığı can sıkıyor. Kulüp Doktoru Uğur Köksal, hafta sonundaki maçta Okan'ın forma giymesinin zor göründüğünü, Mustafa Er'in durumunun ise daha sonra belli olacağını söyledi. Akşamki idmanda 200 taraftar, takıma tezahüratlarıyla destek verdi. 

İKİNCİ LİG A KATEGORİSİNDE PROGRAM 

29. hafta 
16 Nisan Cumartesi 
14.00 Altay - Karagümrük 
17 Nisan Pazar 
14.00 Antalya - T.Telekom 
14.00 V.Manisa - K.Erciyes 
14.00 İstanbul B.B - Kocaeli 
14.00 Mardin - Y.Yozgat 
14.00 Adanaspor - Sarıyer 
14.00 Bursa - Karşıyaka 
14.00 Elazığ - Ç.Dardanel 
14.00 Mersin - Sivas 

30. hafta 
23 Nisan Cumartesi 
14.00 Ç.Dardanel - Mardin 
14.00 Karşıyaka-İstanbul B.B 
24 Nisan Pazar 
14.00 K.Erciyes - Antalya 
14.00 Kocaeli - Elazığ 
14.00 Sivas - V.Manisa 
14.00 Y.Yozgat - Mersin 
14.00 Karagümrük - Sarıyer 
14.00 T.Telekom - Altay 
14.00 Bursa - Adana 

3.LİG'DE DÜN 

Akseki Aroma - Aliağa Bld. 2 - 1 

GÜREŞ 
Serbestte kadro değişti 

Bulgaristan'da 12 - 13 Nisan tarihlerinde yapılacak Avrupa Serbest Güreş Şampiyonası'na katılacak milli takım hazırlıklarını tamamladı. Samsun'daki kampta sakatlanan Ömer Çubuk'un yerine 66 kiloda kadroya Mehmet Macit dahil edildi. Milli takım, 10 Nisan'da Varna'ya gidecek. 

KICKBOKS 
Dişi Bruce Lee 

Dövüş filmlerinin vazgeçilmez kahramanları Bruce Lee ve Jackie Chan'e özenerek Uzakdoğu sporlarına başlayan Hanife Altun, iki Avrupa, üç de Dünya Şampiyonluğu'na ulaştı. Kayseri'de tekvando, kickboks, kung-fu ve muay thai yapan Erciyes Üniversitesi öğrencisi Altun, kısa zamanda önemli başarılara ulaştı. Genç sporcu, kickboks ve muay thaide Dünya ve Avrupa'nın zirvesine çıktı. Çeyrek finalde İngiliz'i 30 saniyede, yarı finalde de Güney Koreli'yi 10 saniyede nakavt eden milli sporcu, bir ilki gerçekleştirdi. 

UNIVERSIADE 
Açılışa özel tören 

İzmir'de yapılacak Üniversiteler Yaz Oyunları Universiade 2005'in açılış ve kapanış törenlerini organize edecek TİT İş Ortaklığı ile anlaşma imzalandı. 11-21 Ağustos'ta düzenlenecek oyunların tören bütçesinin 5 milyon 350 bin avro olduğu açıklandı. Açılışın ana teması ise "Güneşin Doğduğu Yer Anadolu" olacak. 

KARATE 
İtalya'da madalya avı 

Karate Milli Takımı, Golden Lig mücadelesi için Adapazarı'nda kamp çalışmalarını sürdürüyor. Federasyon İkinci Başkanı Rıdvan Duran, İtalya'da yapılacak Golden Lig'e 15 sporcu ile katılacaklarını ve hedeflerinin çok sayıda madalya olduğunu söyledi. 

KANO 
Milli mesai başlıyor 

2008 Olimpiyatı hazırlıklarına şimdiden başlayan Kano ve Rafting Federasyonu, sezonu Durgunsu Kano Milli Takımı adaylarının seçileceği yarışla açacak. K1 ve K2 gruplarının katılacağı yarışlar, 9 - 10 Nisan'da Ankara Mogan Gölü'ndeki parkurda gerçekleştirilecek. 

Motokros Hezarfen'de 

Türkiye Motokros Şampiyonası'nın ilk ayağı hafta sonunda yapılacak. 29 Mayıs'taki Avrupa Şampiyonası için yenilenen Hezarfen pistinde, iki kategoride üçer sınıfta yapılacak yarışlara 30'a yakın sporcunun katılması bekleniyor. Aynı pistte gelecek hafta da Balkan Şampiyonası düzenlenecek. 

Volkan Işık, Gür'ledi 

Geçen sezon sonunda Erkan Güleren ile yollarını ayıran ralli dünyasının usta ve tecrübeli ismi Volkan Işık, 2005 sezonu için tecrübeli co-pilotlardan Levent Gür ile anlaştı. İlk olarak 1994 İstanbul Rallisi'nde birlikte yarışan ikili, daha sonra 2002'de tüm sezon birlikte yarıştılar. 2002'de birlikte Türkiye Ralli F3 Birinciliği'ni kazanan Işık ve Gür, yeni sezonda Fiat Punto ile S1600 şampiyonluğu için mücadele edecekler. 

Gururumuz Cem Kent 

İtalya 2005 Open Masters Şampiyonası'nda başarılı bir performans gösteren Cem Kent Birel yarı final yarışında birinci olarak Türkiye'nin gururu oldu. İtalya 2005 Open Master Şampiyonası Dünya'nın en zorlu Karting Şampiyonası olarak biliniyor. Schumacher,Trulli, Fishichella, Button, Raikonnen gibi ünlü Formula 1 pilotları da bu zorlu şampiyonadan geçen isimler arasında yer alırken, Cem Kent bu rekabet ortamında yer alan ilk Türk pilotu olma unvanını da elde etti. 

Shell'le F1 şöleni 

Formula1 yarışlarının dev sponsorlarından Shell, F1 tutkunlarına yepyeni bir kampanya başlattı. 15 Mart tarihinde başlayan ve 15 Temmuz 2005 tarihine kadar sürecek kampanya ile toplam 330 Shell müşterisi, Formula 1'in Monaco, Magny Cours Fransa , Hockenheim Almanya ve İstanbul Grand Prix'lerini tribünlerde izleme fırsatını yakalayacak. Çekilişe katılabilmek için, Shell müşterilerinin, nakit, Bonus veya Shop Miles kartlarıyla 50 YTL tutarında akaryakıt veya Shell AutoGas alması yeterli olacak. 

KKTC'li şampiyon 

Yeni sezonda gözünü Takımlar, Grup N ve Gençler şampiyonluğuna diken Mobil ST Racing, KKTC'nin genç, dinamik ve gözüpek şampiyon pilotu Hasan Özseyhan'ı da kadrosuna dahil etti. Kıbrıs Ralli Şampiyonası'nda bir çok başarıya imza atan Özseyhan, bu sezon Türkiye Ralli Şampiyonası'nda Erkan Gülören'in co-pilotluğunda Mitsubishi Lancer Evo 8 ile yarışacak. 

Kara'ya İtalyan destek 

Markalar şampiyonasında Türkiye'nin en iddialı takımları arasında yer alan Fiat Motor Sporları'nın genç pilotu Fatih Kara'yı, yeni sezona Fiat'ın Dünya Ralli Şampiyonası'nda Junior Kategorisi'nde yarışan pilotu Mirco Baldacci hazırlıyor. Fiat Motor Sporları bünyesinde Volkan Işık ve Hamdi Ünal gibi Türkiye'nin en iyi iki pilotunun da bulunduğuna dikkat çeken Fatih Kara, "Baldacci ve Türkiye'nin bu en iyi iki pilotunun tecrübelerinden yararlanarak bu sezonu iyi bir yerde kapamak istiyorum" dedi. 

Nostaljik buluşma 

20 yıllık tecrübesi ile başta 1999 ve 2002 yıllarında Türkiye Ralli şampiyonlukları da olmak üzere çok sayıda ralli birinciliği bulunan Ercan Kazaz, ralli kariyerine başladığı Renault markasıyla yeniden buluşmanın coşkulu heyecanını yaşıyor. Yeni sezonda Renault Clio Super 1600 ile Renault Sport Türkiye'nin en büyük kozu olan Kazaz'ın sağ koltuğunda Cem Bakançocukları oturacak. Kazaz, önemli özelliklere sahip yeni aracıyla Süper 1600 kategorisinde zirve mücadelesi yapacaklarını söyledi. 

CHELSEA 
Mourinho'ya servet 

İngiltere Premier Ligi'nin güçlü ekibi Chelsea, Rus işadamı Abramovich yönetiminde para saçmaya devam ediyor. İngiliz kulübü, Portekizli hocası Jose Mourinho'ya sözleşmesini uzatmak için yıllığı 9.79 milyon dolarlık teklifte bulundu. 

ŞAMPİYONLAR LİGİ 
Benitez şaşkın 

Şampiyonlar Ligi'nde Juventus'u 2 - 1 yenerek, rövanş öncesinde bir adım öne geçen Liverpool'da ikinci yarıdaki futbol herkesi şaşırttı. Teknik Direktör Benitez, ilk 45 dakikada mükemmel bir performans ortaya koyduklarını söyleyip, "İkinci yarıda kötüydük" diye konuştu. 

TENİS 
Kimse tutamıyor 

Bausch Lomb Tenis Turnuvası'nın ikinci turunda Lindsay Davenport ve Venus Williams rakiplerini zorlanmadan geçti. Dünya sıralamasında ilk sırada bulunan Lindsay Davenport, Porto Rikolu K.Bradni'yi 6 - 4 ve 6 - 3, Venus Williams ise Skolvakyalı M.Sucha'yı 6 - 0 ve 6 - 1'lik sonuçlarla yenmeyi başardı. 

EFSANENİN ÇÖKÜŞÜ 
Parasız kaldı 

Dünya futbolunun ünlü yıldızı Maradona, parasızlıkla boğuşuyor. Boca Juniors'un 100. yıl kutlamalarına katılan efsane isim, "Sabah uyandığımda cebimde hiç param yoktu. Kaybettiklerimi tekrar kazanmak için çalışmalıyım" dedi. 

FUTBOL 
Dev ortaklık 

FIFA, Adidas ve Hyundai'den sonra Japon elektronik firması Sony'i de sponsorları arasına kattı. Sony, 305 milyon dolarlık dev ödemeyle, FIFA'nın 2007 ve 2014 yılları arasındaki organizasyonlarına sponsor olma hakkını kazandı. 


</TEXT>
</DOC>
