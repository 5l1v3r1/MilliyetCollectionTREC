<DOC>
<DOCNO> 339714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/ekonomi/eko05.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç - Sabancı, telekomda yollarını mı ayırıyor 
</HEADLINE>
<TEXT>


EKONOMİ SERVİSİ 

Bu ay sonunda tekliflerin toplanacağı Türk Telekom özelleştirmesine kilitlenen telekomünikasyon sektörü son günlerde yeni bir kulisle çalkalanıyor. 
Buna göre sektörde geçtiğimiz yıl nisan ayında özelleştirme takvimi açıklanan ve 31 Mayıs 2005'te tekliflerin toplanacağı Türk Telekom özelleştirmesinde başlangıçtan bu yana birlikte hareket eden Koç - Sabancı Ortak Girişimi'nin ihalede ortak hareket etmeyip, Telekom'a birlikte teklif vermeyeceği konuşuluyor. Özelleştirme hakkında ilk aşamadaki bilgi dosyası alınmasından iki ay boyunca devam eden bilgi odası sürecine kadar bir arada çalışan ve ortaklaşa analizler yapan iki grubun ayrılığının sebebi ise tam olarak bilinmiyor. Ayrılıkta, Telekom özelleştirmesinden Telefonica'nın da çekilmesine sebep olan Avea'daki belirsizlikler ve ihalede yabancı bir operatör ile birlikte hareket etme isteği konusunda iki grup arasında yaşanan anlaşmazlığın etkili olduğu konuşuluyor. 
Türk Telekom üst düzey yetkilileri yerli grupların ilgisinin yabancı gruplar ile karşılaştırıldığında o kadar da güçlü olmadığı yönünde daha önce açıklamalarda bulunmuşlardı. 
Birlikte hareket etmeyecekleri neredeyse kesinleşen iki grubun yabancılarla teker teker görüştüğü de belirtiliyor. Bir yetkili, ayrılık kararının kısa bir süre önce alındığını ancak her iki grubun konuyu açıklamama konusunda prensip kararları olduğunu belirtti. 

Gima'dan önce 
Türk Telekom özelleştirmesinde ortak hareket etmekten vazgeçme kararının önceki gün gerçekleşen Gima olayından önce alındığı, grupların teker teker Telekom ihalesiyle ilgilerinin sürdüğü de aynı bürokrat tarafından kaydedildi. 


</TEXT>
</DOC>
