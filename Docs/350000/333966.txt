<DOC>
<DOCNO> 333966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun25.html </URL>
<DATE> 2005/04/16/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
İtalya'da Berlusconi Roma'dan ayrıldı, krizin çözümlenmesi de uzadı... 
</HEADLINE>
<TEXT>

     İtalya'da merkez sağ koalisyon bünyesindeki ortaklar arasındaki görüş ayrılıkları neticesinde baş gösteren hükümet krizinin nasıl çözümleneceği halen belirlenemedi. 
     Başbakan Silvio Berlusconi'nin bugün Roma'dan ayrılmasıyla krizin çözümlenmesi de uzamış oldu. Berlusconi'nin pazartesi gününden önce Roma'ya dönmesi beklenmiyor. 
     Koalisyon ortakları arasında dün gece geç saatlere kadar süren görüşmelerden somut netice çıkmadı. Hıristiyan Demokratlar ve Merkez Demokratlar Birliği'nin HDMDB , kabinedeki bakanlarını çekme kararının ardından, ikinci Berlusconi hükümetini 2006 genel seçimlerine kadar kayıtsız şartsız destekleme konusunda yazılı taahhüt vermeye de yanaşmadığı öğrenildi. 
     Başbakan Berlusconi'nin Roma'dan ayrılmadan önce koalisyon ortaklarıyla görüşmeleri sürdürme konusunda, yardımcılarından Gianni Letta'ya vekalet verdiği belirtildi. 
     Letta, Başbakanlık binasında, İçişleri Bakanı Giuseppe Pisanu, Bölgesel İşler Bakanı Enrico La Loggia, Başbakan Yardımcısı ve Dışişleri Bakanı Gianfranco Fini ile bir araya geldi. HDMDB lideri Marco Follini'nin ise parti genel merkezinde kalmayı yeğlemesi dikkati çekti. 
     Letta, dün gece HDMDB'nin ikinci Berlusconi hükümetini 2006'daki genel seçimlere dek kayıtsız şartsız destekleme konusunda yazılı taahhüt imzalamaya yanaşmamasının ardından, Başbakan Berlusconi adına Cumhurbaşkanı Carlo Azeglio Ciampi'nin huzuruna çıkarak, gelişmeler hakkında şifahi bilgi vermekle yetinmişti. 
     Berlusconi ise geç saatlerde gazetecilere yaptığı açıklamada, hükümet krizini basının abarttığını savunarak, ''HDMDB hükümete geri dönmeyecek olursa erken seçime gidilir. Bu son derece net bir konudur'' demişti. 
     Merkez sol muhalefetin liderleri ise Berlusconi'yi istifaya çağırarak, İtalya'nın erken seçime gitmesini öneren açıklamalar yapmaya devam ediyor. 
     
</TEXT>
</DOC>
