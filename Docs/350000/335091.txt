<DOC>
<DOCNO> 335091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun25.html </URL>
<DATE> 2005/04/20/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Rice, unuttuğu Rusça'sının azizliğine uğradı, gaf üstüne gaf yaptı... 
</HEADLINE>
<TEXT>

     Rusya'ya resmi ziyarette bulunan ABD Dışişleri Bakanı Condoleezza Rice, unuttuğu Rusçasının azizliğine uğradı. 
     Rice, Ekho Moskvy radyosuna verdiği demecinde, başkanlığa aday olup olmayacağına ilişkin soruyu Rusça yanıtlarken önce ''evet'' anlamına gelen ''da'' dedi, daha sonra soruyu yanlış anladığını fark edince bunu, ''hayır'' anlamına gelen ''Nyet''i art arda 7 kez söyleyerek düzeltmeye çalıştı. 
     Bir öğrencinin ''mesleki başarısına nasıl ulaştığını'' sorması üzerine, ''Bunu yanıtlamak çok zor'' diyen Rice, kültürünü ve dilini çok sevdiği Rusya'ya bir kez daha gelmekten mutluluk duyduğunu belirtti. 
     Konuşmasını Rusça sürdüren Rice, bir sonraki konuşmasını evsahibi ülkenin dilinde yapmak istediğini söylerken, bu kez de ''yapmak'' yerine ''para kazanmak'' anlamına gelen bir fiil kullandı. 
     Rice, sonunda konuşmasına kendi dilinde devam ederek, ''Pratiğim olmadığı için bunun ne kadar zor olduğunu görüyorsunuz. Dilinizi konuşmak bizim için çok zor'' dedi. 
     

     
</TEXT>
</DOC>
