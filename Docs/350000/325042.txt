<DOC>
<DOCNO> 325042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sondun24.html </URL>
<DATE> 2005/03/19/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Berlusconi'nin villasına bir grup göstericiden baskın... 
</HEADLINE>
<TEXT>

     İtalya Başbakanı Silvio Berlusconi'nin Sardunya adasındaki görkemli villası, bugün bir grup göstericinin baskınına uğradı. 
     Bağımsız Sardunya Cumhuriyeti BSC adlı akımın mensubu oldukları belirtilen göstericiler, Certosa Villası'nın bahçesinde yaklaşık yarım saat süren eylem sonrasında sessizce dağıldı. Eylem, basın mensupları tarafından da izlendi. 
     BSC'li eylemciler, İtalyan polis istihbarat teşkilatı DİGOS'un koruması altındaki villaya girmeyi başardı. Ellerindeki bayraklar ve pankartlarla Rotondo Burnu'nda yer alan villanın bahçesindeki havuza dek ulaşan eylemciler, bir bildiri okumalarının ardından gösteriye son verdi. 
     BSC lideri Gavino Sale, sembolik bir eylem yaptıklarını belirterek, şunları söyledi 
     ''Havuza kadar ulaşmayı başardık. Bu, Sardunyalıların bu topraklar üzerindeki egemenlik haklarını gösterme amacıyla gerçekleştirilmiş, sembolik bir eylemdir. Topraklarımızın gerek başbakan, gerekse askeriye tarafından işgal edilmesinin meşru olmadığını belirtmek istiyoruz.'' Sale, Sardunyalı politikacılarıysa adanın bağımsızlığı konusunda sessiz kalmaya devam etmekle suçladı. 
     BSC yanlılarının Başbakan Berlusconi'nin özel ikametgahına baskın düzenlediği saatlerde, adanın başkenti Cagliari'deyse Sosyal Forum'a mensup göstericiler ve küreselleşme karşıtları tarafından düzenlenen bir mitingle Sardunya'daki askeri üslerin varlığı protesto edildi. 
     
</TEXT>
</DOC>
