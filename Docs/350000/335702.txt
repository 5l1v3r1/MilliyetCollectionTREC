<DOC>
<DOCNO> 335702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonyas32.html </URL>
<DATE> 2005/04/21/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
'Türk sevgilinin beş parasız bıraktığı İngiliz kadın' gazetelerde... 
</HEADLINE>
<TEXT>

     İngiltere'de yayımlanan Daily Mail gazetesi, ''Türk sevgilisi tarafından Fethiye'de beş parasız bırakıldığı'' öne sürülen bir İngiliz kadınının hikayesine yer verdi. 
     Gazete, 58 yaşındaki Ann Byron'ın, Fethiye'de tanıştığı ve 7 yıl süreyle birlikte olduğu 39 yaşındaki Atıf Korhan tarafından beş parasız bırakıldıktan sonra İngiltere'ye döndüğünü yazdı. 
     Atıf Korhan'ı ''dolandırıcı'' olarak niteleyen gazete, bu hikayeyi, ''aldatılmaya açık diğer kadınlara ders olması için'' yayımladığını belirtti. 
     Daily Mail, iki çocuk annesi Ann Byron'ın Türkiye'ye giderken eski eşinden boşanma sonucu aldığı 500 bin sterlini 1,3 milyon YTL olduğunu iddia etti. 
     Byron'ın Fethiye'de bir ev aldıktan sonra yazları sık sık bu tatil beldesine gittiğini, bir restoran sahibi olduğunu öne süren Korhan ile de bu seyahatlerinden biri sırasında tanıştığını yazan gazete, Korhan'ın sevgilisinden önce küçük, sonra da giderek artan meblağlarda para almaya başladığını kaydetti. 
     Gazete, restoranın Atıf Korhan'a ait olmadığını öğrenen Ann Byron'ın, bir inşaat ve emlak işi kurduğunu, bu iş sırasında bütün varlığını kaybettiğini ve sevgilisinden şiddet gördüğünü öne sürdü. 
     
</TEXT>
</DOC>
