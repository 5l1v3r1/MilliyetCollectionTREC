<DOC>
<DOCNO> 345258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/yasam/yas04.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Altın kapak'lı sahte rakı 
</HEADLINE>
<TEXT>


Antalya'da, sahteciliğe karşı üretilen 'altın kapaklı' rakıların taklidini yapan 2 zanlı yakalandı 

MEHMET AL Antalya DHA 

Antalya'nın Alanya ilçesinde sahte içki üreten 2 kişi yakalandı. Zanlıların, sahtecilere karşı üretilen ve altın renginde kapak konulan Yeni Rakı'yı da taklit ettikleri belirlendi. Bir ihbarı değerlendiren jandarma ekipleri, Mahmutlar beldesindeki bir apartman dairesine baskın yaptı. Sahte rakı ve votka üreterek, şişelere dolduran Hasan Uçar ve Çoban Cömertoğulları suçüstü yakalandı. Yapılan aramada, alkol ve dolum malzemeleri, 50 şişe sahte 70 cc'lik Yeni Rakı, 11 şişe sahte Tekirdağ Rakısı, 10 litre şişelenmek üzere bekletilen votka ve çok sayıda boş şişe ele geçirildi. 

Lehimle yapıştırmışlar 
Uçar ve Cömertoğulları'nın, sahtesi yapıldığı için toplatılan gümüş kapaklı 70 cc'lik Yeni Rakı şişelerinin yerine üretilen altın kapakları da taklit ettiği saptandı. 2 zanlının, topladıkları şişelere, kendi ürettikleri sahte rakıyı doldurup kapaklarını yapıştırıcı ve lehimle kapatarak, yeni görünümü verdikleri belirlendi. Zanlılar, mahkemece tutuksuz yargılanmak üzere serbest bırakıldı. 


</TEXT>
</DOC>
