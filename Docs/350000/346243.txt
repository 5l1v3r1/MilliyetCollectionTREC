<DOC>
<DOCNO> 346243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/spor/spo09.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Caen ve Bastia mecbur 
</HEADLINE>
<TEXT>


Fransa'da Olympique Lyon şampiyonluğu, Lille ve Monaco da Devler Ligi'ni garantiledi. Istres küme düştü. Üst grupta 6 takım UEFA Kupası'na katılma, alt grupta 6 takım Ligue 1'de kalma savaşı veriyor 


Küme düşmesi haftalar öncesinden kesinleşen Istres, iki hafta önce Toulouse'u mağlup ederek otoriteleri şaşırttı. Ama ligin son haftasında Caen'ın böyle bir sürprizi telafi edecek şansı yok. Son 5 haftada aldığı 12 puanla adeta yeniden dirilen Caen, Istres'i geçip Ligue 1'de kalacaktır. Bastia da iddiasız Strasbourg karşısında kazanıp diğer maçların sonuçlarını bekleyecek. 

Auxerre-Lille 
İyi başladığı sezonu aynı düzeyde götüremeyerek zirveden kopan Auxerre, Avrupa kupalarının dışında kalmamak için kazanmak istiyor. Lille ise ikinci sırayı koruyarak Şampiyonlar Ligi'ne direkt gitme amacında. Ev sahibi Auxerre bir adım önde. 

Bordeaux-Marsilya 
Bordeaux, Bastia'ya karşı averaj üstünlüğü nedeniyle 1 puan alırsa ligde kalacak. Marsilya'nınsa 1 puan alıp UEFA Kupası'na gidememesi çok küçük bir ihtimal. Beraberlik çok kuvvetli bir seçenek olarak duruyor. 

Lyon-Nice 
İddiasız iki takımın mücadelesinde güçlü taraf olan Lyon kazanacak güçte. 

PSG-Rennes 
Rennes'e UEFA Kupası'nı garantilemesi için bir puan yetiyor. Paris Saint Germain de zaten hayal kırıklıkları ile dolu bir sezonun bitmesi için gün sayıyor. Önce beraberlik. 

Lens-Toulouse 
7 haftadır kaybeden Toulouse'un iç sahada çok başarılı bir takım olan Lens karşısında şansı yok. 



</TEXT>
</DOC>
