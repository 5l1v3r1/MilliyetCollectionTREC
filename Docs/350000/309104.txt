<DOC>
<DOCNO> 309104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/yazar/civaoglu.html </URL>
<DATE> 2005/01/25/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Çocuk CHP'liler 
</HEADLINE>
<TEXT>


Damardan CHP'li, 3 kuşak CHP'li dostum anlatıyor "Son seçimlerde, düşündüm taşındım, gene Baykal'ın başında olduğu CHP'ye oy vermeye elim gitmez. Başka partiye de oy veremem. Tut ki bir defalığına CHP'den şaşsam, hangisine verecektim AKP, mümkün değil... Diğerlerine versem, barajı bile geçemezler, oyum ziyan olur. Formülü buldum. Seçim sandığı hücresine, 6 yaşındaki oğlumla girdim. Açtım oy pusulasını. Eline mührü verdim. 'Mührü buraya bas' dedim... Bastı. Hiç değilse, Baykal'ın yönettiği CHP'ye kendi elimle oy kullanmamış oldum diye bir tesellim var." 

Kurultayı duman almış 
CHP'nin "saf" delegesi kurultay öncesi işte bu durumda... 
Baykal'ı kimse artık içine sine sine desteklemiyor. 
En kanka "Baykalcılar" bile onu taşımakta zorlanıyorlar. 
Fakat, alternatifi kim 
Görünen o ki... Şişli Belediye Başkanı Mustafa Sarıgül... 
300 imzayı bulup son tüzüğe göre aranan imza sayısını biraz da aşabilecek ve aday olabilecek gibi... 
Sarıgül'ü ayrıca anlatmaya gerek yok. 
Hasan Pulur'un yazıları yeterli referansı oluşturmuş. 

Geleceğin şifresi 
Peki Zülfü Livaneli 
Onun söylediği "tek muhalefet adayında bütünleşmek" en doğru formül. 
Aklın yolu bu. 
Zaten Livaneli, "muhalefetin üzerinde anlaşacağı bir akil adam aday bulunursa hemen geri çekilmeye hazır olduğunu" söylüyor. 
Yani... 
"Geçici bir muhalefet adayı üzerinde uzlaşarak bu kurultayı almak... Sonra demokratik bir tüzük için kurultay toplamak... Ardından, adayların özgürce yarışacağı son kurultayla, içe dönük mücadeleyi noktalamak... Kazanan ismin etrafında kenetlenmek..." 
Bu dört aşamalı formül, sağduyuyu ve gerçekçiliği yansıtmakta. 
Ancak, Türkiye'de "uzlaşma kültürü" var mı 
Livaneli'nin üçüncü aday olması sonucu değiştirir mi 
Zor... 
Bu kez muhalefet oyları daha da parçalanır... 

Aile boyu kurultay 
Konu o denli şirazesinden çıktı ki... Mücadele, "ölümüm doğal olmayabilir" iddialarına kadar vardı. 
O nedenle biraz da mizah 
Tüzük müsait mi .. Bilmiyorum. 
Kurultay başkanının yorumuna bağlı bir öneri 
Sarıgül'e oy vermeyi içlerine sindiremeyen ama Baykal'ın başkanlığındaki CHP'ye oy kullanmaya da eli varmayan delegeler, çocuklarını kurultaya getirirler. Sandık başına beraber gider, Baykal'a kullanması için oy pusulasını çocuğun eline verirler. Oyu, sandığa çocuk atar. 
Tıpkı son seçimde bazı damardan CHP'lilerin yaptığı gibi... 
.......... 
Büyüdüklerinde, karar vermekte zorlandıkları zaman ne yapacaklarını daha bu yaşta deneyimlemiş olurlar. 
........... 
Bu formül Baykal'ın şansı gibi görünüyor. 
Bir de tersi olursa .. 



</TEXT>
</DOC>
