<DOC>
<DOCNO> 340211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonspo08.html </URL>
<DATE> 2005/05/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Erzik Şampiyonlar Ligi finalinin İstanbul’da oynanmama şansı yok 
</HEADLINE>
<TEXT>

     Ömür AVCI TRABZON,5 DHA 

UEFA Asbaşkanı Şenes Erzik, ailesiyle birlikte çıktığı Karadeniz gezisinde, Şampiyonlar Ligi finalinin İstanbul’da oynanmama şansının olmadığını söyledi. 
     Şenes Erzik, finalin İstanbul’da oynanmasından başka seçenek olmadığının altını çizerek, Benim de kulağıma geliyor bazen. Maç İstanbul’dan alınacak diye. Ama artık çok geç ve dua etmekten başka çare yok. Bütün oteller, ulaşım planları, seyircilerin hangi uçakla gelip gideceği, saatleri bile planlandı. Bundan sonra böyle bir şeyin düşünülmesi bile sözkonusu değil. Lojistik açıdan imkansız. UEFA açısından sözkonusu bile değil. Ama olumsuzluklarla, kendi içimizde rahatsızlıklarla bu olasılığı düşünmeye başlarsak, kalan süre içinde yapılması gerekenlere gölge ederiz. Madalyonun bu tarafını düşünmemek lazım. Emniyet tedbirleri de çok dikkatli bir şekilde hem UEFA hem de emniyet tarafından alındı. Bir şey olmaz. Temennim o. Çok güzel bir final oynanırö dedi. 
     
     FENERBAHÇE VE GALATASARAY SEYİRCİSİNE TARİHİ GÖREV DÜŞÜYOR 

     Erzik, Şampiyonlar Ligi finali öncesinde oynanacak Türkiye Kupası finalinin de birçok konuda kendilerine fikir vereceğini söyledi. Erzik, Testi herkes emniyet ve ulaşım açısından düşünüyor. Bir de turnike konusu var. Oradaki biletlerin geçme süresi var. Fiziki bir çok olayın test edileceği bir ortam olacak. O açıdan çok yararlı olacak. Hatalar varsa kalan iki haftada giderilecek. Taraftar açısından tabi ki Türkiye Kupası finali farklı olacak. Orada da Türk seyircisine çok büyük ve tarihi bir görev düşüyor. Şampiyonlar Ligi İstanbul’a getirilirken çok büyük emek harcandı. Tanıtım açısından büyük maliyetlere malocak miktarlar yerine Şampiyonlar Ligi finali İstanbul’a getirildi. Türkiye’nin ve İstanbul’un tanıtımına büyük katkıdır bu. Bu kadar emek harcandı. Seyircimiz de bu tarihi sınavdan yüzünün akıyla geçip buna sahip çıkmak zorunda. Bu düşünceler içinde o akşam bir festival yaşayacaklar, 14 gün sonrasına örnek olacaklar. Benim temennim buö ifadesini kullandı. 
     
     HER HAKEM HATASINDA FEDERASYON BAŞKANI DEĞİŞMEZ 

     Erzik, son günlerin en çok tartışılan konusu olan Fenerbahçe - Trabzonspor maçının yankılarına değinerek, Atay Aktuğ deneyimli bir spor adamı. Tabii ki kendi kulübünün haklarını, menfaatlerini gözetmek durumunda olduğu bir mevkide bulunuyor. Hakem açısından çok talihsiz bir maçtı. Maçın önemi açısından hiç hataya göz yumulmayacak bir maç. Dolayısıyla çok talihsiz bir maç olduğunu vurgulamak lazım. Çeşitli hakem hataları da olabilir. Ama her hakem hatasında Federasyon Başkanı, yönetim kurulu değiştirilmez. Bu dünyada da olmaz, bu Türkiye’de de olmaz. O zaman Federasyon başkanı bulmak zorlaşır. Atay Aktuğ bunları o günün koşullarında söylemiş olabilir ve öyle değerlendirmek lazım. Aradan belli süre geçtikten sonra sanıyorum daha sakin düşünmek lazımö dedi. 
     
     YAN HAKEMLER OLAYA FAZLA KARIŞIYOR 

     Şenes Erzik, Cem Papila’nın çok üst düzeyde ve başarılı bulunan bir hakem olduğunu da söyleyerek, Ama son zamanlarda MHK Başkanı Sabri Çelik, Yardımcılar görevleriden fazla işlere karıştıkları için bu hatalar oldu demiş. Tespit çok doğru. Hakemlerin, yardımcılarına özellikle penaltı kararlarında daha az iş düşürmeleri gerektiğine inanıyorum. Onlara bu konuda çok sıkı talimat verilmesi lazım. Bunu yapacak olan MHK. Henüz vakit geç değilö diye konuştu. 
     
     YABANCI HAKEME KARŞIYIM 

     UEFA Asbaşkanı Şenes Erzik, hakem hatalarından sonra gündeme getirilen yabancı hakem konusunda da şunlardı söyledi 
     Uygulaması zor ama zaman zaman düşünülen bir konu. Kişisel olarak yabancı hakem taraftarı değilim. Nasıl kendi futbolcumuzu, yöneticimizi, teknik adamımızı çıkarıyoruz, hakemimizi de eğitim yoluyla geliştirmek, yeni bir kuşak yaratmak mümkün. Zaten fiziki şartlar açısından da yabancı hakem mümkün değil. Bir sezon içinde en fazla 3-4 kere isteyebilirsiniz. Kendi ülkelerinde de maç var. Hele son dönemlerde kendi liglerinde de ihtiyaç duyuluyor onlara. İsteseniz de bulamazsınız üst düzey hakemi bu zamanlarda. Bir sezon içinde 3-4 kere getirdiniz diyelim. Hangi maça atayacaksınız. Düşme kalma maçları da var. Uygulanması mümkün olmayan bir olay. Aslında yabancı hakeme başta kulüplerimizin yöneticilerinin sıcak bakmaması lazım. Kendi hakemlerimizi daha iyi konsantre olarak, daha eğitimli, daha cesur, kendine güvenli yetiştirmek nasıl mümkün olabilir. Buna konsantre olmaları gerekir.ö 
     
     MECLİS ARAŞTIRMA KOMİSYONUNA GÜVENİYORUM 

     Şenes Erzik, Türkiye’de son zamanlarda büyük tartışma yaratan şike ve bahis olayının, FİFA ve UEFA’nın da önemle üzerinde durduğu bir konu olduğunu belirterek, UEFA olarak bir adım attık. Avrupa’da legal bahis oynatan bir kuruluşla anlaşma yaptık. O kuruluş kanalıyla bütün girdi - çıktıları izleme imkanımız var. Bu anlaşma kapsamında bundan sonra, bir maç üzerinde spekülatif yatırım yapıldığında bilgilendiriliyoruz. Ama bu kadar büyük miktarda paraların döndüğü böyle yaygın bir olayda polisiye tedbirler almak sözkonusu değil, zaten bunda başarı da imkansız. Haftada 2.5 milyar pound yatırılıyor bu oyunlara. Bunun çözümünü hiçbir kuruluş bulmuş değil. Ama çalışmalar devam ediyor. Meclis Araştırma Komisyonu çalışmalarını tamamlayınca ortaya somut bir sonuç çıkacağı inancındayım. Ciddi çalışmalar yaptılar. Onların bulgularını ve raporunu görmek ve ondan sonra daha akılcı bir düzen kurmak mümkün olabilir. Bekleyelim, sonra yorum yapalımö dedi. 
     
</TEXT>
</DOC>
