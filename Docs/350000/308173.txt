<DOC>
<DOCNO> 308173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/yasam/ayas.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli öğretmen boğularak öldürüldü 
</HEADLINE>
<TEXT>


Sarıyer'de 76 yaşındaki Ahmet Ünal, banyoda ağzı bantlı biçimde boğulmuş olarak bulundu. Polis, kayıplara karışan hizmetçiyi arıyor 

Elvan Ezber 

Sarıyer'de 76 yaşındaki emekli öğretmen Ahmet Ünal, evinde boğularak öldürülmüş halde bulundu. Polis, cinayetin ardından ortadan kaybolan evin hizmetçisini arıyor. Sarıyer, İstinye Şehit Halil İbrahim Caddesi 48 15'teki binada oturan babası Ahmet Ünal'la dün bayramlaşmaya giden Nesrin Bilgin, kapıyı uzun süre çalmasına rağmen açan olmayınca hemen durumu polise bildirdi. Olay yerine gelen polis, kapıyı çilingir yardımıyla açarak eve girdi ve Ünal'ın banyoda ağzı bantlı bir şekilde duran cesediyle karşılaştı. Olayla ilgili inceleme başlatılırken, vücudunda silah ve bıçak izine rastlanmayan Ünal'ın ayakkabı bağıyla boğularak öldürüldüğü belirlendi. 
Polis yetkilileri, Ünal'ın kendisine hizmet eden bir kadınla birlikte yaşadığını belirleyerek, olayın ardından sır olan hizmetçinin arandığını ifade etti. 




</TEXT>
</DOC>
