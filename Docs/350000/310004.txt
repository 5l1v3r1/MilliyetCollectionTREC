<DOC>
<DOCNO> 310004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur28.html </URL>
<DATE> 2005/01/27/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Çocuk Köyü'nde taciz... Müdür, uzman ve doktor görevden uzaklaştırıldı 
</HEADLINE>
<TEXT>

     İzmir Valisi Yusuf Ziya Göksu, Barbaros Çocuk Köyü'ndeki cinsel taciz iddialarıyla ilgili idari soruşturma açıldığını bildirdi. 
     Vali Göksu, ''SHÇEK'ten 2 müfettiş talep ettim. Soruşturmanın selameti açısından Çocuk Köyü Müdürü, Sosyal Hizmetler Uzmanı ve doktoru, geçici tedbir olarak görevden uzaklaştırdım'' dedi. 
     Göksu, Valilik'te gazetecilere yaptığı açıklamada, 5 Aralık 1997'de dönemin Devlet Bakanı Hasan Gemici tarafından hizmete açılan Urla İlçesi'ndeki Barbaros Çocuk Köyü'nde kalan bazı kızlara bir grup gencin cinsel tacizde bulunduğu ve ilişkiye girdiği yolundaki iddiaların, adli yönden Urla Cumhuriyet Başsavcılığı'nca inceleme altına alındığını belirtti. Bu konudaki soruşturmanın halen sürdüğünü kaydeden Göksu, şöyle konuştu 
     ''Bu konu bana dün sabah intikal ettiği andan itibaren derhal Sosyal Hizmetler ve Çocuk Esirgeme Kurumu Müdürlüğü'nden SHÇEK 2 müfettiş talep ettim. Soruşturmanın selameti bakımından, çocuk köyü müdürünü, sosyal hizmetler uzmanını ve doktoru da geçici tedbir olarak görevden uzaklaştırdım. Müfettişler geldiler, Urla'ya gidecekler. Konu adli ve idari yönden soruşturuluyor ve inceleniyor. Üzücü bir olay.'' Sivil toplum örgütleri ve devlet işbirliğiyle açılan köydeki ''cinsel taciz'' iddialarını 2 aydır araştıran jandarmanın yaptığı operasyonla, 15 kişiyi gözaltına almıştı. ''Haberdar oldukları halde durumu yetkililere bildirmedikleri'' suçlamasıyla savcılıkta ifade veren Köy Müdürü E.T, sosyal hizmetler uzmanı ve doktor serbest bırakılmıştı. 
     14-17 yaşlarındaki kız çocuklarına cinsel tacizde bulunduğu iddia edilen 12 zanlının bugün adliyeye sevk edilmesi bekleniyor. 
     
</TEXT>
</DOC>
