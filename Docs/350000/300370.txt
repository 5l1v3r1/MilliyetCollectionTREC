<DOC>
<DOCNO> 300370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonyas15.html </URL>
<DATE> 2004/12/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Çocukların tercihi Türkiye... 
</HEADLINE>
<TEXT>

     Profesyonel Otel Yöneticileri Derneği POYD Başkanı Tayfun Zeytinbaş, yapılan bir ankette, Avrupalı çocukların tatil tercihinin Türkiye olduğunun ortaya çıktığını söyledi. 
     POYD Başkanı Zeytinbaş, AA muhabirine yaptığı açıklamada, son yıllarda Antalya'da yapılan otellerin hemen hemen hepsinin odalarının aile turizmine uygun halde olduğuna dikkati çekti. 
     Avrupa'da tur operatörlerinin çocuklarla bir anket gerçekleştirdiğini belirten Zeytinbaş, bu ankette, çocukların yüzde 80'inin Türkiye'de tatil yapmak istediklerinin ortaya çıktığını bildirdi. Zeytinbaş, ''Bu, çocukların Türkiye'de geçirdiği tatilden mutlu olarak döndüğünü göstermektedir'' diye konuştu. 
     Ailelerin tatile çıkacağı ülkeyi seçerken çocuklarının isteklerini ön planda tuttuklarını ifade eden Zeytinbaş, şunları söyledi 
     ''Aileler tatile çıkarken çocuğun isteğine göre hareket ediyorlar. Çünkü çocuk tatilde ne kadar rahat ve huzurlu olursa, aileler de o kadar rahat ve huzurlu tatil yapabiliyorlar. Animasyon ekipleri çocuklarıyla ilgilenirken, aileler de rahatlıkla kendilerine zaman ayırabiliyorlar.'' POYD Başkanı, Antalya'da yapılan her yeni turizm yatırımının ailelere yönelik olduğunu belirterek, otellerin, çocukların rahat tatil geçirmesine olanak sağlayacak tesislerin yapımına hız verdiğini, çocukları mutlu etmek için önlemler aldığını, bu nedenle de özellikle Antalya'da aile turizminin çok yaygınlaştığını kaydetti. 
     ''Tatile gelenlerin yüzde 70'e yakınını aileler oluşturuyor'' diyen Zeytinbaş, şöyle konuştu 
     ''Antalya'da kitle turizmi yapılmaktadır. Kitle turizminde de ailelerin oranı çok yüksek. Tatile gelenlerin yüzde 70'ini aileler oluşturuyor. Bu çok büyük rakamdır. Bu oran her geçen yıl daha da artmaktadır. Aile turizminin yaygınlaşması Türkiye'nin imajına da olumlu katkı yapmaktadır. Çünkü Türkiye'nin güvenli bir ülke olduğu gerçeği ortaya çıkmaktadır. Avrupalılar kendi aralarında konuştuklarında, gittikleri ülkede ne kadar rahat ettiklerini, ne kadar güzel tatil yaptıklarını anlatıyorlar. Bu da diğerlerini etkiliyor. Antalya'ya gelen turistlerin çok büyük bölümü Türkiye'nin gönüllü tanıtım elçisi oluyor. Özellikle çocuklar bir daha ki tatile kadar hep yaz mevsiminde yaptığı tatili anlatıyor. Çocuklar önce birbirlerini, daha sonra da ailelerini etkiliyor ve gidilecek tatil yerini onlar belirliyor. Çocuklar yazın buluşacakları ülkeyi, şehri ve hatta oteli bile belirliyorlar.'' 
     
</TEXT>
</DOC>
