<DOC>
<DOCNO> 302875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/dunya/axdun02.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Armitage'a Ankara'da PKK sorulacak 
</HEADLINE>
<TEXT>


ANKARA Milliyet 


Ankara'ya dün gelen ABD Dışişleri Bakan Yardımcısı Richard Armitage'ın Ankara ziyaretinde, Kıbrıs ve Ortadoğu'daki gelişmelerle Irak konuları ele alınacak. Dışişleri Bakanı Abdullah Gül, TBMM Başkanı Bülent Arınç ve Genelkurmay Başkanı Orgeneral Hilmi Özkök'le görüşecek. Armitage'a, bir kez daha "PKK'yı tasfiye edin" mesajı verilecek. 
Armitage, resmi programına bu sabah Anıtkabir ziyaretiyle başlayacak. Ardından da Gül, Arınç ve Özkök'le görüşecek. Armitage'ın görüşme talebinde bulunduğu Başbakan Recep Tayyip Erdoğan'ın, Ankara dışındaki programını gerekçe göstererek olumsuz yanıt verdiği kaydedildi. Felluce operasyonu sırasında ABD'ye sert tepki gösteren Erdoğan, Ankara Büyükelçisi Eric Edelman'a da 6 hafta boyunca randevu vermemişti. 
Ziyarette, Irak'ta seçimleri, PKK'nın tasfiyesi, İran ve Suriye'nin seçim sürecine müdahale girişimleri ve Türk kamyoncuların güvenliği konuları ele alınacak. 


</TEXT>
</DOC>
