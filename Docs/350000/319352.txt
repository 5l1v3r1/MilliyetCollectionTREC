<DOC>
<DOCNO> 319352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur08.html </URL>
<DATE> 2005/02/28/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Ortaköy'de çapraz infaz 
</HEADLINE>
<TEXT>

     Ortaköy'de, çapraz ateşe tutulan otomobildeki 2 kişi öldü. 
     Edinilen bilgiye göre, Mecidiye Mahallesi'nde meydana gelen olayda, 34 JD 3853 plakalı otomobil ile plakaları belirlenemeyen 2 otomobil arasında kovalamaca yaşandı. 
     Sokak aralarında izledikleri otomobili Karakaş Sokak girişinde sıkıştıran diğer iki otomobilden inen kişiler, takip ettikleri araca çapraz ateş açtı. 
     Otomobilde bulunan Yavuz ve Harun Muratoğlu, çeşitli yerlerinden aldıkları kurşunlarla olay yerinde öldü. Saldırganlar, otomobilleriyle olay yerinden kaçtılar. 
     Polis ekiplerinin yaptığı inceleme sonucu olay yerinde 40 civarında boş kovan bulunduğu, saldırganların yakalanması için bölgede çalışma başlatıldığı bildirildi. 
     
     ÖLDÜRÜLEN KİŞİLER CİNAYETE KARIŞMIŞ 

     Ortaköy'de çapraz ateşe tutularak öldürülen 2 kişinin, 1996 yılında 2 kişinin öldürülmesi olayına karıştıkları belirlendi. 
     Alınan bilgiye göre, Mecidiye Mahallesi Karakaş Sokak'ta dün gece 34 TJ 3853 plakalı arabanın içinde kimliği belirsiz kişilerce çapraz ateş açılarak öldürülen Yavuz Öter 39 ve Ahmet Sahim Beyhan'ın 44 9 yıl önce Ortaköy'de Aykut Mehmet Sezer ve Harun Taşanırmak'ın öldürülmesi olayına karıştıkları, Beyhan'ın bu suçtan dolayı aranmakta olduğu anlaşıldı. 
     Polis, öldürülen 2 kişiden Yavuz Öter'in üzerinde ruhsatsız bir tabanca, plaka şeklinde esrar ve poşet içinde bir miktar uyuşturucu hap bulunduğunu, olay yerinden ise 37 adet boş kovan toplandığını kaydetti. Yetkililer, Öter ile Beyhan'ı öldüren saldırganların yakalanması için soruşturmanın çok yönlü olarak sürdürüldüğünü ifade ettiler. 
     
</TEXT>
</DOC>
