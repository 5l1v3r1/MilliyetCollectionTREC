<DOC>
<DOCNO> 308230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/soneko05.html </URL>
<DATE> 2005/01/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
YTL, turistin harcamasını kolaylaştıracak... 
</HEADLINE>
<TEXT>

     Marmaris'teki turizmciler arasında yapılan bir anket, YTL'nin, turistin harcamasını kolaylaştıracağını ortaya çıkardı. 
     Dokuz Eylül Üniversitesi İşletme Fakültesi Araştırma Görevlisi Osman N. Özdoğan, Marmaris'teki 427 turizmciyle yaptığı anketle, paradan sıfır atılmasının ve YTL'nin turistin satın alma sürecini nasıl etkileyeceğini araştırdı. Özdoğan'ın, turizm sektörüne yönelik bilimsel yayınların yer aldığı ''Seyahat ve Otel İşletmeciliği'' adlı dergide yayınlanan araştırmaya ilişkin yazısında, Türkiye'de bol sıfırlı para kullanılmasının turistler için zorluk yarattığı ve turistlerin ürünlere yönelik değer algısını olumsuz etkilediğini bildirdi. Turistin tatil yapacağı bölgeyi seçerken, tatil yapacağı ülkedeki para biriminin kendi ülkesindeki para birimiyle aynı olmasına dikkat etmediğini belirten Özdoğan, ancak satın alma sürecinde psikolojik faktörlerin önemli olduğuna işaret etti. 
     Turistin, tatil yaptığı ülkenin parasıyla yaptığı harcamalarda, ev sahibi ülke parasını kendi para birimine çevirirken ek çaba harcama ihtiyacı duyduğunda zorluk yaşadığını vurgulayan Özdoğan, bu durumun turistin harcamalarda çekimser davranmasına neden olabileceğine işaret etti. 
     Özdoğan, tatil yapılan ülkedeki para biriminin, turistin ülkesinde kullanılan para birimine benzetmenin mümkün olmamasına rağmen, paradan sıfır atılmasının turistin fiyat algılamasında kolaylık sağlayacağını ifade etti. 
     Osman Özdoğan, yazısında şu görüşleri dile getirdi 
     ''Paradan sıfır atılmasıyla, turistin fiyat algısının kolaylaşacağı ve sıklıkla görülen turistin aldatmayla ilgili sorunlarda azalma olabilecektir. Turistlerin paradaki sıfırları algılayamaması nedeniyle bazen hatalar yaptıkları ve aldatıldıkları görülmektedir. Paradan sıfırların atıldığı ilk yıl eski ve yeni Türk Lirası'nın birlikte kullanılacak olmasının turistler için zorluk yaratabileceği de tahmin edilmektedir.'' Özdoğan, Marmaris'te 500 turizmciye dağıtılan ve 427'sinin değerlendirildiği anket formlarından elde edilen bilgilere de yer verdiği yazısında, şu bilgileri verdi 
     ''Anketten elde edilen veriler ışığında, paradan sıfır atılmasıyla her ne kadar işletmelerin faaliyetlerinde ve turistik harcama sürecinde bir kolaylık beklense de ilk sene iki para biriminin birlikte kullanılması sonucu karışıklıkların da beklendiği saptanmıştır. Bu karışıklığın önlenmesi için devletin yeni paraya ilişkin tanıtım kampanyalarına önem vermesi gerekmektedir. Bunun yanında, geçiş sürecini suistimal edebilecek kişilerin olabileceği ve dolandırıcılık ve sahtecilik olaylarının artabileceği düşünülerek, ülke imajının korunması ve turistlere güvenli alışveriş imkanının sağlanması amacıyla, özellikle turistik yörelernde eski para biriminin tedavülden çekilmesine hız verilmelidir.'' 
     
</TEXT>
</DOC>
