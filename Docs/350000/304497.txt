<DOC>
<DOCNO> 304497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonyas06.html </URL>
<DATE> 2005/01/07/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Avrupalı eşcinsellerden AB'ye Türkiye başvurusu 
</HEADLINE>
<TEXT>

     Hilal YILMAZ - LONDRA DHA 

      AVRUPA Birliği'nden müzakere tarihi alan Türkiye, Ekim 2005'ten itibaren bir çok alanda Brüksel ile kıran kırana' pazarlığa hazlanırken, Avrupalı eşcinseller de müzakerelerden istifade ederek, eşcinsellere daha fazla hak sağlanması taleplerini Türkiye'ye kabul ettirmeyi planlıyor. 
     Avrupa'nın en büyük eşcinsel örgütlenmesi olan ILGA-Europe Uluslararası Avrupa Lezbiyen ve Gay Birliği , Türkiye'de eşcinsellere daha fazla hak tanınması için harekete geçti. AB'nin kapısını aralayan Türkiye'nin Birliğe katılabilmesi için ülkesindeki eşcinsellerin haklarını koruması gerektiğini savunan grup, Avrupalı yetkililerden müzakereler sırasında bu konuya dikkat etmesini istedi. 
     
     "TÜRKİYE'DE CİNSEL TERCİH AYRIMCILIĞINA KARŞI YASA YOK" 
     Brüksel merkezli ILGA-Europe, AB'ye sunmak üzere Türkiye'deki eşcinsellerin yaşamını gözler önüne seren bir de dosya hazırladı. Dosyada, Türkiye'deki, 'LGBT' olarak bilinen lezbiyen, gay, biseksüel ve transeksüel toplulukların, Avrupa'daki eşcinsellere oranla daha zor bir yaşam sürdüğü ve Türkiye'de cinsel tercih ayrımcılığına karşı yasal bir düzenlemenin olmadığını savunuldu. 
     
     CİNSEL AZINLIK 'SORUNU' 
     ILGA-Europe yetkilileri, Türkiye'nin NATO üyesi ülkeler içerisinde, LGBT toplulukların askere alınmadığı tek ülke olduğuna da dikkat çekti. Eşcinsellik olgusunun Türkiye'de 'psikolojik bir rahatsızlık' olarak nitelendirildiğini belirten grup üyeleri, Türkiye'nin AB'ye katılmak için önce cinsel azınlıkların haklarına saygı göstermesi gerektiğini söyledi. 
     ILGA-Europe Başkanı Patricia Prendiville yaptığı yazılı açıklamada, AB ile müzakere sürecinin Türkiye'de eşcinsellik olgusunun anlaşılmasında itici güç olacağını kaydetti. Prendeville, "Umarım müzakere süreci, lezbiyen, gay, biseksüel ve transeksüel toplulukların hakları gözetilerek Avrupa standartlarının yakalanması ve cinsel tercih ayrımcılığına karşı gerekli yasaların geliştirilmesi konusunda Türk yetkilileri ileri bir adım atmaya ikna eder" dedi. Prendeville, Avrupalı yetkilileri uyararak, "AB'nin, Türkiye ile yapacağı müzakere sürecinde buradaki insan hakları ile eşcinsellerin haklarını göz önünde bulunduracağına inanıyorum" ifadesini kullandı. 
     
     TÜRKİYE KÖPRÜ OLACAK 
     ILGA-Europe grubu bu eliştirilere rağmen Türkiye'nin AB'ye girmesinin Ortadoğu ve İslam dünyası ile Batı arasında bir köprü oluşturacağını da ifade etti. 
     
</TEXT>
</DOC>
