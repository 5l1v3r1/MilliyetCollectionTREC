<DOC>
<DOCNO> 338240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur41.html </URL>
<DATE> 2005/04/29/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Plazaya kar maskeli soygun .. 
</HEADLINE>
<TEXT>

     Yalova'da, bir iş merkezine giren kar maskeli 5 kişinin, 2 güvenlik görevlisini silah zoruyla etkisiz hale getirdikten sonra çelik kasadaki 15 bin YTL ve tabancayı alarak kaçtıkları iddia edildi. 
     Alınan bilgiye göre, Yalova-Topçular Karayolu'nun Aydın 4 Sitesi mevkiinde bulunan, bir otomotiv firmasının bayiliğini yapan ''Işıldar Plaza''da çalışan işçiler, sabah işyerine geldiklerinde, kimlikleri açıklanmayan 2 güvenlik görevlisini el ve ayakları bağlı halde buldular. 
     Arkadaşları tarafından ipleri çözülen güvenlik görevlilerinin, iş merkezinin soyulduğunu öne sürmeleri üzerine, olay yerine polis çağrıldı. 
     Polisin ifadelerine başvurduğu güvenlik görevlilerinin, sabaha karşı plazanın bakım servisi girişine bir araçla gelen ''kar maskeli'' 5 kişinin, silah zoruyla el ve ayaklarını bağladıktan sonra binayı soyduklarını iddia ettikleri öğrenildi. 
     Güvenlik görevlilerinin ifadeleri üzerine iş merkezinde yapılan araştırmada, vezne bölümündeki çelik kasanın açılarak içindeki 15 bin YTL ile işyeri sahibi adına kayıtlı olduğu tespit edilen tabanca, 400 mermi ve tabancaya ait ruhsatın çalındığı belirlendi. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
