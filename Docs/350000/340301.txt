<DOC>
<DOCNO> 340301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonyas03.html </URL>
<DATE> 2005/05/06/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Türk doktor liste başı 
</HEADLINE>
<TEXT>

     Amerika, dünyanın en ünlü kalp cerrahlarından biri olarak gösterilen Columbia Üniversitesi uzmanı Mehmet Öz'ün Cleveland Hastanesi bilimadamlarından Michael Roizen'la birlikte yazdığı "You The Owners Manual" Siz Kullanım Kılavuzunuz adlı kitabın başarısını konuşuyor. 
     Birkaç gün içinde 350 bin satarak büyük bir başarıya imza atan kitap, daha piyasaya çıkmadan internetten aldığı ön siparişlerle Harry Potter'ın tahtını devirdi. Öz'ün kitabı, 3 aydır internet kitapçılarının aldığı siparişlerle'büyücü çocuğun '6'ncı kitabının 3 aylık üstünlüğüne de son vermiş oldu. AP ajansı Mehmet Öz'ün eserinin Da Vinci Şifresi gibi tüm dünyada sansasyon yaratan bir kitabın başarısını bile gölgede bıraktığını şu sözlerle ifade etti "Da Vinci Şifresi bile Harry Potter'ın Amazon.com ile Barnes Noble'daki 3 aylık satış rakamına ulaşamazken Doktor Öz ve çalışma arkadaşının yazdığı kitap çıktığı anda 1 numaraya kuruldu." Mehmet Öz Amazon tarafından 5 üzerinden 5 not verilen kitabının tanıtımı için ABD'nin en çok izlenen talk-show'cularından Oprah Winfrey'e konuk oldu. Öz'e göre "Genç ve sağlıklı" olmanın yolu kalp sağlığı, kanserle savaş ve tansiyonu kontrol altında tutmaktan geçiyor. İşte Öz'den uzun yaşamanın sırları 
     
     Bu üçünü kontrol altında tutun uzun yaşayın 

     1- Tansiyon 2- Kanser 3- Kalp sağlığı 
     Hayattaki en büyük risk tansiyondur Bir insanın hayatındaki en önemli sayı ne kolesterol oranı ne de ağırlığıdır. En önemli veri tansiyondur. Normali 11.5'e 7.5'tir. Bundan yükseği vücudunuza zarar verir. 
     Tansiyon vücudun kan basıncı anlamına gelir. Musluktan akan suyun boruya yaptığı baskı gibi kan da akarken damarlara baskı yapar. Yüksek tansiyon yüksek basınç anlamına gelir ki damarlara zarar vererek felç ve kalp hastalıklarına davetiye çıkarır. Kırışıklıklar oluşturur, iktidarsızlık ve cinsellikten zevk almamaya kadar varan sorunlara yol açar. 
     
     Nasıl korunmalısınız 

     Yüksek tansiyonla savaşan en önemli besinler potasyum içerenlerdir. Muz, şeftali, karpuz ve kabuğuyl yenmek şartıyla fırınlanmış patates potasyum yönünden çok zengindir. 
     Kalp için sarımsak, ceviz, badem yiyin Her gün yapılan egzersiz kalp hastalıkları riskini azaltır. 
     Sarımsak, soğan ve somonun yanı sıra ceviz, badem gibi omega-3 asitleri yönünden zengin olan besinler de mutlaka tüketilmelidir. Ancak burada çok önemli bir nokta var. Ceviz ve badem mutlaka buzdolabında saklanmalıdır. Aksi hal de etkisini yitirir. 
     Kırmızı şarap da içindeki resveratol adlı anti-oksi-dan madde nedeniyle kalp dostudur, İddia edildiği gibi sağlık sorunlarının büyük kısmı genetik değildir. Vücudun yaşlanmasını engellemek yüzde 70-80 oranında insanın kendi elindedir. Deforme olmuş hücrelerin istem dışı çoğalması anlamına gelen kanser sadece bir hastalık değil insanların yüzde 90'ında görülen bir olgudur. Hepimizin vücudunda sürekli f olarak kanserli hücreler oluşur ve vücudun bağışıklık sistemi tarafından öldürülür. Ancak bu savaşta kazanmak için kanserle savaşan besinlerin öğünlerde geniş yer tutması gerekir. 
     
     Nasıl korunmalısınız 

     En iyi ilacı aspirin, güneş ıspanak ve yağsız süt Kanser riskini yüzde 50 oranında azaltmak elimizde. Bu savaştaki en büyük koz folik asit içeren besinlerdir. Ispanak ve portakal suyu gibi. İkinci silahımız D vitaminidir. Yağsız süt, portakal suyu içerek alınabileceği gibi hap olarak ya da bol bol güneşe çıkarak da vücudun D vitamini ihtiyacı karşılanabilir. 
     Kanser savaşındaki sihirli bir silah ise aspirindir. Her gün alınan 2 bebek aspirini kanser riskini azaltır. 
     Domates, brokoli, lahana, Brüksel lahanası ve karnıbahar da kansere karşı birebir. 
     
     Kahve bile yararlı 

     Kahve içmek sağlığa zararlı değil yararlıdır. Ancak kararında alınmalı. Kahvenin karaciğer kanserini önlediği, ayrıca Parkinson ve Alzheimer hastalıklarına karşı da etkisi ispatlandı. Günde 2 fincan idealdir. 
     
     Clinton olayından ders almak gerek 

     Türk profesörün katıldığı talk-show'da geçtiğimiz yıl Mehmet Öz'ün de katıldığı bir operasyonla kalp ameliyatı olan ABD eski başkanı Bili Clinton ile yapılan bir röportaja da yer verildi. Cliton'un "Beni tedavi eden uzmanlara hayatımı borçluyum" sözlerinin ardından Mehmet Öz'e dönen Oprah Winfrey, "Siz de Başkan'ı ameliyat eden ekiptendiniz. Clinton ile ilgili ne söyleyebilirsiniz " diye sordu. Türk cerrah tüm insanların Bill Clinton örneğinden ders alabileceğini söyledi "Sayın Başkan sorunlarının farkına vararak hemen kendini kontrol ettirme yolunu seçti. Vakit geçirmemek çok önemli. Ancak Clinton bir yanlış yaptı. Kendisine verilen ilaçları verildiği şekliyle kullanmadı. Kendini iyi hissettiğini düşünerek ilacı kesti. Kolesterolüm düşük çıktı diye ilacı bırakmak en büyük yanlıştır." 
     
</TEXT>
</DOC>
