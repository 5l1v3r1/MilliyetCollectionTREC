<DOC>
<DOCNO> 317899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/soneko31.html </URL>
<DATE> 2005/02/23/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Petroldeki yükselişi OPEC frenledi... 
</HEADLINE>
<TEXT>

     Uluslararası borsalarda psikolojik öneme sahip 50 dolar seviyesini aşan petrol fiyatlarının hızını, Petrol İhraç Eden Ülkeler Örgütü OPEC kesti. 
     Kartel örgütünün, fiyatların daha fazla yükselmesine izin vermeyeceğini açıklamasıyla dünkü hızlı yükseliş, bugün yerini gerilemeye bıraktı. 
     New York Borsası'nda 47 sent gerileyen ABD hafif petrolünün varili, 50.95 dolara indi. Borsada fiyatlar dün 2.80 dolar yükselmişti. 
     OPEC açıklamasının ardından Londra Borsası'nda işlem gören Brent petrolündeki gerileme ise 41 sent oldu. Borsada son işlemler 48.21 dolar seviyesinden sürdürülüyor. 
     Aynı zamanda Kuveyt Petrol Bakanı da olan OPEC Başkanı Şeyh Ahmed el-Fahd el-Sabah, fiyatların yükselmeyi sürdürmesi halinde kartel örgütünün müdahale edeceğini açıkladı. 
     Örgütün bir sonraki olağan zirvesi, İran'ın Isfahan kentinde 16 Mart'ta gerçekleştirilecek. 
     
</TEXT>
</DOC>
