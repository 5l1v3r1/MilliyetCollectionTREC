<DOC>
<DOCNO> 304506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonyas15.html </URL>
<DATE> 2005/01/07/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
John Lennon'ın 'yoksulluk' dönemi mektubu açık artırmada 
</HEADLINE>
<TEXT>

     EFSANEVİ Beatles grubunun üyelerinden John Lennon'ın ünlü olmadan önce İngiltere Ulusal Sağlık Sistemi'ne NHS yazdığı bir mektup açık artırmaya çıkarıldı. New York merkezli momentsintime.com tarafından satışa konan mektubun 25 bin dolara yaklaşık 35 bin YTL alıcı bulması bekleniyor. Mektubun NHS arşivinden çıkarıldıktan sonra satın alan özel bir koleksiyoncudan geldiği belirtildi. 
     1962 yılında yazılmış mektupta Lennon, NHS'nin Liverpool'daki şubesinden kendisinin yeniden sağlık sistemi listesine alınmasını istiyor. NHS'nin ülkeden ayrıldığını sanarak yanlışlıkla kendisini listeden çıkardığını tahmin eden Lennon mektupta "Gerçek şu ki, ülkeden Almanya'daki bir iş için ayrıldım, ama üç ay sonra geri döndüm. Bu yüzden adımı yeniden listeye koyarsanız sağlık hizmetlerinden yararlanabileceğim" diyor. 
     El yazısıyla yazılmış mektuptaki 'silinmedi' ve 'yeniden yerleştirildi 25.10.62' ibareleri o yıllarda çok fazla para kazanmayan müzisyenin sorununun kısa sürede çözüldüğünü gösteriyor. O yılın sonunda Lennon'ın Beatles'la birlikte ilk çıkış yaptığı 'Love Me Do' adlı single İngiliz pop listelerinde 17'nci sıraya kadar yükselmişti. Grubun bir sonraki single'ı 'Please Please Me' ise kısa sürede 1 numaraya oturarak grubu dünya çapında şöhrete kavuşturmuştu. 
     
</TEXT>
</DOC>
