<DOC>
<DOCNO> 324996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/yasam/yas01.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Denenen tedavi' bacağından etti 
</HEADLINE>
<TEXT>


İzin alınmadan uygulanan yeni tedavi yöntemi nedeniyle bacağının kesildiği iddiasıyla tazminat davası açan Ayşe Timurlenk, GATA'dan 50 bin YTL istiyor 

TÜRKER KARAPINAR Ankara 

Gülhane Askeri Tıp Akademisi GATA Kadın Hastalıkları ve Doğum Servisi'nde 1996'da muayene edilen 3 çocuk annesi terzi Ayşe Timurlenk'in rahminde, 2 milimetre çapında bir tümör saptandı. 
Doktorlar, tümörü almak için, Türkiye'de yeni denenmeye başlayan 'uterin arter embolizasyon' yöntemini uyguladı. Taburcu edilen Timurlenk, ağrıları nedeniyle 2 kez gittiği hastaneden iğne yapılarak geri gönderildi. Ayak başparmağı moraran Timurlenk, Kalp ve Damar Cerrahisi Bölümü'ne sevk edildi. 

'Doktorun ihmali' 
3 ayrı operasyondan geçmesine rağmen tek bacağı kesilen Timurlenk'in açtığı dava için, Ankara 29. Asliye Hukuk Mahkemesi görevsizlik kararı verdi. Ankara 3. İdare Mahkemesi'ne başvuran Timurlenk, GATA'dan 50 bin YTL tazminat istedi. Milli Savunma Bakanlığı savunmasında, söz konusu tedavi yönteminin Temmuz 1996'dan itibaren 3 hastada başarılı sonuç verdiği, ancak ilk 6 - 8 saatte operasyona bağlı gelişecek semptomları saptamayan hekimlerin ihmali bulunduğu vurgulandı. 

Kararı temyiz etti 
Bilirkişi olarak görüş bildiren Hacettepe Üniversitesi, olayın iletişimsizlikten kaynaklandığını kaydetti. Sağlık hizmetlerinin önceden belirlenmesi mümkün olmayan sonuçlar içerdiğini belirten mahkeme, tazminat istemini reddetti. Timurlenk de kararı temyiz etti. Danıştay 10. Dairesi, hasta haklarının gereği olarak bilgilendirilmesi gereken Timurlenk'e açık ameliyata alınmayacağının söylenmediğini belirtti. Bu nedenle hizmet kusurunun oluştuğunu bildiren daire, kararı bozdu. Dava, İdare Mahkemesi'nde yeniden görülecek. 




</TEXT>
</DOC>
