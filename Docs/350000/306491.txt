<DOC>
<DOCNO> 306491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonsiy19.html </URL>
<DATE> 2005/01/14/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Derviş Kırıcı ve yıkıcı kavganın içinde olmam 
</HEADLINE>
<TEXT>

     CHP'de Zülfü Livaneli'nin genel başkanlık adaylığına sıcak baktığı bilinen Kemal Derviş, "CHP bünyesindeki kurultay öncesi kırıcı ve yıkıcı kavganın içine girmeyi hiç düşünmüyorum" dedi. Bütün olumsuzluklara rağmen, bir uzlaşı ortamının bulunmasını ve Türkiye'de sosyal demokrasinin kendi içinde demokratik ve hoşgörülü bir yapıya kavuşmasını çok sayıda yurttaş gibi yürekten dilediğini ifade eden Derviş, "Zülfü Livaneli'nin ve başka arkadaşların bu doğrultuda gösterdikleri çabayı çok olumlu buluyorum" dedi. 
     Derviş yaptığı açıklamada, iki yılı aşkın bir süredir "elinden geldiği kadar" hem Türkiye'nin meşru ulusal hedeflerini koruyarak güçlü biçimde AB'ye katılabilmesi için, hem de sosyal demokrasinin Türkiye'de uluslararası düzeyde gelişmesi için çaba gösterdiğini belirtti. 
     "Deneyimim bu çabayı kavramlar düzeyinde ve sivil toplumla birlikte sürdürmemi uygun kılan bir deneyim" diyen Derviş, birçok toplantının yanı sıra, bu çabayı yansıtan bir kitap yayınlandığını, ikinci kitabın yayınlanmak üzere olduğunu, bir diğerinin ise yakında biteceğini bildirdi. 
     Derviş, şöyle dedi 
     "Partizan politakayı yapamıyorum. Hele CHP bünyesindeki kurultay öncesi kırıcı ve yıkıcı kavganın içine girmeyi hiç düşünmüyorum. Yıllardır sevdiğim, saydığım insanları da kırmak istemiyorum. Bütün olumsuzluklara rağmen, bir uzlaşı ortamının bulunmasını ve Türkiye'de sosyal demokrasinin kendi içinde demokratik ve hoşgörülü bir yapıya kavuşmasını çok sayıda vatandaş gibi yürekten diliyorum. Zülfü Livaneli'nin ve başka arkadaşların bu doğrultuda gösterdikleri çabayı çok olumlu buluyorum." 
     
     CHP'NİN İHTİYACI 
     Dünya görüşü açısından uzlaşıya gereksinim bulunduğu kanısında olduğunu dile getiren Derviş, şöyle dedi 
     "CHP'nin ulus-devletçi kökeniyle 21'inci yüzyılın gerçeklerini doğru algılayan Avrupalı bir sosyal-demokrat duyarlılığın kaynaşması gerekiyor. Türkiye'de solun gerçeğinde bu iki boyut da var. Gerekli olan bir boyutun öbür boyutu yok etmesi değil, bu iki boyutun daha ileri düzeyde bir sentezde barışması, günün ve ülkenin koşullarına uygun bir söylem ve anlatımın ortaya çıkması. Bu sentez başarılmadan sağlıklı ve dünyaya açık bir siyasal yapının oluşmasını beklemek geçerli olmaz diye düşünüyorum." 
     
     ÇALIŞMALAR SÜRDÜRÜLMELİ 
     Bu çalışmaların yurt içinde ve "Aralık ayında Brüksel'de Türk ve Avrupa bayraklarını Avrupa Parlamentosu'nda birlikte kaldıran yandaş ve dostlarımızla birlikte" uluslar arası düzeyde de sürdürmek gerektiğini ifade eden Derviş, "Uzun vadeli bir perspektif içinde çabalarımızı sürdürelim ve ileriye umutla bakmaya devam edelim" dedi. 
     
</TEXT>
</DOC>
