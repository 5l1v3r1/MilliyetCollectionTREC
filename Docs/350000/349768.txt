<DOC>
<DOCNO> 349768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sontur14.html </URL>
<DATE> 2005/06/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Polis artık delilleri "güvenlik poşeti"ne koyacak... 
</HEADLINE>
<TEXT>

     Polis tarafından olay yerinde elde edilen deliller, açıldığında yeniden kullanılamayacak derecede deforme olan ve açıldığı belli olan mühür bandı, kendinden yapışkanlı güvenlik poşeti, üzerinde seri numarası bulunan tek kullanımlık hazır mühür, kurşun veya mumla mühürlenerek muhafaza edilecek. 
     Polisin Adli Görevlerinin Yerine Getirilmesinde Delillerin Toplanması, Muhafazası ve İlgili Yerlere Gönderilmesi Hakkında Yönetmelik’te değişiklik yapıldı. 
     Daha önce 1983 yılında düzenlenen yönetmeliğe göre korunan deliller, ambalajlanma tamamlandıktan sonra, ambalajın ebadına, delillerin mahiyet ve önemine göre tel, sicim, ip veya uygun görülen benzerleriyle bağlanıp kurşun veya mumla mühürleniyordu. 
     Resmi Gazete’nin bugünkü sayısında yayımlanan yönetmelik değişikliğiyle deliller, daha sıkı bir şekilde koruma altına alınacak. 
     Buna göre, olay yerlerinde elde edilen deliller, incelenmek üzere ilgili birimlere gönderilirken uygun şekilde ambalajlandıktan sonra ambalajın ebadına, delillerin mahiyet ve önemine göre tel, sicim, ip veya uygun görülen benzerleri ile bağlanıp, plastik kelepçe, açıldığında yeniden kullanılamayacak derecede deforme olan ve açıldığı belli olan mühür bandı, kendinden yapışkanlı güvenlik poşeti, üzerinde seri numarası bulunan tek kullanımlık hazır mühür, kurşun veya mumla mühürlenecek. 
     
</TEXT>
</DOC>
