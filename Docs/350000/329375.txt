<DOC>
<DOCNO> 329375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonspo21.html </URL>
<DATE> 2005/04/01/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
''Fatih Tekke Fenerbahçe'de'' şakası ortalığı karıştırdı... 
</HEADLINE>
<TEXT>

     Trabzon'da yayınlanan bölgesel Kuzey Ekspres gazetesi, bugünkü sürmanşetinde, ''Fatih Tekke Fener'de'' başlığıyla okuyucularına verdiği haberde, milli futbolcunun gelecek sezon için sarı-lacivertli takımla anlaştığını duyurdu. 
     Gazete, son sayfasında ise 1 Nisan Şakası yaptığını ve haberin gerçeğini yansıtmadığını belirten bir yazı yayımladı. 
     Gazetenin ilk sayfasında yayınlanan haber şöyle 
     ''Trabzonspor'un yıldız oyuncusu Fatih Tekke'nin sezon sonunda Fenerbahçe ile anlaştığı ortaya çıktı. Trabzonspor, şampiyonluk özlemine kavuşmak için her alanda atılım üzerine atılım yaparken, taraftarın sevgilisi ve en çok güvendiği futbolcusu Fatih Tekke'nin Fenerbahçe ile prensip anlaşmasına vardığı, sezon sonunda da bu takımın formasını giyeceği öğrenildi. 
     Fenerbahçe Başkanı Aziz Yıldırım'ın, İstanbul'da Arnavutluk maçı öncesi milli takımın kampını ziyaret ederek Fatih ile kısa bir görüşme yaptığı ve transfer için prensip anlaşmasına varıldığı bildirildi. Görüşme için Milli Takımlar Teknik Direktörü Ersun Yanal'ın da transferde aracı olduğu iddia edildi. Fatih Tekke, olayı doğrularken, Trabzonspor Başkanı Atay Aktuğ da henüz tam bir anlaşma noktasına gelmediklerini söyledi.'' Gazetenin son sayfasında ise, ''Gururumuz, canımız Fatih Tekke, nasıl olur da en büyük rakibimiz Fenerbahçe'ye transfer olur Şu güzel bahar gününde böyle bir kabus haber olur mu Tabii ki bu haber, Kuzey Ekspres'in okuyucularına yaptığı 1 Nisan şakasıydı. Şakası bile korkunç'' ifadelerine yer verildi. 
     
     TELEFONLAR SUSMUYOR 

     Gazetenin yayın yönetmeni Ahmet Şefik Mollamehmetoğlu, AA muhabirine yaptığı açıklamada, Trabzonspor taraftarının Fenerbahçe konusunda duyarlı olduğunu bildiklerini belirterek, ''Biz de 1 Nisan şakası hangi konuda yapalım dedik ve futbolda karar kıldık. Fatih Tekke'nin son maçtaki başarısı bizi bu şakada Fatih'i ön plana çıkarmamıza neden oldu'' dedi. 
     Haberin şaka olduğunu anlamayan pek çok okuyucunun gazeteyi telefonla aradığını dile getiren Mollamehmetoğlu, ''Bu konuda tepkiler alıyoruz. Artık Trabzonspor'da maçlara gitmeyeceklerini, hatta üyelikten ayrılacaklarını söyleyenler dahi var. Biz de onları uyarıyoruz ve spor sayfasına bakıp, oradaki yazımızı okumalarını söylüyoruz. Gerçeği anladıkları zaman da gülmekten kendilerini alamıyorlar'' diye konuştu. 
     Mollamehmetoğlu, bazı bayilerin de yanlış anlama sonucu gazetelerini satmak istemediğini ve gazeteyi tezgahtan kaldırdıklarını öğrendiklerini, bu nedenle girişimlerde bulunduklarını sözlerine ekledi. 

     
</TEXT>
</DOC>
