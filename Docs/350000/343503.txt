<DOC>
<DOCNO> 343503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/guncel/gun01.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler Leyla Şahin davasında 
</HEADLINE>
<TEXT>


AİHM'nin Türkiye'yi türban yasağı konusunda haklı bulduğu Leyla Şahin davasının temyiz duruşması bugün. Hükümet, bugünkü duruşmada 'taraf' olmamaya çalışacak 

BELMA AKÇURA 

AKP hükümeti, türban konusundaki çelişkili savunmalarıyla Türkiye'yi Avrupa İnsan Hakları Mahkemesi AİHM karşısında da zor durumda bırakıyor. Hükümet, türban yasağını haklı bulan mahkeme kararına karşı bugünkü temyiz duruşmasında "taraf" olmamaya çalışacak. Hukukçular bu durumu, "AKP siyasi kimliğinin Strasbourg'da sınanmasını istemiyor" şeklinde değerlendiriyor. 
AİHM'nin Türkiye'yi türban yasağı konusunda haklı bulduğu Leyla Şahin davasının temyiz duruşması bugün Büyük Daire'de görülecek. Hükümet, tarafların dinleneceği bugünkü duruşma öncesinde ana davada "türbanın bir özgürlük sorunu olmadığı, politikacılar tarafından şeriat amaçlı kullanılan bir simge olduğu, laik eğitim ilkesine ters düştüğü" yönünde savunma hazırlayan Avukat Şükrü Alparslan'ı geri çekti. Türkiye'nin avukatlığını Münci Özmen yedek ajan olarak üstlenecek. Savunmadan alınması konusunda yorum yapmaktan kaçınan Alparslan, "Mahkemeye bakan daireye de girer ama bazen bu geleneksel durumun dışına çıkılabiliniyor. Bunun dışında Refah Partisi ile ilgili davada da yedek ajan savunma yapmıştı" dedi. Gül hükümetine, "Türban yasağı insan hakları ihlali değildir" dedirten ve geri çekilen ek savunma, kayıtlara "Gül hükümetinin savunması" diye geçse de, hükümet bu kez daha temkinli davranacak. Ancak AİHM'nin türban davasına sadece Türkiye için değil, bütün Avrupa için noktayı koyduğu, Büyük Daire'nin mahkeme kararları doğrultusunda kararlar aldığı biliniyor. AKP'nin "Kamuda türban yasağının özgürlük ihlali olmadığı" yolunda Türkiye'nin geleneksel görüşlerini içeren ek savunmayı geri çekmesi nasıl mahkeme kararı üzerinde etkili olmadıysa, "siyasal simge" ve "kadınlar üzerinde baskı unsuru" ifadelerini çıkarmasının da daire üzerinde etkili olmayacağı ifade ediliyor. 

7 yılın öyküsü 

İstanbul Tıp Fakültesi'nde öğrenciyken türban yasağı nedeniyle okula alınmayan Leyla Şahin, 1998'de AİHM'de Türkiye aleyhine dava açmıştı. AİHM ise geçtiğimiz yıl aldığı kararda, üniversitelerde türbanla derslere girilmesine getirilen yasağın Avrupa İnsan Hakları Sözleşmesi'ne aykırı olmadığı sonucuna varmıştı. Şahin karara itiraz etmiş ve davanın, temyiz makamı niteliğindeki Büyük Daire tarafından incelenmesine karar verilmişti. 


</TEXT>
</DOC>
