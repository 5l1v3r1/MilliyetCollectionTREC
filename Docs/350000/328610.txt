<DOC>
<DOCNO> 328610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonspo19.html </URL>
<DATE> 2005/03/30/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bakan Şahin Tiflis'te Milli Takımı Gürcistan maçına hazır gördüm 
</HEADLINE>
<TEXT>

     Gürcistan'da bulunan Devlet Bakanı ve Başbakan Yardımcısı Mehmet Ali Şahin, Milli Futbol Takımı'nı bugün Gürcistan ile yapacağı karşılaşma öncesinde hazır gördüğünü belirtti. 
     Tiflis'teki Türk-Gürcü İşadamları Derneği'ni ziyaret eden Şahin, burada dernek üyeleriyle görüşmesinde yaptığı açıklamada, milli futbol takımıyla dün akşam yemeğinde biraraya geldiğini belirterek, ''Futbolcuları maça tam anlamıyla hazır halde gördüm. Son derece umutlular'' dedi. 
     Kolektif futboldan uzak kalmanın bir eksiklik olduğunu ifade eden Şahin, Dünya Kupası'na katılabilmeleri için mutlaka galibiyet almaları gerektiğini ve bugünkü maçta sevinen tarafın kendileri olacağına inandığını kaydetti. 
     Sporun gerek saha içinde gerekse saha dışında dostluk ve kardeşlik olduğunun unutulmaması gerektiğini ifade eden Şahin, her şeyin sahada belli olacağı dostluk gösterisi içinde geçen bir maç olmasını dilediğini söyledi. Görüşmede ayrıca, Gürcistan'da yatırımları bulunan Türk işadamlarının sorunlarını dinleyerek not eden Şahin, işadamlarının karşılaştıkları zorlukları Bakanlar Kurulu toplantısında gündeme getireceğini kaydetti. Bakan'ın derneği ziyaretinde Türkiye'nin Tiflis Büyükelçisi Ertan Tezgör de hazır bulundu. 
     
</TEXT>
</DOC>
