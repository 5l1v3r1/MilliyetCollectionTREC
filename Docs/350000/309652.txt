<DOC>
<DOCNO> 309652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur26.html </URL>
<DATE> 2005/01/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Kaymakama ''adam dövdürttü'' suçlaması .. 
</HEADLINE>
<TEXT>

     Hasan KILIÇ OSMANİYE, DHA 

OSMANİYE'nin Bahçe Kaymakamı Gülihsan Yiğit'in, sevgilisi olduğu iddia edilen yüksekokul öğrencisinin ders notunu yükselttirmek amacıyla adam dövdürttüğü, dövenlere Sosyal Yardımlaşma Vakfı'ndan para verdirdiği iddiası adliyeye yansıdı. Valilik, soruşturma başlattı, Kaymakam ise iddialar konusunda "iftira'' dedi. 
     İddiaya göre 2 çocuk babası 39 yaşındaki Kaymakam Gülihsan Yiğit, Kahramanmaraş Sütçü İmam Üniversitesi Bahçe Meslek Yüksek Okulu'nda okuyan ve sevgilisi olduğu ileri sürülen 21 yaşındaki M.G.'nin sınıf geçmesi için öğretim üyelerine baskı yaptı, sonuç alamayınca Yüksek Okulu Müdür Yardımcısı 30 yaşındaki Muzaffer Şükrü Fettahlıoğlu'nu Emniyet Müdür Vekili Başkomiser Hakkı Kaya'ya adam tutturup dövdürdü. Konuyla ilgili dedikodu yaptığı iddiasıyla ilköğretim okulu müdürü 34 yaşındaki Erdoğan Asarkaya'nın da dövüldüğü ileri sürüldü. 
     
     OLAYLAR ZİNCİRİ 

     Geçen eylül ayında, Osmaniye 80'inci Yıl İlköğretim Okulu'na tayini çıkan Aslanlı İlköğretim Okulu Müdür Yardımcısı Erdoğan Asarkaya, Necati Akçağlar Caddesi'nde bir kırtasiyecide otururken, yanına gelen 4 kişi tarafından, Kaymakam Gülihsan Yiğit hakkında dedikodu yaptığı iddiasıyla tekme tokat dövüldü. Saldırganlar olay yerinde plakası alınamayın bir ciple kaçtı. Olayla ilgili Cumhuriyet Savcılığı'na suç duyurusunda bulunan Asarkaya, ifadesinde, "Dayak yediğim dükkanda otururken yanıma Meslek Yüksekokulu'nda tanımadığım 3 öğrenci geldi. Bana, Hocam bak, okuldan bir kız çıkacak, hemen arkasından da kaymakamın makam otomobili gelecek' dedi. 20 dakika sonra söylenen oldu ve kaymakamın otomobili bir kızı alıp gitti. Bir süre sonra aynı yerde otururken yanıma gelen 3 kişi beni dövdü. Sonra Kaymakam hakkında dedikodu yaptığım iddiasıyla dövüldüğümü duydum. Beni döven ve azmettirenler hakkında şikayetçiyim'' dedi. 
     
     ÖĞRENCİ İLE İLİŞKİSİ OLDUĞUNU DUYDUK 

     Bu olaydan bir hafta sonra Bahçe eski Belediye başkanlarından Arif Yaşar Fettahlıoğlu'nun oğlu Meslek Yüksekokulu Müdürü Yardımcısı Muzaffer Şükrü Fettahlıoğlu, evine giderken Bahçelievler Mahallesi'nde 3 kişi tarafından dövüldü, otomobilinin lastikleri kesildi. 5 gün iş göremez raporu alan Fettahlıoğlu, Cumhuriyet Savcılığı'na suç duyurusunda bulundu. 
     Olay günü neden dövüldüğünü anlayamadığını belirten Fettahlıoğlu, daha sonra Kaymakam Gülihsan Yiğit ile İlçe Emniyet Müdür Vekili Başkomiser Hakkı Kaya'nın kendisini dövdürttüğünü duyduğunu ileri sürerek, şöyle dedi 
     "Olay günü karakolda ifade verirken Başkomiser Hakkı gelerek bana şikayetçi olmamamı söyledi. Ben de o an olayın nedenini bilmediğim için ısrarla şikayetçi oldum. Daha sonra olayın arkasında Kaymakam ile Başkomiser Hakkı'nın olduğunu duydum. Kesin olmamakla birlikte, kaymakam, bizim okulda eğitim gören bir kız öğrencinin sınıf geçmesi içen bana, diğer müdür yardımcısı Salim Köksal ve eski belediye başkanı olan babama, aracılarla haber gönderdi. Bu kızla ilişkisi olduğunu duyduk. Ancak sınıf geçmesi için herhangi bir şey yapmadık. Beni döven kişilerden birinin bir arkadaşımın çocuk bakıcısının oğlu H.İ.A. olduğunu duyduk.'' 
     
     İTİRAF ETTİLER 

     İddialar üzerine Cumhuriyet Savcılığı geniş çaplı soruşturma başlatırken, olayın faili olduğu iddiası ile 17 yaşındaki H.İ.A. ve 25 yaşındaki Cemil Araç, 30 Aralık'ta gözaltına alındı. Diğer zanlı 20 yaşındaki Orhan Seven'in ise Iğdır'da asker olduğu anlaşıldı. Gözaltına alınan zanlılardan Cemil Araç, bir cenaze nedeniyle geldiği Bahçe'deki arkadaşları H.İ.A. ve Orhan Seven ile birlikte daha önceden tanıdığı Başkomiser Hakkı Kaya'yı makamında ziyaret ettiklerini, hep birlikte yemeğe gittiklerini belirterek şöyle dedi 
     "Büyük Fırat Tesisleri'nde yemek yerken, yanımıza Kaymakam geldi. Başkomiser Hakkı, bizi tanıştırdı. Bu arada Başkomiser Hakkı, 3-4 kişinin ismini söyleyerek bana, Celalciğim, bu adamlar ben ve kaymakam hakkında dedikodu yapıyor. Bunlarla bir konuş, laf anlamazlarsa gerekeni yap. Kaba kuvvet kullan, öldürme, sadece iz bırak' dedi. Daha sonra Kaymakam bizim yanımızdan ayrıldı. Osmaniye'ye gitmek için yola çıktık. Başkomiser yolda bir arazi gösterip, Kaymakam bey sana bu araziyi tahsis edecek. İster gazino yap istersen dinlenme tesisi. Sana iş makinası yardımı da yapar' dedi. Bu olaydan 10 gün sonra başkomiser beni yanına çağırdı. Odasında Orhan ile H.İ.A. vardı. Kendi ve 2 sivil polisle birlikte bir otomobile binerek bir kırtasiye önüne geldik. Başkomiser bana işte dövülecek şahıs' diyerek içerde oturan daha sonra adının Erdoğan Asarkaya olduğunu öğrendiğimiz kişiyi gösterdi. Bunun üzerine kırtasiyeye girerek Asarkaya'yı dövdük. Olay yerinden de başkomiserin ayarladığı bir ciple kaçtık. Bu olaylardan bir hafta önce de Meslek Yüksekokulu Müdür yardımcısı dövdük. Her iki olaydan önce de Bahçe Sosyal Yardımlaşma ve Dayanışma Vakfı'dan 200 milyon liralık çek verildi. Bu şahısları dövmem için söz verilen arazi verilmedi. İş kurmak için 10 milyar masraf olur' denince talep de etmedim.'' 
     
     2 KİŞİ TUTUKLANDI 

     H.İ.A.'da aynı yönde ifade verdi. Nöbetçi mahkemeye sevk edilen Cemil Araç ile H.İ.A. 30 Aralık'ta tutuklandı. Kaymakam Gülihsan Yiğit, Emniyet Müdür Vekili Başkomiser Hakkı Kaya, soy adları belirlenemeyen polis memurları Hakan ve Ali ile asker olan Orhan Seven hakkında görevsizlik kararı vererek soruşturma yapılabilmesi için dosya Osmaniye Cumhuriyet Başsavcılığı'na gönderildi. 
     Osmaniye Valisi İsa Küçük, olayı duyduğunu, iddialarla ilgili hukuki sürecin başlatıldığını söyledi. Kaymakam Gülihsan Yiğit de, "Bana iftira atıyorlar'' demekle yetindi. 
     Bu arada halen Bahçe'de bir kimya tesislerinde staj yaptığı belirlenen M.G.'ye ise ulaşılamadı. 
     İddialarla ilgili olarak İçişleri Bakanlığı'ndan istenen mülkiye müfettişlerinin bugün Osmaniye'ye gitmesi bekleniyor. 
     

     
</TEXT>
</DOC>
