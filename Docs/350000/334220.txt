<DOC>
<DOCNO> 334220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/soneko08.html </URL>
<DATE> 2005/04/17/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kuroda Türkiye'nin ekonomik geleceğini son derece parlak görüyoruz 
</HEADLINE>
<TEXT>

     Asya Kalkınma Bankası AKB Başkanı Haruhiko Kuroda, Türkiye'nin ekonomik geleceğini son derece parlak gördüklerini söyledi. 
     Kuroda, İstanbul'da 4-6 Mayıs tarihleri arasında yapılacak olan Asya Kalkınma Bankası'nın 38. Yıllık Guvernörler Kurulu Toplantısı öncesinde, Filipinler'in başkenti Manila'daki Banka Genel Merkezi'nde gazetecilerin sorularını yanıtladı. 
     İstanbul'daki toplantının, Türkiye'nin tanıtılması açısından eşsiz bir fırsat olacağını ifade eden Kuroda, Türkiye'nin, sadece fiziki olarak değil, önemi ve etkisiyle de Asya ile Avrupa arasında bir köprü oluşturduğunu kaydetti. 
     Türkiye'nin ekonomik performansının son 2-3 yılda önemli ölçüde arttığına dikkat çeken Kuroda, ''Türkiye'nin ekonomik geleceğini son derece parlak görüyoruz. Enflasyon düşüyor hızlı büyümenin devam edeceğine de inanıyorum'' dedi. 
     
     BANKA'YA GÖRE, PETROL FİYATLARI 40 DOLARA GERİLEYECEK... 
     Türkiye ekonomisini olumsuz etkileyebilecek bir unsurun yüksek seyreden petrol fiyatları olduğunu, ancak petrol fiyatlarının yıl sonuna doğru gerileyeceğini belirten Kuroda, ''Banka olarak petrol fiyatlarının bu sene sonuna kadar varil başına 40 dolara ineceğini tahmin ediyoruz'' dedi. 
     Ortadoğu'da çıkabilecek muhtemel bir olumsuz gelişmenin, Türkiye turizmi ve ekonomisini olumsuz etkileyebileceğini belirten Kuroda, dış gelişmelerin yakından takip edilmesi gerektiğini de ifade etti. 
     Türkiye'ye 2001 yılında geldiğini ve o zaman bol sıfırlı rakamlara sahip TL taşıdığını hatırlatan Kuroda, Türkiye'nin YTL'ye geçişini de başarılı buldu. 
     
     TÜRKİYE-IMF İLİŞKİLERİ... 
     IMF'nin genel ekonomi ve Türkiye ile ilişkiler konusundaki sorunlara yönelik olarak Kuroda, IMF'nin Asya krizinde bir hata yaptığını ve krizi önceden tahmin edemediğini kaydetti. Asya krizinin ardından kendi özeleştirisini de yapan IMF'nin, kendi hatalarından ders çıkarttığını vurgulayan Kuroda, kurumun, Türkiye ve Brezilya üzerinde çok başarılı olduğunu bildirdi. 
     Kuroda, Türkiye ile IMF arasında imzalanacak olan stand-by anlaşmasının da ekonomik programın istikrarı ve uluslararası piyasalar açısından önem taşıdığına kaydetti. 
     
     ÇİN'İN TÜRKİYE EKONOMİSİNE ETKİSİ... 
     Kuroda bir soru üzerine, Çin'in artan rekabet gücünün, Türkiye başta olmak üzere gelişmekte olan ya da benzer üretimi yapan ülkeleri kısa vadede olumsuz etkileyebileceğini belirterek, orta ve uzun vadede ise Çin'deki ekonomik büyümenin, Türkiye ve diğer ülkelere daha çok ticaret yapma imkanı sağlayacağını da vurguladı. 
     Kuroda, Çin'deki hızlı büyümenin küresel ekonomi açısından hem bir fırsat olduğunu hem de rekabeti arttıracağını kaydetti. 
     
     ABD DOLARI'NIN DEĞERİ... 
     ABD Doları'nın değerinin geleceğine ilişkin bir soru üzerine Kuroda, kendisinin bir akademisyen olduğunu, ekonomi teorisine göre ABD'de artan cari işlemler açığı sürecinde dolardaki değer kaybının sürmesinin beklendiğini belirterek, teorinin bunu söylediğini ancak döviz hareketlerinin tahmin edilmesinin de oldukça zor olduğunu kaydetti. 
     
     ASYA, KRİZE KARŞI FON OLUŞTURDU 
     Bir soru üzerine Kuroda, Asya'nın sadece IMF'ye bağlı kalmayarak, kendini koruyacak mali imkanları da oluşturacağını ifade ederek, ''ASEAN artı üç'' ülkeleri olarak da ifade edilen Japonya, Güney Kore ve Çin'in, en son toplantısında, Asya'da muhtemel mali krizleri önlemek amacıyla 40 milyar dolarlık bir fon kurulduğunu kaydetti. 
     Asya'da daha önce, Asya Kalkınma Fonu olarak ifade edilen bir fonun kurulmasının planlandığını belirten Kuroda, IMF'nin buna karşı çıktığını da hatırlattı. 
     Herhangi bir krize karşı, ''Güneydoğu Asya Ülkeleri Örgütü-ASEAN artı üç'' tarafından oluşturulan 40 milyar dolarlık fon ile kendilerini koruyacaklarının altını çizen Kuroda, ancak şu aşamada bir Asya Para Fonu gibi bir yapılanmanın oluşturulmasının düşünülmediğini söyledi. 
     
     İSTANBUL'DA ELE ALINACAK KONULAR... 
     Türkiye'de ''zirve'' niteliğinde gerçekleştirilecek olan toplantıda, birinci konunun yoksullukla mücadele olacağını belirten Haruhiko Kuroda, ikinci olarak ele alınacak olan konunun bölgelerarası dayanışma ve işbirliğinin geliştirilmesi olacağını, üçüncü konunun ise Asya ile Avrupa işbirliğinin geliştirilmesi çerçevesinde olacağını ifade etti. 
     Asya'da, 1 doların altında yaşayanların sayısının Latin Amerika'nın nüfusundan fazla olduğuna dikkat çeken Kuroda, Asya'daki önceliklerinin yoksullukla savaş olduğunu, bunun için sürdürülebilir kalkınmayı desteklediklerini kaydetti. 
     Kuroda, bir gazetecinin, Türkiye'nin, AKB'ye mali katkıda bulunan ülkeler konumundan, kredi alan ülkeler konumuna gelip gelemeyeceğine ilişkin bir soruya karşılık, AKB'nin kuruluş yasasına göre Türkiye'nin, banka ile bir kredi ilişkisine girmesinin şuanda öngörülmediğini söyledi. 
     Kuroda, kuruluş yasalarına göre Türkiye'ye kredi veremeyeceklerini, ancak Türkiye'ye yatırım yapabileceklerini, ayrıca tahvil ihraç edebileceklerini de kaydetti. 
     Türkiye'ye tahvil ihraç etme imkanlarının bulunduğunun altını çizen Kuroda, YTL temeline dayalı parasal bir yatırımın ise Türkiye'deki faizin yüksekliği nedeniyle gerçekleştirilmesinin oldukça zor olduğunu kaydetti. 
     Türkiye'nin kredi alamamasının, banka ile iş yapamayacağı anlamına gelmediğini vurgulayan Kuroda, Türkiye'nin, Banka'nın ihalelere katılarak ve danışmanlık hizmetleri sağlayarak Banka'nın imkanlarından faydalanabileceğini ifade etti. 
     Türkiye'den AKB ihalelerine yeterli bir ilginin bulunmadığına dikkat çeken Kuroda, ''Türkiye'nin AKB ihalelerine daha çok katılmasını istiyoruz'' diyerek Türk işadamlarına çağrıda bulundu. 
     
     İSTANBUL'UN GÜVENLİĞİ SORUNU... 
     Bu arada, İstanbul'da yapılacak olan AKB'nin Yıllık Guvernörler Kurulu Toplantısı'nda İstanbul'un güvenlik açısından hazır olup olmadığı da tartışılan konuların başında yer alıyor. 
     A.A muhabirinin edindiği bilgiye göre, AKB'deki ABD'li yetkililer, toplantılarda güvenlik önlemlerinin daha da arttırılmasını istediler. 
     Türk yetkililer de, İstanbul'daki toplantı için NATO toplantısı düzeyinde bir güvenlik önleminin alınacağını vurguluyorlar. 
     ABD'li yetkililerin, İstanbul'daki güvenliğin arttırılmasını ısrar etmeleri sonucunda, AKB'nin Başkanı Haruhiko Kuroda'nın İstanbul'daki toplantının Türkiye ve AKB için önemine dikkat çekerek, güvenlik konusunun abartılmamasını istediği ayrıca bu toplantıya da kefil olduğunu belirttiği öne sürülüyor. 
     
     AKB BAŞKAN YARDIMCISI LINDEN... 
     Öte yandan, AKB Başkan yardımcısı Geert Vander Linden de, Türkiye'nin bölgesinde etkili bir ülke olduğunun altını çizerek, Türkiye'nin, özellikle Orta Asya üzerindeki etkisi nedeniyle Banka ile Türkiye arasındaki ilişkilerin de güçlendiğini söyledi. 
     Linden, Türkiye'nin Orta Asya bağlantılı ilişkilerini güçlendirmesini de tavsiye etti. 
     Yoksullukla mücadele konusunda uzman olan Linden, Türkiye'deki yoksul kesimin azaltılması konusundaki görüşünün sorulması üzerine ise Türkiye'nin yüksek ekonomik büyümesini sürdürmesinin yoksulluğun azaltılmasına katkıda bulunacağını, ancak ekonomik büyüme kadar, gelirin adil dağıtılmasının da önemli olduğuna dikkat çekti. 
     
     ASYA KALKINMA BANKASI BAŞKANI KURODA... 
     Japonya Maliye Bakan Yardımcılığı yaptığı dönemde, uluslararası piyasalarda ''Bay Yen'' olarak ta anılan Haruhiko Kuroda, Japonya'nın çeşitli ekonomik dönemlerinde bürokrat ve bakan yardımcısı olarak görev yaptı. 
     Japon ekonomisine ilişkin uluslararası ajanslara yaptığı açıklamalar ve aldığı görevler nedeniyle ''Bay Yen'' olarak tanınıyor. 
     1999 yılında Japonya Maliye Bakan Yardımcılığı görevine getirilen Kuroda, Kasım 2004'te de AKB'nin sekizinci başkanlığına seçildi. 
     
</TEXT>
</DOC>
