<DOC>
<DOCNO> 338437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonsiy10.html </URL>
<DATE> 2005/04/30/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Gönül Yakın tarihte erken seçim görmüyorum 
</HEADLINE>
<TEXT>

     Milli Savunma Bakanı Vecdi Gönül, ''yakın tarihte erken seçim görmüyorum'' dedi. 
     Bakan Vecdi Gönül, AK Parti Kocaeli İl Teşkilatı'nın Akyazı Termal Otel'de bugün başlayan eğitim seminerine katıldı. 
     Basına kapalı yapılan toplantıdan ayrılırken gazetecilerin sorularını yanıtlayan Gönül, erken seçime ilişkin bir soru üzerine ''AK Parti'nin erken seçimle ilgili hiçbir hazırlığının olmadığını'' belirtti. 
     Erken seçime ihtimal vermediğini de ifade eden Gönül, ''Meclis'te olmayan partiler, başka ümitleri olmadığı için erken seçimi arzu edebilirler. Tek cümleyle, ben yakın tarihte erken seçim görmüyorum'' dedi. 
     AK Parti Kocaeli İl, ilçe, belde başkanları, mahalle temsilcileri ve belediye başkanı, belediye meclis ve il genel meclis üyelerinin katıldığı seminer yarın sona erecek. 
     
</TEXT>
</DOC>
