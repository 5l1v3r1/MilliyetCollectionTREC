<DOC>
<DOCNO> 316214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur50.html </URL>
<DATE> 2005/02/17/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Roche operasyonunda 2 gıyabi tutuklama vicahiye çevrildi 
</HEADLINE>
<TEXT>

     Sosyal Sigortalar Kurumu'na SSK fahiş fiyattan ilaç alımıyla ilgili soruşturma kapsamında haklarında gıyabi tutuklama kararı çıkarılan eski SSK Sağlık İşleri Genel Müdürü Orhan Canbolat ile SSK Eczacılık Daire Başkanı Hülya Özdemir, tutuklanarak cezaevine konuldu. 
     AA muhabirinin aldığı bilgiye göre, soruşturmayı yürüten İstanbul Cumhuriyet Savcısı Nazmi Okumuş'un, nöbetçi mahkemeye yaptığı itiraz üzerine gıyaben tutuklanmalarına karar verilen Özdemir ve Prof. Dr. Canbolat hakkındaki müzekkereler Ankara Emniyet Müdürlüğü'ne ulaştı. 
     Kaçakçılık ve Organize Suçlarla Mücadele Şubesi ekipleri Özdemir ve Canbolat, gözaltına alındılar. 
     Ankara Adliyesi'nde nöbetçi mahkemeye çıkarılan Canbolat ve Özdemir, haklarındaki gıyabi tutuklama kararının vicahiye çevrilmesinin ardından Ankara Merkez Kapalı Ceza ve Tutukevi'ne konuldular. 
     Canbolat ve Özdemir'in soruşturmanın yürütüldüğü İstanbul'a gönderileceği belirtildi. 
     
</TEXT>
</DOC>
