<DOC>
<DOCNO> 301858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/soneko10.html </URL>
<DATE> 2004/12/29/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
BMC, lisans satarak büyüyecek... 
</HEADLINE>
<TEXT>

     BMC Sanayi ve Ticaret A.Ş. Yönetim Kurulu Başkan Vekili Mehmet Demirpençe, İran'da BMC lisansıyla kamyon üretimine başlandığını belirterek, gelecek dönemde lisans satışlarına devam edeceklerini belirtti. 
     Demirpençe, sınai mülkiyeti Türkiye'ye ait tek otomotiv firması olduklarını, bu özelliğin avantajların kullanmak amacıyla dışa açılma planlarına hız verdiklerini kaydetti. 
     Başka ülkelerin lisansı ile üretim yapan fabrikaların Ar-ge, tasarım ve üretim konusunda BMC'nin yaşadığı sıkıntıları yaşamadığını, ancak satış ve pazarlama konusunda da özgür davranamadığını ifade eden Demirpençe, şöyle konuştu 
     ''Kendi lisansımızla yaptığımız üretimin avantajlarını kullanmak amacıyla 1997 yılında bir program başlattık. Bu çerçevede Malezya, Kenya, Güney Afrika gibi ülkelere lisans ve teknolojimizi sattık. Ancak bunlar arasında en ciddi projemiz İran'daydı. Kaveer Automotive Industries Corp. KAİ ile yaptığımız lisans satış anlaşmasıyla Yazd Bölgesi'nin Ardakan şehrinde bir tesis kuruldu. Bizim lisansımızla kamyon üretimine başlandı. 2005 yılı Mart ayından itibaren otobüs ve kamyonda aylık 200-300 adetlik kapasiteye ulaşacağız. Yeni yatırımlar için görüşmeler sürüyor, lisans satışlarına devam edeceğiz.'' 
     
     ''TÜRKİYE'NİN MARKASI'' 
     Petrol kaynakları bulunan İran'daki otomotiv pazarının Türkiye'den daha büyük olduğunu kaydeden Demirpençe, bu ülkede ticari araç pazarındaki Volvo ve Mercedes'le rekabet ettiklerini söyledi. 
     Gelecek dönemde hafif ticari araç markası Megastar'ın da İran'da üretilmeye başlanacağını anlatan Demirpençe, ''Bu yatırım sanayileşmenin bir üst seviyesidir. Geliştirdiği teknolojiyi satan bir Türk şirketi olarak çok gururluyuz. BMC, Alman Mercedes, Fransız Renault, İtalyan Iveco ve İsveçli Volvo'nun etkili olduğu dünya ticari araç pazarına Türkiye'nin markası olarak girmeyi başardı'' diye konuştu. 
     Lisanslı üretim dışında Avrupa'da İngiltere, İrlanda, İspanya ve Portekiz'e ihracat yaptıklarını ifade eden Demirpençe, son olarak Romanya'ya özelleştirilen şehir içi ulaşım hatlarının otobüsleri ile Sofya Belediyesi'ne 61 adet otobüs gönderdiklerini dile getirdi. 
     Demirpençe, 1997 yılında yaklaşık 1 milyon dolarla başladıkları ihracat programında bu yıl 45-50 milyon dolarlık seviyeye ulaştıklarını belirterek, ''Büyüme hızımızla birlikte ihracat da artacak. Gelecek yıl ihracatı, iki katlık büyümeyle 80-100 milyon dolar seviyesine ulaştırmayı hedefliyoruz'' dedi. 
     
     GRUBUN SORUNLARI 
     Demirpençe, bu yıl üreterek pazara sundukları hafif ticari araç Megastar'a 2005 yılında ağırlık vereceklerini dile getirdi. Bu yıl 400 civarında ürettikleri Megastar'ın üretimini 6-7 bin adede çıkaracaklarını ifade eden Demirpençe, sektör açısından 2005 yılının bu yıldan kötü olacağını inanmadığını kaydetti Çukurova Grubu'na bağlı olan BMC'nin, grubun içinde bulunduğu sorunlardan ''en direkt biçimde etkilendiğini'' de sözlerine ekleyen Demirpençe, ''BMC'nin Yapı Kredi ve Pamukbank ile bir sermaye alışverişi yok. Faaliyetlerini bağımsız olarak yürütüyor'' diye konuştu. 
     
</TEXT>
</DOC>
