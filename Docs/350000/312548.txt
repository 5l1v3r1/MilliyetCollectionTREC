<DOC>
<DOCNO> 312548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/ekonomi/eko04.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Her kadın bir su damlası olacak 
</HEADLINE>
<TEXT>


KAGİDER'in yedi ilde uygulayacağı 'Su Damlası' projesiyle üniversite mezunu, işsiz 500 kadına ulaşılacak. Bu kadınlar arasından 50'si seçilerek kendi işini kurmaları sağlanacak 

EKONOMİ SERVİSİ 

Kadın Girişimciler Derneği'nin KAGİDER üniversite mezunu işsiz kadınların iş kurmalarını amaçlayan 'Su Damlası' projesinde başvurular alınmaya başlanıyor. 
AB'den sağlanan mali destekle hayata geçirilecek olan proje Ankara, İzmir, Bursa, Adana, Denizli, Gaziantep ve Kayseri'de yürütülecek. 500 girişimci adayına ulaşılarak bunlar arasından seçilecek 50 kadına insan kaynakları, eğitimcinin eğitimi, koçluk ve girişimcilik eğitimi verilecek. Eğitimini tamamlayan kadınlara bölgelerindeki sanayi ve ticaret odaları ofis, donanım desteği verecek ve her ilde bir KOBİ hazırlayacakları danışmanlık projesini alacak. Kadınların düzenleyecekleri seminerlerle toplam bin kişiye de kariyer danışmanlığı yapacak. 

Başvurular başladı 
Milliyet Kariyerim'in basın sponsoru olduğu projeye Profil International da eğitim ve teknik altyapı desteği veriyor. Doğan Medya Center'da düzenlenen tanıtım toplantısında konuşan Milliyet Gazetesi Genel Yayın Yönetmeni Mehmet Y. Yılmaz, "Milliyet'in kadın - erkek eşitliğini yerleştirme ve geliştirme misyonuyla Su Damlası Projesi'nin misyonu çok doğru bir yerde buluştu" dedi. 
KAGİDER Başkanı Meltem Kurtsan da projeyle kadın girişimci sayısını artırarak, projenin uygulanacağı bölgelerde bölge ekonomisine katkıda bulunmayı hedeflediklerini söyledi. Proje kapsamındaki illerde düzenlenecek toplantılara pop müzik sanatçısı Yonca Evcimik de katılacak. Evcimik, kendi öyküsünü anlatarak kadınları teşvik etmeye çalışacağını belirtti. Su Damlası'na başvurular internet üzerinden www.kagider.org ve ayrıca www.tekadres.com'dan yapılabilecek. 


</TEXT>
</DOC>
