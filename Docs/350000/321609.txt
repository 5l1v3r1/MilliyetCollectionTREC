<DOC>
<DOCNO> 321609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur33.html </URL>
<DATE> 2005/03/07/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
RTÜK "kaynana-gelin" yarışmalarına ceza yağdırdı 
</HEADLINE>
<TEXT>

     Radyo Televizyon Üst Kurulu RTÜK para ödüllü aile yarışmaları nedeniyle Show TV'nin 4, Kanal D'nin 2, ATV'nin 3 programı ile Dijitürk'te yayınlanan XTV'ye uyarı cezası verdi. 
     RTÜK aile yarışmaları için özel olarak oluşturulan komisyonun hazırladığı raporları görüşmek üzere bugün toplandı. 
     RTÜK Başkanı Fatih Karaca, toplantıya verilen arada gazetecilere yaptığı açıklamada, toplantının sabahki bölümünde, RTÜK İzleme ve Değerlendirme Dairesi bünyesinde oluşturulan özel komisyonun hazırladığı raporların değerlendirildiğini söyledi. 
     Bu programlarla ilgili olarak oybirliği ile müeyyide uygulanması kararı verildiğini belirten Karaca, ''İlgili yasa gereği daha önce uyarı almayan programlar ilk uyarılarını aldılar. Daha önce uyarı alan programlardan ise savunma istenmesine karar verildi'' dedi. Karaca, RTÜK'ün aldığı kararların yarın ilgili radyo ve televizyon kuruluşlarına tebliğ edileceğini bildirdi. 
     Bu programlarda rol alan kişilerin başka programlara da taştığına ilişkin tespitleri bulunduğunu anlatan Karaca, bu programlara da müeyyide uygulanmasına oybirliği ile karar verildiğini söyledi. Karaca, bir televizyon kanalının da yaptığı yayınlar nedeniyle uyarı cezası aldığını bildirdi. 
     Karaca, bu tür programların bundan sonra da takip edileceğini ve gerekli gördüğünde üst kurul olağanüstü toplantıya çağıracağını bildirdi. Yayın kuruluşlarının bu konuda tedbir alması gerektiğini vurgulayan Karaca, ''RTÜK'ün müeyyide uygulamasına gerek kalmadan radyo ve televizyon kuruluşlarımızın kendi iç denetim mekanizmalarını devreye sokarak toplumdan yükselen bu feryada kulak vereceklerini ummak istiyorum'' diye konuştu. 
     Karaca, aile yarışmaları konusundaki RTÜK'ün tavrına nasıl tepkiler geldiğini sorması üzerine, ''Üst Kurul tarihinde görülmemiş bir destek aldığımızı söyleyebilirim'' yanıtını verdi. 
     RTÜK'ün telefonları ve internet sitesinin kitlenmiş durumda olduğunu anlatan Karaca, ''Kamuoyunun bütün kesimlerinden destek alıyoruz'' dedi. 
     Karaca, bir gazetecinin bazı kesimlerin RTÜK'ün bu tavrını eleştirdiğini hatırlatması üzerine, RTÜK'ün tavrını destekleyenlerin de bulunduğunu belirterek, ''Türkiye demokratik bir ülke. Herkes bunları tartışmalı. Tabii ki RTÜK'ün her türlü kararı eleştirilebilir. Bu konudaki bütün görüşleri değerlendiriyoruz'' yanıtını verdi. 
     
     PROGRAMA DA KONUK EDENE DE CEZA 
     Alınan bilgiye göre, RTÜK, para ödüllü aile yarışmaları nedeniyle Show TV''nin 4, Kanal D'nin 2, ATV'nin 3 programı ile XTV'ye uyarı cezası verdi. 
     RTÜK, 3984 Sayılı RTÜK Kanunu'nda yer alan yayın ilkeleri gereği Dijitürk'teki XTV'de yayınlanan ''Size Anne Diyebilir Miyim'' programına üç ayrı gerekçe ile uyarı cezası verdi. 
     Kanal D'de yayınlanan ''Beyaz Atlı Prens'' ile ''Sahte Gelin'' programına da uyarı cezası verilmesini kararlaştıran üst kurul, Show TV'de yayınlanan ''Bir Prens Aranıyor'', ''Gel Yeniden'' programına uyarı cezası verdi. Üst Kurul, ayrıca ''Biz Evleniyoruz'' programında yaşananları ekrana getiren Show TV'deki ''Pazar Sürprizi'' ile ''Pazar Keyfi'' programlarının da uyarılmasını kararlaştırdı. 
     ATV'de yayınlanan ''Bizim Evde Ne Oluyor'' programına da uyarı cezası veren RTÜK ayrıca, ''Gelinim Olur Musun '' programının yarışmacılarını konuk eden ATV'deki ''Gülbence'' ile ''Bizim Evde Ne Oluyor '' programının yarışmacılarının konuk olduğu ATV'deki ''A Takımı''na da uyarı cezası verilmesini kararlaştırdı. 
     Şiddete yönlendiren yayınlar konusunda da hassasiyetini dile getiren RTÜK, bu gerekçeyle Lig TV'de yayınlanan ''Maraton'' programına da uyarı cezası verdi. 
     
     RTÜK'E DESTEK ZİYARETİ 
     Öte yandan Hukuki Araştırmalar Derneği Genel Başkanı Yakup Erikel ile dernek yönetim kurulu üyeleri RTÜK Başkanı Fatih Karaca'yı ziyaret etti. 
     Erikel, görüşmenin ardından RTÜK'ten ayrılırken gazetecilere yaptığı açıklamada, RTÜK'ün para ödüllü aile yarışmaları konusundaki tavrını sonuna kadar desteklediklerini bildirdi. 
     Bazı kanallarda yayınlanan evlilik ve yarışma programlarının toplumsal bir sorun haline geldiğini ifade eden Erikel, bu programların evlilik ve ile kurumunun zedelenmesine, bireylerin ve özellikle çocukların olumsuz etkilenmelerine neden olduğunu söyledi. Erikel, yarışmacıların ödül almak uğruna agresif, kışkırtıcı, sıradan, hiçbir kültür değeri olmayan tavır ve davranış sergilediğine işaret etti. 
     Programa katılan anne adaylarının psikolojik olarak son derece yıpratıldığını ve temsil ettikleri annelik misyonunun ayaklar altına alındığını ifade eden Erikel, ''Bu programlarda ahlaki ilkeler, toplumsal değerler, toplumun çekirdeği aile ve en önemlisi gençlik tahrip olmaktadır'' dedi. 
     Erikel, basın özgürlüğünden yana olduklarını, ancak hiçbir özgürlüğün sınırsız olmadığını ve amacı dışında kullanılamayacağını ifade etti. 
     
</TEXT>
</DOC>
