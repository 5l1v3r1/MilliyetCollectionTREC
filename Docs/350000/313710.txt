<DOC>
<DOCNO> 313710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/yazar/uras.html </URL>
<DATE> 2005/02/09/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ülker 
</HEADLINE>
<TEXT>


Başbakanımız Tayyip Erdoğan'ın yüzde 12 ortaklık payına sahip olduğu Emniyet Gıda'nın "Ülker" ürünlerinin distribütörlüğünden ayrılma kararı hem kendi hem Ülker Grubu için "isabetli" bir karardır. Çünkü bu ilişki, hem Başbakan'ı, hem de Ülker Grubu'nu yıpratıyordu. 
Ülker Grubu'nun kurucusu Sabri Ülker ile kırk yıl önce karşılaştım. Devlet Planlama Teşkilatı DPT Müsteşarı Turgut Özal, 933 sayılı Yatırımlar ve İhracatı Teşvik Kanunu'nu tanıtmak için İstanbul'da önde gelen sanayi tesislerini ziyaret ediyordu. DPT uzmanı olarak ben de Özal'la birlikte geziyordum. Hangi fabrikalara gidileceği belirlemişti. Bu fabrikalardan biri de Ülker idi. Özal gibi ben de Sabri Ülker'i bu vesileyle tanıdım. 1944'te İstanbul - Eminönü'ndeki bir handa 3 işçiyle, günde 200 kilo bisküvi üreterek işe başlamış, işini zamanla büyütmüştü. 

Sabri Ülker'in mektubu 
Altmış yıldır aynı işi yapan Sabri Ülker'den geçen yılın ocak ayının 12'sinde bir mektup aldım. Benzerinin başkalarına da gönderildiğini tahmin ettiğim mektupta Sabri Ülker, 60 yıldır sadece ve sadece sanayiyle uğraşmasına ve Ülker firmasını 60 yılda 5 ürün kategorisinde pazar lideri haline getirmesine, Ülker markasını Türkiye'nin en büyük dördüncü tüketici markası yapmasına karşın, Başbakan'ın Ülker'in 500'e yakın distribütör firmasından birindeki ortaklığına dayalı, "hayali ve kötü niyetli iddialardan rahatsızlığını" ifade ediyordu. 
Mektubun sonunda ise, "85 yılı bulan hayatımda bir sanayici ve vatandaş olarak devletime sevgi ve saygıyı, siyasilere hep eşit uzaklıkta olmayı ve sadece işimle meşgul olmayı ilke olarak üst derecede önemsedim ve tatbike çalıştım. Halen işlerimizi iyi yapabilmek için aynı ilkelere çocuklarım ailem ve Ülker de hassasiyetle riayet etmektedir ve edecektir. İnanıyorum ki, bu muvaffakiyetin esaslı şartlarının da başında gelir. Ülker 60 yıllık bir kuruluş olarak hepimizin, Türkiye'mizindir, gerçek dışı iddialarla yıpratılmaması için sizlerden destek olmanızı, sahip çıkmanızı istirham ediyorum" diyordu. 
Aynı günlerde bir söyleşisinde, "Muhafazakar olduğumu herkes bilir. Bunu hiç reddetmedim. Bunun dışında hiçbir siyasi ve sosyal grupla münasebetimiz olmadığı gibi, doğrusu bunu düşünecek vaktimiz de olmadı" demişti. Sabri Ülker, grubun yönetiminden ayrılmış durumda. Grubu 13 üyeli bir icra kurulu yönetiyor. İcra kurulunun 3 üyesi aileden. On üye profesyonel yönetici. Sabri Ülker'in oğlu Murat Ülker icra kurulu başkanı. Damadı Orhan Özokur icra kurulu başkan yardımcısı. İcra kurulunda üye olarak aileden torun Ali Ülker bulunuyor. 

37 fabrika, bin çeşit ürün 
Ülker'in faaliyetleri 6 gruba ayrılmış ve faaliyetlerde 6 grup başkanı sorumlu kılınmış. 1 Ülker grubu çatısı altında geleneksel ürünler toplanmış. Bisküvi, çikolata, şekerleme ve kek gibi. 2 Gıda grubu Yağ, süt, dondurma, kola ve gazozlu içecekler, nişasta, glikoz ve şeker şurubundan sorumlu. 3 Tüketici grubu Satış, pazarlama ve lojistik faaliyetlerini yürütüyor. 4 Ambalaj grubu Ürünlerin ambalaj malzemelerini üretiyor. Diğer gruplar ise 5 Ticaret ve 6 Ar - Ge ve İş Geliştirme grupları. 
Gıda grubu Başkanı Metin Yurdagül'ün anlattığına göre, Ülker bisküvi, çikolata ile endüstriyel yağlar ve margarin yağında piyasa lideri. Kek, şekerleme, likit yağ, süt, kola, dondurma ve bitkisel yağda pazar ikincisi. Bugüne kadar pazara 1000'den fazla çeşit ürünü çıkarmış. 60 şirket ve 37 fabrikada 18.500 çalışanıyla üretim yapıyor. Beşi Türkiye'de, yedisi yurtdışında 12 fabrikada bisküvi üretiyor. Grubun yıllık cirosu yaklaşık 4 milyar dolar. Yaklaşık 100 ülkeye yaptığı ihracat 300 milyon doların üstünde gelir getiriyor. Yurtdışındaki üretiminin cirosu da 300 milyon doları buldu. 
Ülker, kurucusunun inançları çerçevesindeki spekülatif haberlerle öne çıkar oldu. Üretimi, ekonomiye katkısı gözden kaçmaya başladı. Ülker'in ekonomik büyüklüğünü, nereden nereye kaç yılda geldiğini sayın okuyucularıma anlatmak istedim. 



</TEXT>
</DOC>
