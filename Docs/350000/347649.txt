<DOC>
<DOCNO> 347649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/ekonomi/eko05.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Her okula bir şirket 
</HEADLINE>
<TEXT>


Milli Eğitim Bakanlığı, okul - aile birliklerini şirket statüsüne kavuşturdu. Bu şirketler okul kantini işlettirecek ya da işletecek, bağış alacak, kurs açıp gelir sağlayabilecek 


Okul - aile birliklerinin şirket statüsünde faaliyetler yürütebilmesini öngören yönetmeliği tamamlandı. Birlikler, başta okulların kantin ve açık alanlarının işletilmesi ya da işlettirilmesinden, okulda çeşitli kurslar açılarak kazanç elde edilmesinden ve bağış alınmasından sorumlu olurken, elde edilecek gelirin de yüzde 80'ini kendi hesabına kaydedecek. 
Milli Eğitim Bakanlığı'nın, "Okul - Aile Birliği Yönetmeliği" Resmi Gazete'de yayımlanarak yürürlüğe girdi. Daha önceki yönetmeliği tamamen kaldıran ve Birlikleri tamamen farklı bir niteliğe kavuşturan yeni yönetmelikte, okul - aile birlikleri şirket yapısına dönüştürülüyor. 
Genel kurul, yönetim kurulu ve denetim kurulu organlarından oluşan Birliğin yönetim kurulunda müdür, müdür yardımcıları ve öğretmenler arasından seçilen birer kişi, veliler arasından seçilen dört kişi bulunacak. 

Bağışları toplayacak 
Yönetim kurulu, eğitim - öğretimin kalitesinin yükseltilmesine ilişkin önerilerde bulunma dışında okulun gelir - gider faaliyetlerini de yönlendirecek. Birlik yönetim kurulu, okuldaki sosyal ve kültürel etkinlikler ile kampanya ve kurslardan sağlanan maddi katkılar, bağışların kabulü, harcanması ve denetlenmesiyle kantin, açık alan, salon ve benzeri yerlerin işlettirilmesi veya işletilmesini sağlayacak. Buralara ilişkin yükleniciyle sözleşmeler imzalayacak. Kantinler ve açık alanların kiralanması bir yıllık olacak, gerekli görülmesi halinde beş yıla kadar uzatılabilecek. 

Gelir dörde bölünecek 
Yönetim kurulu, okulların özellikle kantin ve açık alanların işletilmesi ile bağışlardan elde edilecek gelirlerin dağıtımını da yapacak. Buna göre sağlanacak gelirlerin yüzde 3'lük bölümü Hazine'ye arz bedeli olarak kaydedilecek, geriye kalan kısmın yüzde 80'ini ise birlik hesabına aktarılacak. Kalan yüzde 10'luk bölüm ilçe milli eğitim müdürlüğü, yüzde 10'luk kısım da il milli eğitim müdürlüğü hesabına kaydedilecek. 




</TEXT>
</DOC>
