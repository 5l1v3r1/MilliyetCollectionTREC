<DOC>
<DOCNO> 314526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sontur24.html </URL>
<DATE> 2005/02/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
İskenderun'da batan geminin çıkması için Fransa'dan 1.5 milyon geldi 
</HEADLINE>
<TEXT>

     Hatay Valisi Abdulkadir Sarı, Fransız Lafarge Firması'nın İskenderun körfezde, 2 bin 200 ton toksik atık yüküyle batan M V Ulla gemisinin çıkarılmasında kullanılmak üzere 1,5 milyon dolar gönderdiğini bildirdi. 
     Vali Sarı, incelemelerde bulunmak üzere geldiği İskenderun'da, gazetecilere yaptığı açıklamada, Fransız firma ile Kıyı Emniyeti ve Gemi Kurtarma Genel Müdürlüğü arasında yükün çıkarılmasına ilişkin protokolün imzalandığını ve bu amaçla kullanılmak üzere 1,5 milyon doların gönderildiğini açıkladı. 
     Kıyı Emniyeti ve Gemi Kurtarma Genel Müdürlüğü'nün geminin çıkarılmasına yönelik düzenleyeceği uluslararası ihale için çalışmalarını sürdürdüğünü belirten Sarı, batığın bulunduğu bölgeden alınan deniz suyu örneklerinde kirliliğe rastlanmadığını da sözlerine ekledi. 
     İskenderun Kaymakamı Cengiz Horozoğlu da geminin batmasının ardından yaşananların okullarda ders olarak okutulması gerektiğini belirterek, ''Bu olay, çevreye olan duyarlılığımızı, bürokrasinin nasıl işlediğini, sivil toplum kuruluşlarının konuya yaklaşımlarını, halkın psikolojisinin nasıl etkilendiğini, gösteren çarpıcı bir örnektir'' diye konuştu. 
     
</TEXT>
</DOC>
