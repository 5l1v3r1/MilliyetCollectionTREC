<DOC>
<DOCNO> 305246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur50.html </URL>
<DATE> 2005/01/10/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Kadın sürücüyle tartışan doktor dayak yedi 
</HEADLINE>
<TEXT>

     Gaziantep'in İslahiye İlçesi'nde bir doktor, otomobiliyle ters yönde seyrettiği için tartıştığı kadın sürücünün yakınları tarafından darp edildi. 
     Edinilen bilgiye göre, İslahiye Devlet Hastanesi'nde görevli doktor Engin T, muayenehanesinde çalıştırdığı Osman T. ile birlikte ava gitmek için otomobiliyle yola çıktı. Ters yönde seyreden Özlem H'nin, otomobiline çarpmamak için fren yapan Engin T, kadın sürücüyle giriştiği kısa süreli tartışmanın ardından yoluna devam etti. 
     Engin T'nin otomobili, Özlem H'nin telefon ederek olaya ilişkin bilgilendirdiği eşi Tayfur H. ve yakınları tarafından Güllühöyük mevkiinde durduruldu. Engin T. ve yanındaki Osman T, Tayfur H. ve yakınları tarafından sopa ve yumrukla vurularak darp edildi. 
     Gaziantep Devlet Hastanesi'ne kaldırılan ve kafasında ve parmaklarında kırık olduğu belirlenen Engin T, buradaki müdahalenin ardından Özel Tam-Med Hastanesi'nde ameliyat edildi. 
     21 gün iş görmezlik raporu verilen Engin T. ile 5 gün iş görmezlik raporu verilen Osman T, kendilerini darp edenlerden şikayetçi olmadı. 
     Engin T, AA muhabirine yaptığı açıklamada, kendisinin şikayetçi olmamasına karşın İslahiye Cumhuriyet Savcılığı'nın olayı resen soruşturduğunu, böyle bir olay yaşadığı için üzgün olduğunu belirtti. 
     
</TEXT>
</DOC>
