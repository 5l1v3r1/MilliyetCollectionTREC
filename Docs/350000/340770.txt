<DOC>
<DOCNO> 340770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/guncel/gun03.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Patrik ayinde MHP eylemde 
</HEADLINE>
<TEXT>


Fener Rum Patriği Bartholomeos, Bergama'da düzenlenen bir ayine katılırken, kilisenin yanındaki caminin önünde eylem yapan MHP'li bir grup, Patrikhane'nin Yunanistan'a taşınmasını istedi 


Fener Rum Patriği Bartholomeos, Hz. İsa'nın havarilerinden Aziz Yuhanna'nın doğum günü anısına Bergama'da düzenlenen ayine katıldı. Hıristiyanlığın kutsal kitabında adı geçen 7 kiliseden biri olan Bergama Bazilika Kilisesi'nde, Bergama Metropoliti Prof. Dr. Ioannis Zizioulas yönetiminde düzenlenen ve Bergama Ticaret Odası'nın organize ettiği ayinde Bartholomeos ilahilere eşlik etti. 
Midilli Valisi Pavlos Vayacis'e "kilise" unvanı veren Bartholomeos, ayin için izin veren Vali Yusuf Ziya Göksu, Kaymakam Hüseyin Eren, Bergama Belediye Başkanı Raşit Ürper'e teşekkür etti. Herkesin kendi dinine göre ibadet ettiğini, hiçbir dinle sorunları olmadığını kaydeden Bartholomeos, "Bu vatan hepimizin, hiçbir problemimiz yok" dedi. 
Yunanistan'dan ve Midilli Adası'ndan 400 Ortodoks'un katıldığı ayini Yunanistan'ın Ankara Büyükelçisi Mihail Kristides, Yunanistan'ın Avustralya Büyükelçisi Fotis Ksidas, İstanbul Ermeni Patriği Mesrob Mutafyan ve Dikili Belediye Başkanı Osman Özgüven de izledi. 
Ayin sırasında kilisenin yanındaki Kurtuluş Camii'nde gösteri düzenleyen MHP Bergama, Menemen, Dikili, Kınık ve Aliağa ilçe gençlik kolları üyeleri de "Bartholomeos Bergama'yı terk et" diye slogan attı. MHP Bergama Ülkü Ocakları Başkanı Özkan Karadiken, "Fesat ve hıyanet ocağı olan Rum Patrikhanesi'nin gerçek yeri Yunanistan'dır" dedi. 

Yumurtalı saldırı 
Bartholomeos, törenin ardından Ticaret Odası Başkan Vekili Lütfi Holat'ın kullandığı otomobille Belediye Başkanı Ürper'i ziyarete gitti. Yolculuk sırasında ülkücüler, Bartholomeos'un içinde bulunduğu otomobile yumurtalı saldırı düzenledi. 


</TEXT>
</DOC>
