<DOC>
<DOCNO> 332777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/guncel/gun03.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'KDV'leri almayın' 
</HEADLINE>
<TEXT>


Kaymakamlar, devletin Yatılı İlköğretim Bölge Okulları'na YİBO verdiği ödeneğin, diğer harcamalardan alınan KDV ile aşağı çekildiğini söyledi 

SİBEL KAHRAMAN İstanbul 

Erzincan Tercan Kaymakamı İlhami Aktaş, devletin her yıl Yatılı İlköğretim Bölge Okulları'na YİBO belirli miktarda ödenek verdiğini belirterek, "Ancak harcamalarımızı yaparken KDV ödemek zorunda kalıyoruz. Bir ekmek alacaksak bu ekmeğin KDV'sini de veriyoruz. Devlet bir cebinden alıp öbür cebine koyuyor" dedi. 
Bu yıl kendilerine 485 milyar lira ödenek verildiğini kaydeden Aktaş, "Bu paradan harcayacağımız KDV dikkate alındığında ödeneğimiz aşağı çekiliyor" diye konuştu. 
Eğitime yatırım yapanlardan vergi indirimi sağlandığını söyleyen Aktaş, "Milli Eğitim Bakanlığı, 'Eğitime Yüzde 100 Destek' kampanyası çerçevesinde vatandaşa vergi indirimi sağlıyor. Yatırım yaptığınız kadar parayı vergi vermiyorsunuz. Ancak biz bir ekmek alırken bile KDV'sini ödüyoruz" şeklinde konuştu. 
Temizlik ihalesi, kırtasiye, gıda, donanım gibi okulların zorunlu harcamaları için KDV ödemek zorunda kaldıklarını söyleyen Aktaş, "Büyük projelerde devlet KDV'den muaf tutuyor. Eğitim için de bunun yapılmasını istiyoruz" dedi. 

Çocuğa yetmiyor 
Şirvan Kaymakamı Davut Gül de, YİBO'larda KDV alınmaması gerektiğini belirterek, "Ondan daha ilerisi, özel okullardan da KDV alınmaması gerekiyor. Çünkü her öğrencinin devlete bir maaliyeti var. Dolayısıyla devlete gelmeyen her öğrenci kamunun üzerindeki yükü kaldırmış oluyor. YİBO'lara gelen yıllık ödenek 500 milyar liraysa, bunun bir miktarı KDV'ye gidiyor. Zaten YİBO'larda kişi başına düşen para çok az. O çağdaki çocuğun bedensel ve ruhsal gelişimini sağlaması için yeterli değil" diye konuştu. 
Nevşehir HacıBektaş Kaymakamı Elif Nur Tandoğan ise, "Yasal bir düzenleme gerektirdiği için alınıyorsa, ödenek artırma yoluna gidilebilir" şeklinde konuştu. 

Aylık 3 YTL cep harçlığı 

YİBO'larda öğrenci sayısına göre ödenek verildiğini belirten yetkililer, ilköğretim birinci kademedeki öğrencilere aylık 3 YTL, ikinci kademedeki öğrencilere de 4 YTL verildiğini söyledi. YİBO idarecileri, bir öğrencinin günlük yemek ücretinin 1,54 YTL 1 milyon 540 bin lira olduğunu belirterek, "Sabah kahvaltısında peynir, zeytin veya reçel, helva bazen de yumurta veriyoruz. Öğle yemeği 3 çeşit, akşam yemeği de 2 çeşit ve meyve olarak veriliyor" dediler. Çocukların doyabilmek için bol bol ekmek yediğini söyleyen idareciler, "Gün sayısını da aşağı çekmeye çalışıyoruz. Örneğin 3 günlük tatil varsa, biz onu 5 gün yapıyoruz. Böylece yemek parasını yetirmeye çalışıyoruz. Aileler de çok fakir oldukları için çocuklarına para gönderme imk nları yok. Çocuklar aylık 3 YTL harçlıklarını 50 Yeni Kuruş-1 YTL şeklinde sınıf öğretmenlerinden alıyorlar" dediler. 
İdareciler, kendilerine gönderilen ödenekle yakacak, temizlik, elektrik, kırtasiye, su giderlerinin karşılandığını, en büyük gideri de ilaçların tuttuğunu söylediler. 


</TEXT>
</DOC>
