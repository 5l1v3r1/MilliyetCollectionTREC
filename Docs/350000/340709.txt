<DOC>
<DOCNO> 340709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sonspo17.html </URL>
<DATE> 2005/05/08/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Yanal Kupa finalinde tüm dünyanın gözü İstanbul'da olacak... 
</HEADLINE>
<TEXT>

     A Milli Takım Teknik direktörü Ersun Yanal, Galatasaray ile Fenerbahçe arasında 11 Mayıs Çarşamba günü yapılacak Türkiye Kupası finalinin son derece önemli olduğunu söyledi. 
     Futbol Federasyonu’nun organize ettiği Üniversitelerarası Futsal Şampiyonası’nın İstanbul Teknik Üniversitesi Ayazağa Yerleşkesi’nde gerçekleştirilen final karşılaşması öncesi yapılan gösteri maçında forma giyen Ersun Yanal, basın mensuplarının sorularını yanıtladı. 
     Türk futbolunun 2 ay içerisinde çok önemli maçlara sahne olacağını söyleyen Yanal, "Avrupa Şampiyonlar Ligi finali öncesi Galatasaray ile Fenerbahçe, Türkiye Kupası finalini Atatürk Olimpiyat Stadı’nda oynayacaklar. Şimdi tüm dünyanın gözü burada olacak" dedi. 
     Galatasaray ile Fenerbahçe’nin Türkiye Kupası finalinin ardından Türkiye Birinci Süper Futbol Ligi’nin de finalini oynayacaklarını ifade eden Yanal, Türkiye-Yunanistan Dünya Kupası eleme grubu maçının da bu önemli maçlar arasında yer alacağını sözlerine ekledi. 
     
</TEXT>
</DOC>
