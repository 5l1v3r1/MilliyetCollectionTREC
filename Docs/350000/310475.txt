<DOC>
<DOCNO> 310475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/yazar/guclu.html </URL>
<DATE> 2005/01/29/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bill Gates de gelse bu işi çözemez 
</HEADLINE>
<TEXT>


Dünyanın en büyük yazılım devi Microsoft'un patronu Bill Gates, bugün Türkiye'ye geliyor. Gates deyip geçmeyin şu anda dünyanın en zengin insanı. Kişisel serveti, 50 milyar dolar civarında. Neredeyse Türkiye'nin bir yıllık ihracatı kadar... 
Bill Gates, Başbakan Erdoğan'ın konuğu. Ticaret için geliyor. Kimilerine göre 50 milyon dolarlık, kimilerine göre de yüz milyonlarca dolarlık bir iş için konuğumuz olacak. Yani kara kaşımız, kara gözümüz için gelmiyor. Gates, hazır gelmişken Ortaöğretim Kurumları Sınavı OKS başvurularını da bir çözüme kavuştursa ne iyi olur. Bakanlık ısrarla sorun çözüldü açıklaması yapıyor ama veliler ve öğretmenler h l internet üzerinden başvurularını sağlıklı bir şekilde gerçekleştiremiyor. Bu konuda velilerin yüreğine su serpen açıklama, Sınavlar Dairesi Başkanı Selim Mutlu'dan geldi. Mutlu, başvuruların şubat sonuna kadar uzatıldığını söyledi. 
Velilerin ve okul yöneticilerinin tedirgin olmamaları gerektiğini belirten Mutlu, "Başvurular, normalde 11 Şubat'ta sona erecekti. Ama yaşanan sıkıntılar nedeniyle kontroller sona erinceye kadar, yani şubat sonuna kadar öğrenci başvurularını kabul edeceğiz. Hiç kimse mağdur olmayacak" dedi. Benzeri açıklamaları daha önce de çok dinledik. Umarız bu kez arkası gelir... 

Microsoft tekel yaratır mı 
Microsoft'a ihale edilmesi beklenen e-devlet ve e-eğitim portallarının, tüm Türkiye'yi kontrolü altına alması olasılığı, tekelleşme tartışmalarını da beraberinde getirdi. 
Bu konuda rakip firmalardan eleştiriler var. Tıpkı laptop ihalesinde olduğu gibi. Milli Eğitim Bakanlığı'nın bu konularda daha şeffaf olması ve kamuoyunun sürekli olarak bilgilendirmesinde sonsuz yarar var. Öğretmenler, laptop ihalesiyle ilgili yeterince bilgilendirme yapılmadığını ve çözüm tarihinin sürekli ertelendiğini dile getiriyorlar. Öküzün altında buzağı arayanların sayısı da her geçen gün artıyor. Bizden hatırlatması... 
Dünyadaki fakir çocuklara ve gelişmekte olan ülkelerin eğitimine yılda bir milyar dolara yakın bağışta bulunan Gates'in Türkiye'deki çocuklar ve eğitim için ne kadar bağışta bulunacağı da merak konusu. İlgililer Gates'in kaz gelecek yerden tavuğu esirgemeyeceğini ve eşi Melinda kanalıyla Türkiye'ye yüklüce bir bağış yapacağını söylüyorlar. Yani k rın bir kısmı bağış olarak bize geri dönecek. Eh, bu da olumlu bir gelişme sayılır. Ayrıca Başbakan Erdoğan'ın bu konularda ne kadar pazarlıkçı olduğunu çok iyi biliyoruz. Eminim Gates'den bağış olarak çok şeyler koparacaktır. 
Bu arada, ülkesinde sık sık tekelcilikten mahkemelik olan ve arada bir de ceza yiyen Bill Gates ve Microsoft'un Türkiye'de nasıl bir seyir izleyeceğini hep birlikte bekleyip göreceğiz. 
Microsoft ve patronunun Türkiye'ye gelmesi, her şeye rağmen memnuniyet verici. Başbakan Erdoğan'ın bilişime olan ilgisini de bilmeyen yok. Eğer bu ilgi, Gates'in samimi desteğiyle birleşirse, Türkiye bir mucizeyi gerçekleştirebilir. 
Hindistan gibi Türkiye de bir bilişim üssü olabilir. Belki Gates ve Microsoft bu işten çok para kazanır ama Türkiye de çıtasını çok yükseklere tırmandırabilir. 
Erdoğan, Çelik ve Gates arasında bugün başlayacak görüşmeler, bana kalırsa AB müzakereleri kadar önemli. Üstelik bu konudaki gelişmeler başkalarına değil, kendi irademize bağlı. Eğer inanır ve başarırsak, AB kapıları bize çok daha önce açılabilir. 
Özetin özeti Hükümet, eğitim ve bilim konularına, hep popülist açıdan yaklaştı. Umarız bu kez öyle olmaz, bu tarihi fırsatı hovardaca harcamaz... 



</TEXT>
</DOC>
