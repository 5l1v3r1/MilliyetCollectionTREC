<DOC>
<DOCNO> 304914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonspo23.html </URL>
<DATE> 2005/01/09/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
MHK Başkanı Hakemlerin reyting uğruna malzeme edilmesine üzülüyoruz 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Sabri Çelik, hiç kimseye diyet borçlarının bulunmadığını söyledi. 
     Sabri Çelik, Mersin'de bugün başlayan Birinci Süper Lig Futbol Hakemleri Ara Semineri'nde yaptığı konuşmada, hakemlerin ilk yarıda genelde başarılı bir grafik çizdiklerini belirterek, ''Hakem hataları düşük profilde kaldı'' dedi. 
     Hakemlikte güven ortamının oluştuğunu ve görev verilen hakemlerin cesaretle maç yönettiklerini belirten Çelik, şunları söyledi 
     ''Çağdaş ülkelerde hakemlerin yaptığı hatalar yalnızca maç sırasında konuşulur. Bizde ise durum çok farklı. Bunları aşmaya çalışıyoruz. Özellikle ilk yarıda hakem hataları düşük profilde kaldı. Hakemlerimiz cesaretle maç yönetmeye başladı. Elbette zaman zaman hatalar da yaşandı. Kimseye diyet borcumuz yok. Tahriklere kapılmadan görevimizi en iyi şekilde sürdürmeye çalışıyoruz. Takımların şikayetleri asgari duruma düştü. Hatalardan dersler çıkardık. Kendi bünyemizde demokratik ortamda tartışarak doğruyu bulmaya çalışıyoruz. Hiç kimseyle polemiğe girmiyoruz. Herkesle seviyeli ilişkiler kuruyoruz. Hakemlikte ceza ve ödül uygulamalarını sürdüreceğiz.'' 
     
     ''FEDERASYONDAN BÜYÜK DESTEK GÖRDÜK'' 
     Federasyon başkanı Dr.Levent Bıçakcı ve yönetim kurulu üyelerinden büyük destek gördüklerini ifade eden Çelik, şunları kaydetti 
     'Göreve geldiğimizden bu yana federasyonun da desteğiyle başta eğitim çalışmaları olmak üzere 14 ilde aday hakem kursu açılmasını sağladık. Çukurova Üniversitesi, Atatürk ve Selçuk Üniversitesi'nde ilk kez seçmeli ders olarak futbol hakemliği branşının uygulanmasını sağladık. 81 ilimize uluslararası hakem oyun kuralları ve eğitim paketleri gönderdik. En büyük idealimiz hakem enstitüsü kurulmasıdır. Bu enstitü içinde eğitmenler, psikologlar ve doktorlar gözetiminde hakemleri testlerden geçerek kaliteyi artırmayı hedefliyoruz.'' 
     
     ''MEDYA VE KULÜPLERDEN BEKLENTİLER'' 
     Medya ve kulüp yöneticilerden yeni yaklaşımlar beklediklerini kaydeden Çelik, şöyle devam etti 
     ''Futbolu bir oyun ve yarışma gibi düşünmek gerekir. Tüm ailelerin maçlara karnaval havasında gelmelerini arzuluyoruz. Kulüp yöneticilerinin bize yaklaşımlarını düzeltmelerini bekliyoruz. Medya da zor şartlarda ve baskı altında görev yapan hakeme destek olmalıdır. Hakemimizin reyting uğruna malzeme edilmesine üzülüyoruz. Tüm hedefimiz Hilmi Ok, Doğan Babacan gibi marka ve idol hakemler yetiştirmektir. Kulüp yöneticileri ve medyanın bizlere destek olması halinde Türk hakemliği Avrupa seviyesine ulaşacaktır.'' Bu arada daha önce geleceği bildirilen UEFA Asbaşkanı Şenes Erzik, toplantıya katılmadı. 
     Seminerin ikinci bölümünde Avusturya Futbol Federasyonu MHK Başkanı Gerhard Kapl ve Türkiye Spor Yazarları Derneği TSYD adına Levent Tüzemen birer konuşma yaptılar. Daha sonra Futbol Federasyonu Başkan Danışmanı Ahmet Güvener ''Hakem Temsilci İlişkileri'', Disiplin Kurulu Başkanı Adnan Türkkan da disiplin hukukunu anlattı. 
     
</TEXT>
</DOC>
