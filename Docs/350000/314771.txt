<DOC>
<DOCNO> 314771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/ekonomi/aeko.html </URL>
<DATE> 2005/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan Türk milleti tembeldir ve aptaldır 
</HEADLINE>
<TEXT>


3 Kasım seçimlerinde yüzde 7.2 oy alan Genç Parti'nin lideri Cem Uzan'ın, babasıyla yaptığı telefon konuşmalarında Türk milletini "aptal ve tembel" olarak nitelediği ortaya çıktı 

Nedim Şener 

İstanbul 8. Ağır Ceza Mahkemesi izni ile telefonları dinlenen ve Şişli Savcısı Mecit Ceylan'ın hazırladığı fezleke ile çete lideri olmakla suçlanan Genç Parti lideri Cem Uzan'ın, askerlik işlemi ile ilgili araya koymaya çalıştığı kişilerden sonuç alamadığı ortaya çıktı. Savcının fezlekesine de yansıyan bu gelişme ile ilgili olarak babası Kemal Uzan ile telefonda görüşen Cem Uzan, "Biz bir hayal dünyasındaymışız" deyince babası da "Öyle görülüyor" karşılığını veriyor. 
2002'deki genel seçimlerde yüzde 7.2 oy alan Genç Parti lideri Cem Uzan, telefonda babası ile konuşurken "Türk milleti" için şunları söylüyor 
Cem Uzan Atatürk niye demiş "Türk milleti çalışkandır" diye biliyor musun Çünkü Türk milleti tembel. Çalışkan olun ulan diyemediği için. 
Kemal Uzan Evet. 
C "Türk milleti zekidir" demiş, çünkü aptalsınız diyemediği için. 
K Aynen. 
C "Adalet mülkün temelidir" demiş, bugüne kadar Türk'ün Osmanlı'dan gelen tarihinde adalet olmadığı için. Bak kardeşim, öğren adalet mülkün temelidir, adalet lazım diyebilmek için demiş bunu. 

'Baba dinleniyorsunuz' 
Cem Uzan, babasına, telefon konuşması sırasında dinlendikleri konusunda "dostları" tarafından uyarıldığını iletiyor. Görüşme şöyle sürüyor 
C Bunların hepsi Taliban. 
K Evet öyle Taliban, Türkiye'yi küçük İran yaptılar bile şu an. 
C Ben şu anda telefonda bile anlatamıyorum, yani o az evvel bahsettiğin kişilerle ilgili şu askerlik işiyle ilgili yaşadıklarımı bilsen, biz bir hayal dünyasındaymışız. 
K Öyle görülüyor. Bu ülke çökecek, neden çökecek bedeli ağır olacak. Ben de her gün takip ediyorum olayları tabii. Bunlar kalırsa Türkiye'yi parçalayacaklar. 

'Uzan'dan nakit önerisi gelmedi' Başbakan Yardımcısı Abdüllatif Şener, TMSF ile borçları konusunda görüşen GP Genel Başkanı Cem Uzan'ın nakit para ödeme önerisi getirmediğini belirterek, yalnızca bazı varlıkların satışında kolaylaştırma sağlayabileceğini ve buna ilişkin protokolü önerdiğini bildirdi. TMSF de, Uzan'ın 1 milyar dolar ödemeyi önerdiği yönündeki haberlerin gerçeği yansıtmadığını, teklifin el konulan şirketlerin satış bedellerinin peşinat olarak kabulünü içerdiğini açıkladı. 

Aile lehine ifadeye maaş İSTANBUL Milliyet 
İmar Bankası soruşturmasında bulunamayan belgelerin izini süren Şişli Savcılığı, dokuz ay boyunca yürüttüğü teknik takip sonucunda GP Genel Başkanı Cem Uzan'ın da aralarında bulunduğu 35 kişinin kurdukları suç örgütüyle mahkeme kararlarını etkilemeye yönelik illegal faaliyetlerde bulunduğunu iddia etti. Kemal, Hakan ve Cem Uzan'ın talimatlarıyla kiralanan hücre evlerinde toplantılar gerçekleştirildiğinin anlatıldığı savcılık fezlekesinde, Cem Uzan'ın yakın korumaları tarafından devamlı deri para çantalarıyla para kaçırıldığı ifade edildi. 
İmar Bankası soruşturması kapsamında tutuklanan eski yöneticilerden, duruşmalarda Uzan ailesi lehine ifade verenlere maaş gibi ödemeler yapıldığı, bildikleri doğruları açıklayanların ödemelerinin de kesildiği vurgulandı. Çete kurmakla suçlanan Cem Uzan, fezlekede suçlananlar arasında dördüncü sırayı aldı. Suçların Şenlikköy, Kartal, Etiler ve Mecidiyeköy'deki hücre evlerinde organize şekilde işlendiğinin belirtildiği fezlekede, Cem Uzan'ın soruşturmadaki rolü başlıklı bölümde iddialar şöyle sıralandı 
Uzan ailesini adli ve hukuki yargılamalarda cezai ve hukuki sorumluluklardan kurtarmak. Menfaat temin etmek için organize suç örgütü kurarak, talimatlarıyla banka, h kim durumdaki şirketler ve grup şirketlerinin karar ve pay defterlerinin orjinallerini saklatmak. Cezaevinde ve dışarıdaki yetkili şahıslara sahte belgeler imzalattırarak grup şirketlerini üçüncü kişilere devretmek, bu şirketleri ele geçirme planı yapmak. Bankaya el konulması üzerine Sait Selahattin Sakarya isimli adamına vermiş olduğu talimatlarla banka mudilerini örgütleyerek devlet kurumları aleyhine propaganda ve baskı yapmalarını temin etmek.5020 Sayılı Bankalar Kanunu'nun iptali amacıyla, grup şirketleri ve gruplarla çalışan diğer şahıslar adına idare mahkemesinde dava açtırarak, bu kanunun bazı maddelerinin Anayasa'ya aykırılığı iddiasıyla İdare Mahkemesi'nden Anayasa Mahkemesi'ne dosya gönderilmesi için mahkemeler nezdinde faaliyetlerde bulunmak.Suç çetesi mensuplarına finansman sağlayarak bazı görevlilere rüşvet vermeye çalışmak, bu konuda rüşvet verdirerek Uzan ailesi üyelerinin menfaatine haksız kazanç temin etmeyi amaçlamak. 

</TEXT>
</DOC>
