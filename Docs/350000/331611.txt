<DOC>
<DOCNO> 331611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/guncel/gun02.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkleri katletmek için eğitim aldık' 
</HEADLINE>
<TEXT>


Eski Rum lideri Klerides döneminde Rum Yönetimi sözcülüğü yapan Papapetru, 'Devlet ve devlet dışı unsurlar silah eğitimi verdi' dedi 

SEFA KARAHASAN Lefkoşa 

Güney Kıbrıs'taki Birleşik Demokratlar Hareketi EDİ Asbaşkanı ve eski Rum lideri Glafkos Klerides döneminde Rum Yönetimi sözcülüğü yapan Mihalis Papapetru, "Devlet ve devlet dışı unsurlar, 1963'ten önce Akritas planını hayata geçirmek ve Kıbrıslı Türkleri katletmek için, ben de dahil olmak üzere, öğrencilere silah eğitimi verdi" dedi. 
Politis gazetesine göre, Papapetru, Güney Kıbrıs'taki MEGA TV'ye yaptığı açıklamada, konunun araştırılmasının sorumluluğunun Rum Yönetimi'nde olduğunu söyledi. Rum Ekologlar ve Çevreciler Partisi Milletvekili Yorgos Perdikis de, Rum Yönetimi'nin, hem EOKA döneminde katledilen solcu Rumların hangi şartlar altında öldürüldüğünü, hem de daha sonraki aşamada Kıbrıslı Türklere uygulanan şiddeti araştırma sorumluluğu bulunduğunu kaydetti. 

80 infaz yaptık 
EOKA'cı Dernekleri Başkanı Thasos Sofokleus da 50 yıl sonra kimsenin, EOKA döneminde hatalar yapılmadığını kesin şekilde söyleyemeyeceğini, o dönemde 80 infaz gerçekleştirildiğini itiraf etti. 
Rum Yönetimi Savunma Başkanı Kiriakos Mavronikolas, Rum Meclisi Savunma Komitesi'nin önceki günkü toplantısında yaptığı konuşmada, 1974'te ölen, yaralanan ve esir düşen Rumların onurlandırılacağını söyledi. Mavronikolas, 1974'te ölenlerin kaydedilmesi işleminin tamamlandığını, ailelerine verilecek plaket, madalya ve diplomaların hazır olduğunu belirterek, madalya törenini Kıbrıs Barış Harek tı'nın yıldönümü olan 20 Temmuz 2005'e denk getirmeye çalıştıklarını açıkladı. 


</TEXT>
</DOC>
