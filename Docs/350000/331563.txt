<DOC>
<DOCNO> 331563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonyas11.html </URL>
<DATE> 2005/04/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Prens Charles'ın düğünü öncesinde güvenlik fiyaskosu 
</HEADLINE>
<TEXT>

     Hilal YILMAZ LONDRA, DHA 

      İNGİLTERE, Veliaht Prens Charles ile sevgilisi Camilla Parker'ın düğününe 72 saat kala güvenlik fiyaskosuyla çalkalandı. The Sun gazetesi, içinde sahte bomba bulunan bir araçla Kraliyet düğününün gerçekleşeceği Windsor Kalesi'ne girdi. 
     İngiliz gazetecilerin sahte kimlik göstererek kolaylıkla içeriye alınması, düğünün güvenliğiyle ilgili şüpheleri gündeme getirirken emniyet güçleri güvenlik önlemlerinin artırılacağını açıkladı. 
     İngiliz 'The Sun' gazetesinden Alex Peake ve Gary Stone bombalı araçla Prens Charles ile Camilla Perker'ın 9 Nisan'da dünya evine gireceği Windsor Kalesi'ne sızmayı başardı. Postacı kılığına girerek kale kapısındaki polisleri sahte kimlikle atlatan İngiliz gazeteciler, çiftin kutsama töreninin yapılacağı kale içerisindeki St. George Şapeli'nin önüne kadar ilerledi. 
     Gazeteciler buradan sonra, Kraliçe Elizabeth'in yatak odasına yaklaşık 100 metre mesafedeki Norman Gate'e kadar geldi. Windsor Kalesi'ndeki polislerin o gün kaleye posta geleceğinden habersiz olmasının yanı sıra gazetecilerin güvenlik kartlarının olmayışı fiyaskonun boyutlarını daha da artırdı. 
     
     POLİSLER YOLU BİLE TARİF ETMİŞ 
     'Güvenlik kontrolü sadece 4 dakika sürdü' diyen muhabir Alex Peake, olayın bölgede görev yapan ve 5 milyon sterline mal olan güvenlik güçleri açısından utanç verici olduğunu dile getirdi. Olayı kaleme alan muhabir Peake ile fotoğrafçı Stone, The Sun gazetesinde yayımladıkları yazıda güvenlik rezaleti' için şunları söyledi 
     "Sahte bir kargo firması adına düzenlenmiş sahte belgelerle kaleye gittik. Aracın içinde sahte bir bomba vardı. Kapıdaki polis bizi durdurarak belgelerimizi inceledi. Sonra güvenlik birimini aramak için yanımızdan uzaklaştı. Kaleye posta getireceğimize ilişkin daha önceden bir rezervasyon yapmamıştık. Polis 4 dakika sonra yanımıza gelerek güvenlik birimine ulaşamadığını söyledi ve bizi içeri aldı. Aracın içini dahi kontrol etmedi. Hatta ardından bize yolu da tarif etti.'' Olay, güvenlik açısından ülkedeki en önemli bölge olan Kraliyet ailesine ait Windsor Kalesi'nde alınan önlemlere ilişkin bir takım şüpheleri gündeme getirdi. Gazeteciler, "O gün Kraliçe de kaledeydi. Aracın içindeki bomba gerçek olabilirdi ve tüm kaleyi yerle bir edebilirdi'' diyerek olayın ciddiyetini gözler önüne serdi. 
     
</TEXT>
</DOC>
