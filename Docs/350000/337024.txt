<DOC>
<DOCNO> 337024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy04.html </URL>
<DATE> 2005/04/26/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Murat Belge "1915'e soykırım denebilir" 
</HEADLINE>
<TEXT>

     Soykırım Konferansı'na katılmak için Ermenistan'da bulunan gazeteci, yazar ve öğretim üyesi Prof.Dr. Murat Belge, mevcut uluslararası hukuka göre 1915'teki olayların soykırım olarak nitelendirilebileceğini söyledi. 
     Erivan'da Doğan Haber Ajansı'nın sorularını cevaplayan Murat Belge, "şu an Birleşmiş Milletler'de soykırım için yapılmış bir tanım var. İkinci Dünya Savaşı'ndan sonra Yahudilere uygulanan muamele üzerine, onun dehşetiyle yapılmış bir madde... 
     "Bence çok genel. Türkiye'deki 1915 olayı da bu maddenin kapsamına girer. O madde eğer soykırım tanımı olacaksa 1915 soykırımdır" dedi. 
     
     "Yeniden tanımlanmalı" 
     Mevcut uluslararası hukuka göre, 1915'teki olayların soykırım olarak nitelendirilebileceğini belirten Belge, soykırım ve etnik temizlik gibi kavramların yeniden tanımlanması gerektiğini savundu. 
     
     Olayların 90'ıncı yılı 
     Bu arada 1915 olaylarının 90'ıncı yıldönümünde özellikle gündeme gelen Ermeni soykırımı iddiaları nedeniyle dünyanın birçok ülkesindeki Ermeniler çeşitli gösteriler düzenledi. 
     Ermenistan'ın başkenti Erivan'daki törene binlerce kişi katılırken Ermeniler, Fransa, İran, İsrail, Rusya ve ABD'de de yürüdü. Erivan'da düzenlenen törende göstericiler soykırım iddialarının 'tanınması' için slogan attı. 
     
</TEXT>
</DOC>
