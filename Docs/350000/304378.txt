<DOC>
<DOCNO> 304378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonspo04.html </URL>
<DATE> 2005/01/07/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Olay çıkarıp, Kürtçe küfreden takıma ihraç 
</HEADLINE>
<TEXT>

     Rıza GERENİZ DHA 

      KONYA'da futbol maçında orta hakem Emine Koçak'ın sahada kendisine küfredildiği gerekçesiyle futbolcularına Ne konuşuyorsanız anladığım dilden söyleyin' dediği Yeniceoba Belediyespor futbol takımı, bir sonraki maçta olay çıkarınca amatör kümeden ihraç edildi. 
     Konya Amatör Lig Süper Grup'ta yer alan Seydişehir Eti Alüminyumspor ile Yeniceoba Belediyespor arasında iki hafta önce yapılan maçta, kadın hakem Emine Koçak, orta hakem olarak görevlendirildi. Seydişehir takımının 2-0 öne geçtiği maçta hakem Koçak, Yeniceoba Belediyespor'lu bir futbolcuya sarı kart gösterdi. Buna tepki gösteren aynı takımdan bir başka futbolcu da kadın hakemin üzerine yürüyerek itiraz edince kırmızı kartını çıkaran Emine Koçak, onu oyundan atıldı. 
     Bir hafta sonra yaptıkları maçta hakemi ve rakip takım oyuncularını dövdükleri gerekçesiyle küme düşürülen Yeniceoba Belediyesporlu futbolcuların Kürtçe konuşmamızı yasakladı' diye suçladıkları kadın hakem Emine Koçak, kendi maçındaki olayı şöyle anlattı 
     "Arkadaşını oyundan attım diye üzerime yürüyüp, küfürler savurmaya başlayan futbolcuya kırmızı kart çıkardım. Maç başladıktan sonra yaklaşık 30 dakika Türkçe konuşan ve yöneticileri de saha kenarından Türkçe taktikler veren Yeniceoba Belediyespor'lu futbolcular, skorun 5-0 olması ile çılgına dönerek, tamamen anlamadığım bir dilde konuşmaya başladı. Diğer takımın futbolcuları, Yeniceoba Belediyesporlu futbolcuların Kürtçe konuştuklarını ve bana küfür ettiklerini söyledi. Ben de bunun üzerine Yeniceoba Belediyesporlu futbolculara, Arkadaşlar lütfen ne söylüyorsanız anladığım dilde söyleyin' dedim. Ben aynı zamanda eğitimciyim, o futbolcuların üzerime yürümeleri, ağızlarından çıkan her kelime ile bana küfür ettiklerini de biliyorum. Ancak, bunu raporuma yazamadım. Yani, Bana şu şekilde küfür ettiler' diye değil de maçta anlamadığım dilde konuştuklarını yazdım.'' 
     
     "KÜRTÇE YASAĞI ŞİKAYETİ YOK'' 
     Amatör Spor Kulüpleri Federasyonu yetkilileri, Yeniceoba Belediyespor'lu futbolculardan maçın hakeminin sahada Kürtçe konuşmaları yasakladığına ilişkin kendilerine bir şikayetlerinin ulaşmadığını söyledi. Gençlik ve Spor İl Müdür Vekili Suat Gücüyener de benzer şikayet almadıklarını belirterek. Geldiği takdirde gerekli inceleme yapılacaktır'' dedi. 
     Konya'daki amatör futbol çevreleri, Yeniceoba Belediyesporlular'ın sahada Kürtçe konuşma yasağı getirildiği yolunda kasıtlı iddialar ortaya attığını belirterek, şu iddialarda bulundu 
     "Başarısız bir sezon geçiren Yeniceoba Belediyespor, ligden düşeceklerini bildikleri için taraftarlarına mağdur gözükmek' ve Hakem kararı ile ligden düşürüldük' bahanesinin arkasına sığınmak için son günlerde her olayı fırsat olarak gördü. Son olarak geçen hafta kendi sahalarında Konya Telekomspor ile yaptıkları maçta konuk futbolcuları ve hakem Tuncay Uçar'ı dövdüler. 13 jandarma ve 1 başçavuş futbolcuları korumakta zorlandı. Yerde bayılan futbolcuya sağlık ekibinin müdahale etmesini bile önlediler. Salı günü toplanan Futbol Tertip Komitesi Yeniceoba Belediyespor'u Amatör Lig Süper Grup'tan ihraç edip, amatör 2'nci lige düşürdü. Kasıtlı olarak iddialar ortaya atarak, olayı başka platforma çekmeye çalışıyorlar.'' 
     
     "CEZAYI HAK ETTİK'' 
     Yeniceoba Belediye spor basın sözcüsü Sadık Çelik, kadın hakem Emine Koçak'ın maçta futbolcuları Kürtçe konuşmamaları konusunda uyardığını iddia etti. Çelik bu konuyla ilgili herhangi bir birime şikayette bulunmadıklarını kaydederken, ligden ihraç edilmeleri konusunda, "Cezayı hak ettik'' dedi. 
     
</TEXT>
</DOC>
