<DOC>
<DOCNO> 319258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/soneko23.html </URL>
<DATE> 2005/02/28/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Zorlu Grubu 5 milyar dolar ciro hedefliyor... 
</HEADLINE>
<TEXT>

     Zorlu Holding Yönetim Kurulu Başkanı Ahmet Nazif Zorlu, grubun 2005 yılında, yüzde 25 artışla 5 milyar dolar ciro hedefi bulunduğunu açıkladı. 
     Zorlu, grubun 2004 yılı performansı ve 2005 yılı hedeflerinin ele alındığı basın toplantısında yaptığı konuşmada, 2004 yılındaki toplam cirolarının 4 milyar dolar olduğunu, Denizbank ve pazarlama şirketlerinin bunun dışında bulunduğunu vurguladı. 
     2004 yılındaki dış satışların 3 milyar dolar olduğunu anlatan Zorlu, ''Toplam kapalı üretim alanı 1 milyon 700 bin metrekaredir. İstihdam da 30 bin kişi'' dedi. 
     2005 yılındaki ciro hedeflerinin Denizbank ve pazarlama şirketleri hariç, 5 milyar dolar olduğunu ifade eden Zorlu, 2005 yılında ciroda yüzde 25 artış beklediklerini, dış pazar ciro hedeflerinin 3.5 milyar dolar, istihdam hedeflerinin toplamda 35 bin kişi olduğunu bildirdi. 
     Ahmet Nazif Zorlu, ''Türkiye'de en büyük istihdamı yaratan ve reel sektörde de en büyük üretim gücüne sahip olan Zorlu Grubu, hedeflerini daha da büyütmekte. Diyoruz ki hedefimiz büyük, koşmak gerekir. Ne yapıyorsak ne yapacaksak, bunu ülke adına sürdürmeye devam edeceğiz. Bundan kimsenin de şüphesi olmasın. Biz dedik ki dedikodu yapmıyoruz, dedikodu üretmiyoruz, üretim yapıyoruz, istihdam, ihracat yapıyoruz.'' İhracatta, üretimde bunu ispat ettiklerini, 6 yıl ihracat liderliğini ellerinde tuttuklarını anlatan Zorlu, ''Zorlu Grubu, bu ülkede ihracatın ne olduğunun, ne olması gerektiğinin öncülüğünü yapmıştır. Bu söylediklerimden hiç kimsenin gocunmasına gerek yoktur'' diye konuştu. 
     Zorlu, ülkeye hizmet etmek için üretim yapmak zorunda olduklarını ifade ederken, ''bugün işsizliğin kol gezdiği, yüzde 10 işsizliğin olduğu bir ülkede, birilerinin her gün kapı kapı dolaşıp, iş, iş dediği bir ülkede, ben de diyorum ki üretim, üretim, üretim . Zorlu Grubu bunun üstesinden gelmiştir. Yaptıklarımız yapacaklarımızın da teminatıdır'' diye konuştu. 
     AR-GE'ye önem vereceklerini, yenilikçiliğe, yüksek teknolojiye, markalaşmaya odaklanacaklarını anlatan Zorlu, ''Başarı ve büyüme bizim Türkiye'ye borcumuzdur, ülkemiz bizden bunu bekliyor'' dedi. 
     Satış noktalarının Avrupa'nın her yerinde bulunduğunu belirten Zorlu, hedeflerinin büyük olduğunu, 15 gün önce yaptıkları arama konferansında, 2010 yılı için 8 milyar dolarlık ihracat hedefi koyduklarını kaydetti. 
     
</TEXT>
</DOC>
