<DOC>
<DOCNO> 348034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/ekonomi/eko03.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Onur Air'in Hollanda uçağında yakıt sızıntısı 
</HEADLINE>
<TEXT>


Hollanda'nın uçaklarında güvenlik hataları bulunduğu gerekçesi ile seferlerini durdurduğu Onur Air'in bu kez yine Hollanda'dan kalkacak uçağında yakıt sızıntısı meydana geldi 

DIŞ HABERLER SERVİSİ 

Özel havayolu şirketi Onur Air'a ait bir uçağın, Hollanda'nın güney kentlerinden Eindhoven Havalimanı'ndan gerçekleştireceği uçuş, yakıt sızıntısı nedeniyle ertelendi. Onur Air'in İstanbul ofisinden adı açıklanmayan bir yetkili, AP'ye yaptığı açıklamada, şirket filosuna 8 gün önce katılan Airbus 321 tipi yolcu uçağının yakıt tankında sızıntı belirlendiğini kaydetti. Yetkili, önlem olarak uçaktaki yolcuların tahliye edildiğini söyledi. Sızıntıya yer ekiplerinin yaptığı bir hatanın da yol açmış olabileceği belirtiliyor. Hollanda kaynaklarının verdiği bilgiye göre ise olayın ardından bölge acil olarak itfaiye ekipleri tarafından kontrol altına alınırken, uçakta bulunan 138 yolcu da derhal tahliye edildi. Öte yandan Havalimanı müdürü yerel bir radyoya yaptığı açıklamada "Ben kendi büromun bulunduğu yerden uçağın kanadından aşağıya yakıt sızıntısı olduğunu görebiliyordum" dedi. 
Onur Air yetkilisi ise konuyla ilgili olarak "Olayın tam sebebi bilinene kadar bir açıklama yapamayız" dedi. 

40 bin yolcu etkilenmişti 
Hollanda, Onur Air'a uçaklarında güvenlik hataları bulunduğu gerekçesiyle 1 ay uçuş yasağı getirmiş, Hollanda'yı aynı gerekçeyle Almanya, Fransa ve İsviçre takip etmişti. Onur Air, bu kararın ardından 40 bin yolcusunun etkilendiğini açıklamıştı. Yasak, yoğun görüşmeler ardından geçtiğimiz hafta kaldırılmıştı. 


</TEXT>
</DOC>
