<DOC>
<DOCNO> 330688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sondun32.html </URL>
<DATE> 2005/04/06/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Talat Papadopulos'un niyeti çözüm değil, ayrılığı pekiştirmek 
</HEADLINE>
<TEXT>

     KKTC Başbakanı, Cumhuriyetçi Türk Partisi CTP Genel Başkanı ve cumhurbaşkanı adayı Mehmet Ali Talat, ''Rum yönetimi lideri Tasos Papadopulos'un niyetinin çözüm değil, ayrılığı pekiştirmek olduğunu'' söyledi. Papadopulos'un Kıbrıslı Türklerle Rumların temas etmesini istemediğini, ancak bunu açıkça söylemediğini kaydeden Talat, Papadopulos'un oyalama taktikleri nedeniyle Güzelyurt bölgesindeki Bostancı Sınır Kapısı'nın da aylardır açılamadığını belirtti. 
     Talat, 17 Nisan'da yapılacak cumhurbaşkanlığı seçimi faaliyetleri kapsamında bazı köyleri ziyaretlerindeki konuşmasında, Papadopulos'un Kıbrıslı Türklerle güç paylaşımı yapmak istemediğini kaydetti. 
     Cumhurbaşkanlığı seçimine büyük önem verdiğini ifade ederek, halktan destek isteyen Talat, şöyle konuştu 
     ''Dünya dili konuşan, dünya ile kavga eden değil, aynı politikaları gütmek için ortaya çaba koyan, Rum tarafına barış elini uzatıp Kıbrıs'ı AB içine taşımak isteyen çağdaş bir politika, dünyanın, AB'nin kabul ettiği ve benimseyip desteklediği bir politikadır. İşte bu politikayı ileriye götürebilmek için bu seçimi önemli kabul ediyoruz.'' 
     
     ''ARTIK AVANTAJLI DURUMDAYIZ'' 
     ''Kıbrıs Türk tarafının, artık retçi politikalar gütmemesinden kaynaklanan bir avantaja sahip olduğunu'' söyleyen Talat, konuşmasını şöyle tamamladı 
     ''Çünkü eskiden kimse Rum liderliğinin olumsuz tutumunu anlayamazdı. Eskiden daha öneri havada gelirken, Cumhurbaşkanı Rauf Denktaş Bey reddederdi. Rum tarafı, reddedecek olsa bile 'ben kabul edecektim, Denktaş reddetti' deyip işin içinden çıkardı. 
     Artık öyle bir durum yok. Artık varsa, yüreği söylüyorsa ciddi şekilde bu işleri müzakere edeceğiz. İşte bunu yapabilmek için sizin güçlü desteğinizi istiyoruz. Bu işi birinci turdan, güçlü bir farkla tamamlamak istiyoruz ki masaya oturduğumuzda da güçlü olalım, müzakere kapasite ve kabiliyetimiz yüksek olsun, sesimiz güçlü duyulsun, Papadopulos ikide birde 'temsiliyet yetkisi, müzakere yetkisi' gibi konuları gündeme getiremesin.'' 
     
</TEXT>
</DOC>
