<DOC>
<DOCNO> 313911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sontur27.html </URL>
<DATE> 2005/02/09/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Öğretmenlerin iş bırakma eylemine beraat... 
</HEADLINE>
<TEXT>

     Çorum'un Sungurlu İlçesi'nde geçen yıl iş bırakma eylemine katıldıkları gerekçesiyle yargılanan Eğitim-Sen üyesi 7 öğretmen beraat etti. Sungurlu Asliye Ceza Mahkemesi'nde görülen duruşmaya, ''mazeretsiz işe gitmedikleri gerekçesiyle'' haklarında kamu davası açılan ve tutuksuz yargılanan öğretmenler Asker Akyol, Soner Karaca, Cevher Boztaş, Yurdanur Saraç, Hülya Yiğitoğlu, Hatice Kel ve Elvan Sökeli hazır bulundu. Sanıklar, mahkemedeki savunmalarında, üyesi oldukları Kamu Emekçileri Sendikaları Konfederasyonu KESK ve Eğitim-Sen'in almış olduğu karar doğrultusunda eyleme katıldıklarını, bu nedenle iş bırakmalarının ''demokratik bir hak'' olduğunu söylediler. 
     Cumhuriyet Savcılığı mütalaasında, öğretmenlerin, bağlı oldukları sendikanın kararı doğrultusunda bir gün iş bırakarak basın açıklaması yaptıklarını, amaçlarının içinde bulundukları mali sıkıntının düzeltilmesi olduğunu ifade ederek, ''Eylemlerin, Anayasa ve 657 sayılı yasa uyarınca mazeret olarak kabul edilmesini, sanıkların eylemlerinde hukuka aykırı bir durum bulunmadığını, suçun oluşmadığının anlaşılmış olup beraatlarına karar verilmesi'' gerektiği görüşüne yer verdi. 
     Mahkeme, sanıkların beraatına karar verdi. 
     11 Aralık 2004'te Eğitim-Sen'in Türkiye genelinde ''iş bırakma'' eylemine katıldıkları gerekçesiyle Sungurlu'daki çeşitli okullarda görev yapan 7 öğretmen hakkında, ''mazeretsiz işe gitmedikleri'' gerekçesiyle haklarında kamu davası açılmıştı. 
     
</TEXT>
</DOC>
