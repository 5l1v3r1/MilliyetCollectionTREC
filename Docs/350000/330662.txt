<DOC>
<DOCNO> 330662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sondun06.html </URL>
<DATE> 2005/04/06/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Dünya Ticaret Merkezi'ni yangın yıkmış 
</HEADLINE>
<TEXT>

     ABD Ticaret Bakanlığı, 11 Eylül saldırılarında çöken Dünya Ticaret Merkezi binalarının yıkılma nedenlerini inceleyen yeni bir rapor yayımladı. Raporda ikiz kulelerin aldıkları darbelerden çok çıkan yangınların etkisiyle çöktüğü sonucuna varıldı. 
     Ticaret Bakanlığı'na bağlı Ulusal Standart ve Teknoloji Enstitüsü'nün hazırladığı rapor binaların çöküşüyle ilgili şu ana kadar hazırlananların en ayrıntılı olanı. 
     Çöküş nedenlerinin teknik analizinin yapıldığı rapor bilgisayar simülasyonlarıyla destekleniyor. 
     
     Yangınlarla yıkıldı 

     Rapora göre uçakların binalara çarpması iç ve dış kolonlarda hasara neden oldu ancak ikiz kuleler yine de darbelere dayanabilecek güçteydi. Binaları asıl yıkan ise yangınlar oldu. 
     Raporda uçak motorlarında kullanılan yakıtın neden olduğu çok yüksek ısının, yangınlar sırasında binaların iç ve dış duvarlarını zayıflattığı ve sonunda çökmesine neden olduğu belirtildi. 
     
     11 Eylül saldırıları 

     11 Eylül 2001'de New York ve Washington'dan kaçırılan dört uçakla Dünya Ticaret Merkezi ve ABD Savunma Bakanlığı Pentagon'a düzenlenen saldırılarda 3 binden fazla kişi hayatını kaybetmişti. 
     
</TEXT>
</DOC>
