<DOC>
<DOCNO> 343518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/siyaset/siy01.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan yine sert 
</HEADLINE>
<TEXT>


Eleştiriler üzerine Varşova'da 'iyimser' tavrı bir yana bırakan Başbakan Erdoğan, "Lobilerin etkisiyle alınan kararlar Türkiye'yi etkilemez" dedi 


Avrupa Konseyi Zirvesi'nde soykırım iddialarını gündeme getiren Ermenistan Cumhurbaşkanı Robert Koçaryan'ı önceki gün ağır biçimde eleştiren Başbakan Recep Tayyip Erdoğan, konseyin ikinci gününde de söz aldı. Erdoğan, "Kayda geçmesini istiyorum" diyerek, Türkiye'nin iddiaların araştırılması için yaptığı komisyon kurulması önerisini yineledi. 

İyimser hava dağıldı 
Koçaryan ile karşılıklı mektuplaşması sonrasında doğan iyimser havaya güvenerek, Varşova'daki zirvede önceki gün yaptığı ilk konuşmada Yukarı Karabağ konusunu açmayarak, Ermenistan'ın üzerine gitmeyen Erdoğan, Ermeni liderin, soykırım iddialarının uluslararası alanda tanınmasıyla ilgili çaba harcadıkları yönündeki sözleri üzerine tavır değiştirdi. 
Zirvenin dün yapılan "Avrupa Mimarisi" başlıklı bölümünde 3 dakika konuşması öngörülen Erdoğan, konuşmasının dışına çıkarak Koçaryan'a yanıt verdi. "Dün önceki gün burada bu konu açıldığı için konuşuyorum" diye söze başlayan Başbakan Erdoğan, Türkiye'nin 1915'te Osmanlı Devleti döneminde yaşanan olayların tarihçiler, hukukçular ve siyaset bilimciler tarafından arşiv çalışmasıyla araştırılması önerisini konsey üyelerine tekrarladı. 

'Doğru bulmuyorum' 
Siyasi kararların böyle bir çalışmanın ardından alınması gerektiğini ve Türkiye'nin buna hazır olduğunu vurgulayan Erdoğan, "Belgeye ve bilgiye dayanmayan lobi faaliyetleriyle diğer ülkelerin yönetim ve parlamentolarınca verilen kararlar, Türkiye'yi etkilemeyecektir. Bu tür kararları, insan hakları ve hukukun üstünlüğü açısından doğru bulmuyorum" diye konuştu. 

'Recepa Tayyipa Erdogana' 

"Maximus Tekstil ve Hazır Giyim Toptancılar Merkezi" açılış töreninde, Polonyalı sunucunun Erdoğan'ı konuşmaya davet ederken, "Recepa Tayyipa Erdogana", Devlet Bakanı Kürşat Tüzmen için de "Kürşata Tüzmena" demesi güldürdü.Erdoğan, Polonya Parlamentosu'nun Ermeni soykırımı iddialarını kabul eden kararına ince bir eleştiri yaptı "Polonya'nın ulusal şairi Mickiewicz'nin 'Polonya'nın ezildiği günlerde tek dostumuz Türkler oldu. Biz Türkleri düşmanlarının önünde eğilmediği için çok severiz' sözleri çok açıktır." 




</TEXT>
</DOC>
