<DOC>
<DOCNO> 312846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sondun03.html </URL>
<DATE> 2005/02/06/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Solana İran'a saldırmak hata olur... 
</HEADLINE>
<TEXT>

     AB Ortak Savunma ve Dış Politika Yüksek Temsilcisi Javier Solana, İran'ın nükleer tesislerine yönelik saldırının bir hata olacağını söyledi. 
     Solana, İngiliz ITV televizyonuna yaptığı açıklamada, böyle bir saldırının görmek istemeyeceği bir şey olduğunu belirterek, ''Bu bir hata olur. Durumu aşırı derecede zorlaştırır'' dedi. 
     Bu tür bir tek yanlı eylemin, hiç kimsenin çıkarına olmayacağını dile getiren Solana, ''Şu zamanda İran'a yönelik bir askeri operasyonu hayal etmek güç. ABD'nin, böyle bir dönemde bunu yapma isteği, amacı ya da gücü olduğunu sanmıyorum'' diye konuştu. 
     
     HOWARD 
     Avustralya Başbakanı John Howard, ABD ile İran arasında arabulucu olduklarını söyledi. 
     Howard, Avustralya televizyonuna yaptığı açıklamada, ülkesinin, iki ulusa arabulucu olarak hareket etmek için ABD ile yakın ittifakını ve İran ile diplomatik ilişkilerini kullandığını belirterek, İsviçre'deki Dünya Ekonomik Forumu'nda İran Dışişleri Bakanı Kemal Harrazi ile görüşmesinin içeriğinden ABD Başkanı George Bush'a bir ölçüde bahsettiğini kaydetti. 
     John Howard, dünyada ABD'nin görüşemediği biçimde görüştükleri birtakım ülkeler olduğunu ve bilgi aktarabildiklerini dile getirerek, ABD'nin İran'a saldırmaya hazır olduğunu sanmadığını da sözlerine ekledi. 
     ABD Dışişleri Bakanı Condoleezza Rice, İran'ın nükleer faaliyetleriyle ilgili ne yapması gerektiğini bildiğini, ülkesinin, AB'nin İran ile nükleer faaliyetleriyle ilgili olarak yürüttüğü görüşmelere dahil olmayacağını söylemişti. 
     ABD, İran'ı nükleer silah elde etmeye çalışmakla suçlarken, İran nükleer programının elektrik enerjisi elde etmeye yönelik barışçıl amaçlı olduğunu savunuyor. 
     
</TEXT>
</DOC>
