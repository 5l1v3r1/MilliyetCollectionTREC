<DOC>
<DOCNO> 337488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur15.html </URL>
<DATE> 2005/04/27/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Haliç Köprüsü'nde bomba bulundu 
</HEADLINE>
<TEXT>

     Haliç Köprüsü'nün Sütlüce tarafındaki ayağına bırakılan zaman ayarlı bomba, uzman ekiplerce fünye kullanılarak etkisiz hale getirildi. 
     Alınan bilgiye göre, Haliç Köprüsü'nün Sütlüce tarafındaki ayağında görülen şüpheli bir paket, bomba uzmanları tarafından incelemeye alındı. Yapılan inceleme sonucu, pakette bomba olduğu belirlendi. 
     Bunun üzerine köprü ulaşıma kapatılarak, çevrede geniş güvenlik önlemleri alındı. Köprünün etrafındaki yollar da trafiğe kapatıldı. 
     Zaman ayarlı olduğu anlaşılan bomba, uzman polisler tarafından fünye kullanılarak kontrollü bir şekilde patlatılarak etkisiz hale getirildi. 
     Bu arada, olaya ilişkin basın mensuplarının sorularını cevaplandıran İstanbul Emniyet Müdürü Celalettin Cerrah, Haliç Köprüsü'nün ayağına bırakılan şüpheli bir paketi inceleyen uzman ekiplerin, pakette zaman ayarlı bomba olduğunu tespit ettiklerini bildirdi. 
     Söz konusu bombanın görevlilerce etkisiz hale getirildiğini belirten Cerrah, bombanın İkitelli İETT Garajı'na bırakılan bomba ile aynı olduğunu ifade etti. 
     Cerrah, bombanın patlaması durumunda köprüye zarar verebilecek nitelikte olmadığını sözlerine ekledi. 
     Zaman ayarlı bombanın, 20 kilogram ağırlığında plastik türü bir patlayıcı olduğu belirtildi. 
     Yetkililer, ilk incelemeler sonucu bombanın, 20 kilogram ağırlığında plastik türü bir patlayıcı olduğunu kaydetti. 
     Olayla ilgili soruşturmayı sürdüren polis, bombayı PKK-KONGRA-GEL'in koymuş olabilceği ihtimali üzerinde duruyor. 
     
     BİR BOMBA DA İKİTELLİ'DE ÇIKMIŞTI 

     Sabah saatlerinde Küçükçekmece’de İETT garajı yakınına bırakılan şüpheli paketten de bomba çıktı. Bomba, uzman ekiplerce etkisiz hale getirildi. 
     İkitelli İETT garajı yakınında şüpheli bir paket gören vatandaşlar, durumu polise bildirdi. Olay yerine gelen polis ekipleri, çevre güvenliğini sağladıktan sonra olay yerine bomba uzmanı çağırdı. 
     Uzmanlar tarafından yapılan incelemede, pakette bomba olduğu anlaşıldı. Bomba, uzman ekiplerce etkisiz hale getirilerek bulunduğu yerden uzaklaştırıldı. 

     
</TEXT>
</DOC>
