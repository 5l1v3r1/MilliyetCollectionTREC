<DOC>
<DOCNO> 349778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sontur24.html </URL>
<DATE> 2005/06/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Eski RP'li Çelik ve Güner'e hapis istemi... 
</HEADLINE>
<TEXT>

     Kapatılan RP’nin 1997 yılında aldığı Hazine yardımıyla ilgili olarak yargılanan eski milletvekilleri Mehmet Zeki Çelik ve Ali Güner hakkında, 4 yıl 6’şar aya kadar hapis istendi. 
     Ankara 9. Ağır Ceza Mahkemesi’nde görülen davanın bugünkü duruşmasına, sanıkların avukatları katıldı. 
     Cumhuriyet Savcısı Ünal İzgi, esas hakkındaki mütalaasında, kapatılan RP’nin 1997 yılı Hazine yardımının il teşkilatlarına dağıtılmasıyla ilgili olarak açılan ve kamuoyunda "Kayıp Trilyon" davası diye bilinen davanın sonuçlandığını, milletvekili oldukları için Çelik ve Güner hakkında bu dava sonuçlandıktan sonra yargılamanın başladığını anımsattı. 
     Söz konusu dönemde, Güner’in, kapatılan RP’nin Iğdır İl Başkanı, Çelik’in de Ankara İl Başkanı olarak, usulsüz düzenlenen harcama belgelerini kullandıklarını öne süren Savcı İzgi, bu kişiler hakkında, "özel belgede sahtecilik" suçundan ceza verilmesini talep etti. 
     Savcı İzgi, bu suça ilişkin öngörülen ceza artırım oranının, eski Türk Ceza Kanunu’nda sanıklar lehine olması nedeniyle, 765 sayılı TCK’nın "özel belgede sahtecilik" suçunu düzenleyen 345 ve "bir suçun birden fazla işlenmesi durumunda ceza artırımını" öngören 80. 
     maddeleri uyarınca 1 yıl 2’şer aydan 4 yıl 6’şar aya kadar hapis istedi. Duruşma, sanık avukatlarına, esas hakkındaki savunmalarını hazırlamaları için süre verilerek ertelendi. Yeni TCK’nın 207. maddesinde düzenlenen "özel belgede sahtecilik" suçu için öngörülen ceza miktarı, eski kanunda olduğu gibi 1 yıldan 3 yıla kadar hapis istemini içeriyor. Ancak yeni TCK’nın, "değişik zamanlarda aynı suçun birden fazla işlenmesi durumunda ceza artırımını" düzenleyen 43. maddesinde, cezanın, dörtte birinden dörtte üçüne kadar artırım öngörülüyor. Eski TCK’da ise altıda birden yarıya kadar ceza artırımı yer alıyor. 
     
</TEXT>
</DOC>
