<DOC>
<DOCNO> 320722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonsiy21.html </URL>
<DATE> 2005/03/04/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Aksu 7 bin 614 şişe sahte rakı ele geçirildi, 14 kişi tutuklandı 
</HEADLINE>
<TEXT>

     İçişleri Bakanı Abdülkadir Aksu, ülke genelinde düzenlenen operasyonlarda, şu ana kadar 7 bin 614 şişe sahte rakı, 2 bin 700 litre metil alkol, 28 bidon anason ele geçirilirken, 34 kişinin gözaltına alındığını, 14 kişinin tutuklandığını, 9 kişinin ise arandığını bildirdi. 
     Bakan Aksu, Bursa'da gazetecilerin sorularını yanıtlarken, sahte rakıyla ilgili tüm illerde operasyonların sürdürüldüğünü kaydetti. 
     Aksu, İstanbul'da sahte rakıdan ölüm olaylarına ilişkin, ''Vatandaşlarımızı, daha dikkatli olmaları, bilmedikleri yerlerden alışveriş yapmamaları, bilmedikleri lokantalarda oturup, yiyip içmemeleri konusunda uyarıyoruz'' dedi. 
     Bakan Aksu, Bursa Emniyet Müdürlüğü Asayiş Şube Müdürlüğü'ne bağlı Ekipler Amirliği binasının açılışının ardından, gazetecilerin, sahte rakı operasyonlarıyla ilgili sorularını yanıtladı. 
     Aksu, güvenlik güçlerinin son yıllarda başta terör olmak üzere, asayişe müessir olaylar, özellikle kaçakçılık ve mali suçların içinde yer alan, uyuşturucu madde, insan ve içki, sigara kaçakçılığı gibi olayları sıkı takibe aldığını vurguladı. 
     Geçen yıl aralık ayından itibaren birçok ilde kaçak rakıyla ilgili operasyonlar düzenlendiğini belirten Aksu, ''Son olarak İstanbul, Sakarya, Kocaeli, Antalya, Ankara, Bursa, Malatya, Adana illerinde operasyonlar gerçekleştirildi. Şu ana kadar ülke genelinde düzenlenen operasyonlarda, 7 bin 614 şişe sahte rakı, 2 bin 700 litre metil alkol, 28 bidon anason ele geçirilirken, 34 kişi gözaltına alındı, 14 kişi tutuklandı, 9 kişi aranıyor'' diye konuştu. 
     Aksu, sahte rakıyla ilgili tüm illerde operasyonların devam ettiğini, neticeler alındıkça kamuoyuna açıklayacaklarını ifade ederek, ''Vatandaşlarımızı daha dikkatli olmaları, bilmedikleri yerlerden alışveriş yapmamaları, bilmedikleri lokantalarda oturup, yiyip içmemeleri konusunda uyarıyoruz. Operasyonlarımız devam diyor'' dedi. 
     Bakan Aksu, bir gazetecinin, ''Hükümet olarak metil alkol satışında herhangi bir hukuki düzenleme düşünüyor musunuz'' şeklindeki sorusuna, ''Düşünülüyor. Ama, şu anda 'şöyle bir şey yapacağız' diyemem'' yanıtını verdi. 
     
</TEXT>
</DOC>
