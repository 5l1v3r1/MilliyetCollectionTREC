<DOC>
<DOCNO> 347873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy24.html </URL>
<DATE> 2005/06/01/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Komisyon Kamu kuruluşları yolsuzluk amacıyla spor kulüplerini kullanıyor 
</HEADLINE>
<TEXT>

     TBMM, Sporda, Şiddet, Şike ve Haksız Rekabet İddialarını Araştırma Komisyonu, taslak raporunu hazırladı. 
     Raporda, "kamu kuruluşlarınca rüşvet ve yolsuzluk amacıyla spor kulüplerinin kullanıldığı, bu kuruluşların kurduğu Spor A.Ş.’lere belli oranda bağış yapmak kaydıyla müteahhitlere ihale verdiği, bağışlanan bu paraların sporculara gitmediği ve bunlar için naylon faturalar düzenlenerek masraf gösterildiği" iddiasına yer verildi. 
     Taslak raporda, profesyonel futbol kulüplerinin dernekler statüsünden çıkarılarak özel yeni bir idari yapılanmaya gidilmesi, futbol kulüplerinin mali disiplin altına alınması, kulüp yöneticileri, sporcular, teknik adamlar, Merkez Hakem Kurulu başkan ve üyeleri ile federasyon başkan ve yöneticilerine mal beyanı zorunluluğu getirilmesi önerildi. 
     AK Parti Ankara Milletvekili Haluk İpek’in başkanlık yaptığı komisyon, taslak rapor üzerindeki çalışmalarını sürdürüyor. Alınan bilgiye göre, CHP’li komisyon üyeleri taslak raporda yer alan bazı önerilerde değişiklik yapılmazsa muhalefet şerhi koyacak. 
     Taslak raporda, araştırma komisyonuna bilge ve belge vermek suretiyle açıklamada bulunan kurum ve kuruluşlar ile sporcu ve spor adamlarının görüşleri doğrultusunda şu değerlendirmeler yapıldı 
     -Profesyonel futbol kulüplerinin dernekler statüsünden çıkarılarak spora özel yeni bir idari yapılanmaya gidilmeli ve anonim şirket şeklinde örgütlenmeli. 
     -Dernekler statüsünde bulunan spor kulüpleri ile anonim şirket statüsünde faaliyette bulunan spor kulüpleri arasındaki vergisel avantajlardan kaynaklanan ve dernek statüsündeki kulüpler lehine olan rekabet eşitsizliği giderilmeli. 
     -Türkiye Futbol Federasyonu ve profesyonel futbol kulüpleri mali yönden denetlenerek, futbol kulüpleri mali disiplin altına alınmalı. 
     -Anadolu’da bulunan spor kulüplerinin finansal bakımdan sıkıntıda bulunmaları nedeniyle bunlara maddi destek sağlanmalı. 
     
     "MAL VARLIKLARI İNCELENMELİ" 
     -Kulüp yöneticileri, sporcular, teknik adamlar, merkez hakem kurulu başkan ve üyeleri ile federasyon başkan ve yöneticilerinin mal varlıklarının incelenerek mal varlıklarındaki artışların takip edilmesi için mal beyanı zorunluluğu getirilmeli. 
     -Kulüplerin mali yapıları UEFA kriterlerine uygun hale getirilerek denetlenmeli. 
     -Şike yapanların banka hesaplarına ve diğer yatırımlarına bakılmalı ve özellikle kara para ile mücadele edilerek söz konusu tasarruf ve harcamalarının izahı istenmeli ve nereden buldun yasası spor için çıkartılmalı. 
     -Federasyonların mali kongreleri ciddi olarak yapılmalı ve gelir ve giderleri tam olarak denetlenmeli. 
     -Menajerler aracılığıyla transfer edilen futbolcularla ilgili olarak menajerler tarafından elde edilen gelirler araştırılarak incelenmeli. 
     -Spor kulüplerinde tek düzen muhasebe sistemi oturtularak uygulanması izlenmeli ve kontrol edilebilir şeffaf mali tablolar düzenlenmeli. 
     
     "KAYIT DIŞILIĞIN ÖNLENMESİ" 
     Taslak raporda, sportif faaliyetlerdeki kayıt dışılığın önlenmesi için de bazı önerilerde bulunuldu. Raporda, "Sportif faaliyetlerdeki kayıt dışılığın önlenmesi için de bazı yüksek olan vergi oranlarının özellikle de katma değer vergisi oranının indirilmesi, tüm gelir ve giderlerin belge düzenine bağlanması, tüm gelir ve giderlerin kayıt altına alınması, kulüpler arasındaki nakit akışlarının çok iyi izlenerek değerlendirilmesi, çift defter tutulmasının ve çift kayıt yapılmasının önüne geçilmesi, sporcu transferlerinde çift sözleşme yapılmasının engellenmesi, maç biletlerinin ücretsiz dağıtılmasının önlenmesi, teberrulu bilet satışlarının önlenmesi gerekmektedir" görüşüne yer verildi. 
     
     TRANSFER VE BONSERVİS BEDELLERİ 
     Taslak raporda, futbolcu transferlerinde yüksek bedellerdeki transfer veya bonservis alımı sırasında doğan nakit hareketlerinin Mali Suçları Araştırma Kurulu’na bildirilmesi yükümlülüğünün getirilmesi de önerildi. 
     Komisyonun değerlendirmesinde, "Spor kulüplerinin vergilendirmeye ilişkin ödevlerini tam olarak yerine getirmeleri ve vergiye uyumunun sağlanması için vergi affı getirilerek mali milat ilan edilmesi ve bu tarihten sonra mali yönden denetimin tam ve eksiksiz olarak uygulanması" önerisine de yer verildi. 
     
     "HUKUKİ AÇIDAN SAKINCALI" 
     Raporun değerlendirme bölümünde ayrıca, giderek büyük bir ekonomik güç haline gelen futbol sektörünün vergi dışı tutulmasının düşünülmeyeceği ve bir takım ayrıcalıklar tanınmasının da haksız rekabete yol açacağı ve bunun da hukuki açıdan sakıncalı olduğu ifade edildi. Raporda, değerlendirme şöyle devam etti 
     "Ancak, diğer taraftan gelir kaynakları sınırlı, daha ziyade kulüp yöneticilerinin ve yöre halkının katkılarıyla ayakta durabilen Anadolu kulüplerinin futbolla ilgili iktisadi faaliyetlerinin vergilendirilmesinin bu kulüplerin zor olan şartlarını daha da ağırlaştıracağı kuşkusuzdur. Buna rağmen kulüplerimizin UEFA kriterlerini tam olarak uygulamak suretiyle şirketleşmeleri ve sağlıklı gelir kaynaklarına kavuşmalarının sağlanması ana hedeflerden olmalıdır." 
     
     "KAMU VİCDANINI RAHATSIZ ETMEKTEDİR" 
     Taslak raporda, çok yüksek transfer ücretleri, maaş ve prim aldıkları bilinen süper ligdeki bazı kulüp sporcularının yüzde 15 gibi düşük ve sabit bir nispetle vergilendirilmesinin kamu vicdanını rahatsız ettiği de ifade edildi ve "Üstelik resmi ve gayrı resmi sözleşme ikileminin bulunduğu bir gerçektir" denildi. 
     Taslak raporda daha sonra özetle şu değerlendirme yer aldı 
     "Avrupa Birliği’ne girme sürecinde olan ülkemizde, spor kulüplerinin mali yapılarının doğruluk ve şeffaflık temellerine oturtulması zorunludur. Dolayısıyla UEFA kriterlerine uyum çalışmalarının sürdürüldüğü bu yıllarda sporcuların aldıkları transfer ücretlerinin, vergi adaleti ve eşitliği ilkesi doğrultusunda, normal ve adil bir şekilde vergilendirilmeye tabi tutulması uygun olacaktır. 
     Ancak vergilendirmede stopaj yönteminin uygulanarak, spor kulüplerinin vergi sorumlusu sıfatıyla vergisel ödevlerini yerine getirmesi sağlanmalıdır. 
     Profesyonel spor kulüplerinin iş ve işlemlerine ilişkin hesaplarının ve bunlara ilişkin mali tablolarının Yeminli Mali Müşavirlik belgesine sahip Yeminli Mali Müşavirlerce denetlenmesi ve rapora bağlanması önemlidir. 
     Bunun için profesyonel futbol faaliyeti ile uğraşan tüm birimlerin, şubelerin, dernek tüzel kişiliği statüsünden çıkartılması ya da dernek tüzel kişiliğinin iktisadi nitelikteki faaliyetleri nedeniyle bunların iktisadi işletme olarak kabulünün veya tescilinin sağlanması gerekir. 
     Kulüpler ve sporcular üzerindeki vergi yükünün çok yüksek olduğu yönündeki görüşlere katılmak mümkün değildir. Önemli olan kulüplerin belgesiz gelir ve giderlerinin belgeye bağlanmasının sağlanması, çift kayıt ve çift defter tutma olaylarının ve özellikle sahte ve muhteviyatı itibariyle yanıltıcı fatura düzenlemek suretiyle vergi ziyanına neden olan iş ve işlemlerin önlenmesi için çok ciddi denetimler ve sorumlular hakkında idari ve cezai iş ve işlemlerin yapılması gerekir. 
     Bunun için, tüm profesyonel sportif faaliyette bulunan kurum ve kuruluşların yasal defterlerini işletme hesabı esasına göre tutmalarının önüne geçilerek bilanço esasına göre ve tek düzen muhasebe sistemine uygun olarak tutmaları sağlanmalıdır. Ayrıca, UEFA’nın öngördüğü mali kriterlerin futbol kulüplerinde uygulanmasının sağlanması, kulüplerin hesap ve işlemlerinin bağımsız denetim şirketleri ya da yeminli mali müşavirlik belgesine sahip yeminli mali müşavirlerce denetlenerek tasdik ettirilmesinin sağlanması gerekir. 
     Diğer taraftan spor kulüplerindeki hesap dönemi kavramına açıklık getirilerek takvim yılı esası 1 Ocak-31 Aralık yerine futbol sezonu döneminin başladığı ve bittiği tarihler esas alınarak, özel hesap dönemi esasının kabul edilmesi gerekmektedir." 
     
</TEXT>
</DOC>
