<DOC>
<DOCNO> 344868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sonyas02.html </URL>
<DATE> 2005/05/22/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Eurovision'da birincilik Yunanlıları sokağa döktü... 
</HEADLINE>
<TEXT>

     Ukrayna’nın başkenti Kiev’de düzenlenen 50’nci Eurovision Şarkı Yarışması’nda Yunanistan adına yarışan Helena Paparizou’nun "My Number One" adlı şarkıyla birinci olması Yunanlıları sokağa döktü. 
     Kiev’de 24 ülkenin katılımıyla düzenlenen yarışmada, Yunanistan’ın 230 puan ile tarihinde ilk kez birinci olması, başta başkent Atina olmak üzere birçok kentte meydanları dolduran halk tarafından coşkuyla kutlandı. Şarkıda Karadeniz yöresine ait melodilere yer verilmesi nedeniyle horonlar çekilirken, Yunan bayraklarının dalgalandırıldığı araç konvoyları caddeleri doldurdu. 
     
     MALTA İKİNCİ OLURKEN, TÜRKİYE 92 PUANLA 13. SIRADA YER ALDI 

     Ukrayna’nın başkenti Kiev’de düzenlenen 50’nci Eurovision Şarkı Yarışması’nda Yunanistan adına yarışan Helena Paparizou, "My Number One" adlı şarkısıyla 230 puanla birinci oldu. 
     Paparizou’ya ödülünü Ukrayna Devlet Başkanı Viktor Yuşçenko verdi. 
     Yuşçenko, ödülü sunarken, "Bu, bütün Avrupa’yı birleştiren şarkının ödülü" dedi. 
     Kiev Spor Sarayı’nda düzenlenen ve 24 ülkenin katıldığı yarışmada Malta adına yarışan Chiara ise "Angel" adlı şarkısıyla 192 puan alarak ikinci oldu. 
     Yarışmayı 158 puanla Romanya üçüncü, 154 puanla İsrail dördüncü, 153 puanla Letonya beşinci olarak bitirdi. 
     Türkiye’yi, "Rimi Rimi Ley" adlı şarkıyla 6. sırada temsil eden Gülseren ise 92 puanla 13. sırada yer aldı. 
     Yarışmanın sonunda birinci olan Helena Paparizou, ekibiyle sahneye çıkarak şarkısını yeniden seslendirdi. Şarkının bitimine doğru basın mensuplarının sahneye yanaşmak istemesi ve bu sırada salondaki seyircilerin de aynı anda gazetecilerin önüne geçmesi üzerine bir süre izdiham yaşandı. Güvenlik önlemlerinin yetersiz kaldığı salonda basın mensupları ve seyirciler birbirine karıştı. 
     Paparizou’nun şarkısını bitirmesinden sonra sahneye yaklaşan birçok Türk seyirci de şarkıcıyı kutladı. 

     
</TEXT>
</DOC>
