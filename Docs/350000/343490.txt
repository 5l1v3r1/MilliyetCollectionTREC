<DOC>
<DOCNO> 343490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/ekonomi/eko04.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD enflasyonuna piyasa tepkisiz kaldı 
</HEADLINE>
<TEXT>


ABD'de nisan ayında üretici fiyatları ve çekirdek enflasyonu beklentilerin üstünde geldi. Nisan ayı sanayi üretiminin de beklentilerin altında kalması akıllara Amerika'da yine stagflasyon olabileceği korkularını getirdi 

Finans atölyesi SONGÜL HATISARU 

Önceki gün nisan ayında son 1,5 yılın en düşük yabancı sermaye girişi verisini açıklayan ABD ekonomisinde dün de geçen ayın enflasyonunun beklentilerin üzerinde arttığı görüldü. ABD'de üretici fiyatları endeksi nisan ayında enerji, tütün ve araç fiyatlarındaki yükselişin etkisiyle yüzde 0.6 ile beklentilerin üzerinde gerçekleşti. ABD'de bu veri için piyasa beklentisi yüzde 0.4 düzeyinde idi. 
Dalgalı seyreden gıda ve enerji maliyetlerinin dışarıda bırakıldığı çekirdek endeks ise yüzde 0.3 arttı. Bu veri içinde beklenti yüzde 0.2'lik artış yönündeydi. Geçen ay hızlı bir düşüş yaşayan petrol fiyatları nedeniyle enflasyonun beklentiler dahilinde kalması bekleniyordu. 
Enflasyonda küçük çaplı bir kıpırdanma gözlense de petrol fiyatlarının son 1.5 ayda yaklaşık yüzde 20 civarında gerilemesi gelecek dönemde üretici fiyatları üzerindeki baskının azalabileceği beklentisiyle piyasaların bu rakama tepkisi çok sınırlı kaldı. Ayrıca yatırımcıların bugün açıklanacak nisan ayı tüketici fiyatlarını beklemeye geçmesi de tepkinin sınırlı kalmasını sağladı. 
Yine dün açıklanan nisan ayı sanayi üretimi verileri de büyümede yavaşlama hatta daralma olduğunu gözler önüne serdi. 
Sanayi üretiminin nisan ayında yüzde 0.2 artması beklenirken yüzde 0.2'lik düşüş kaydetmesi ve marttaki artış oranının da aşağı yönde revize edilmesi ABD'de stagflasyon enflasyon çinde durgunluk ekonomisi korkusunun yeniden canlanmasına neden oldu. 

Parite dar bantta 
Önceki hafta ABD'de nisan ayında istihdamın ve perakende satışların beklentilerin üstünde bir iyileşmeye işaret etmesi paritede dolar lehine bir seyir yaratmıştı. Euro dolar paritesi 1.2582 seviyesine kadar yükselmişti. Ancak ciddi bir cari açık problemiyle boğuşan ABD'ye mart ayında net sermeye girişinin Ekim 2003'ten bu yana en düşük düzeyde gerçekleştiğinin anlaşılması açık korkusunu tetiklediğinden euro dolar karşısında değer kazandı. 
Fakat ilginç olan gelişme dün euro - dolar paritesinin açıklanan enflasyon ve sanayi üretimi verilerine karşın 1.2610-1.2640 dar bandında hareket etmesiydi. 
Bugün Amerika açıklanacak TÜFE verisinin paritenin yönü üzerinde belirleyici olması bekleniyor. 

Vergi yükselişi engelledi 
İç piyasada sabah saatlerinde döviz kuru 1.3835 seviyesine kadar yükseldi. Dövizdeki yükselişte kamu kurumlarının ithalat ödemeleri nedeniyle yarattığı döviz talebi etkili oldu. Ancak vergi ödemeleri nedeniyle dövize satış geldiği dolar kurunun öğleden sonra 1.3840 seviyesinden 1.3790 seviyesine gevşediği görüldü. Bu hafta BSMV ve geçici vergi ödemeleri nedeniyle piyasadan 3 milyar YTL civarında para çıkışı bekleniyor. Bugün Hazine'nin piyasaya yapacağı 532 milyon YTL'lik iç borç ödemesinin ise piyasadaki sıkışıklığı bir miktar azalması bekleniyor. 


</TEXT>
</DOC>
