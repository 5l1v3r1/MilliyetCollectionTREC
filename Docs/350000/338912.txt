<DOC>
<DOCNO> 338912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonsiy27.html </URL>
<DATE> 2005/05/02/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
TTK Başkanı "Bu soruşturmanın açılması bile züldür İsviçre için" 
</HEADLINE>
<TEXT>

     Türk Tarih Kurumu TTK Başkanı Prof. 
     Dr. Yusuf Halaçoğlu, Ermeni soykırımı iddialarının asılsız olduğuna ilişkin yaptığı açıklamalar dolayısıyla hakkında soruşturma açılmasını değerlendirirken, "Bu, İsviçre için züldür. Bir bilim adamı hakkında soruşturma açılmasına ilişkin başvuru olduğunda, hemen reddedilmesi gerekirdi" dedi. 
     Halaçoğlu, İsviçre’de hakkında başlatılan soruşturma ile ilgili TTK Binası’nda basın toplantısı düzenledi. 
     Türk Dernekleri Federasyonu’nun davetlisi olarak geçen yıl 30 Nisan-3 Mayıs tarihleri arasında İsviçre’de konferansa katıldığını ifade eden Halaçoğlu, konferansta, 1.5 milyon Ermeni vatandaşının öldürüldüğü iddiasının gerçekdışı olduğunu belgeleri ile ortaya koyduğunu kaydetti. Olaylarda ölen insan sayısının 300 bin olduğunu ifade eden Halaçoğlu, soykırım iddiaları konusunda dünyanın hangi ülkesinden gelirse gelsin, bütün bilim adamları ile konuyu tartışmaya hazır olduklarını belirtti. 
     Türkiye’de "soykırım oldu" diyenler ile "soykırım olmamıştır" diyenlerin televizyon programlarında konuyu tartışabildiğini belirten Halaçoğlu, ancak İsviçre, Fransa, Belçika gibi Avrupa’nın demokratik ülkelerinde böyle bir konuşmanın soruşturma konusu olduğuna işaret etti. Prof. Dr. Halaçoğlu, şöyle konuştu 
     "Dolayısıyla bunu, ne uluslararası hukuk ne de demokrasi ile bağdaştırmamız mümkün. Ama Avrupa tekrardan Ortaçağ zihniyetine doğru gidiyorsa, ona bir şey diyemeyiz. Onlar oraya da gitseler, onlar hakkımızda dava açsalar da bilim adamları olarak doğru bildiğimizi, doğruya ulaşma konusundaki çabalarımızı sürdüreceğiz. 
     Bu olaylardan hiçbir zaman etkilenmedim. Tam tersine bana güç verdi. En küçük endişe, üzüntü duymam söz konusu değil. Eskisinden çok daha şevkle çalışmalarıma devam edeceğim. Bundan hiç kimsenin şüphesi olmasın. Yıldırmaları söz konusu değil." 
     
     "GELSİNLER, TARTIŞALIM" 
     Halaçoğlu, soruşturmanın yıldırma çabası olarak değerlendirilip değerlendirilemeyeceğine ilişkin bir soru üzerine, bir bilim adamı olarak kürsüde görüşlerini açıkladığını ifade etti. Halaçoğlu, şöyle konuştu 
     "Bu soruşturmanın açılması bile züldür İsviçre için. Bir bilim adamı hakkında soruşturma açılmasına ilişkin başvuru olduğunda, hemen reddedilmesi gerekirdi. Çünkü bilim adamıyım, oradaki kürsü herkese açıktı. İsteyen cevap verebilirdi, sorabilirdi. Niye sormadılar, niye cevap vermediler Bas bas bağırıyoruz, gelsinler onların bilim adamları ile tartışalım istedikleri ortamda." 
     
     "HİÇBİR BELGE GÖSTEREMİYORLAR" 
     Halaçoğlu, son zamanlardaki çalışmalarının hedef alınıp alınmadığına ilişkin bir soru üzerine, Ermeni diasporası ile destekçilerinin yapılan çalışmalardan son derece rahatsız olduklarını belirtti. "Soykırım olmuştur" diyenlerin hiçbir belge gösteremediklerini bildiren Halaçoğlu, "Neden olmadığını söylediğimiz zaman, hepsinin belgesini sunuyoruz. Hepsini belgeliyoruz. Bunun karşısında nasıl duracaksınız, belli bir zaman sonra yelkenleri indireceksiniz tabiiki, onun etkisi var" diye konuştu. 
     Bir başka soru üzerine, Dışişleri Bakanlığı’nın, soruşturma kararının demokrasi ve hukuka aykırı olduğu, iki ülke arasındaki ilişkiler açısından sakıncalı olduğu konusunda girişimde bulunduğunu belirten Halaçoğlu, "Neticeyi bilemem. Mahkum etmeleri o kadar önemli değil. Etmemeleri halinde bile böyle bir olayın ortaya çıkmış olması demokrasi, Avrupa’nın hedef gösterilen medeniyeti açısından çok büyük bir darbe, onlar açısından hoş değil" diye konuştu. 
     Avrupa’nın bazı ülkelerinin parlamentolarında Ermeni soykırımı iddialarıyla ilgili alınan kararları eleştiren Halaçoğlu, Başbakan Recep Tayyip Erdoğan’ın, Fransa veya Belçika’da "soykırım olmadı" yönünde açıklama yapması durumunda ne olacağını sordu. 
     Halaçoğlu, soruşturmanın sonunda dava açılıp mahkum olması durumunda Avrupa İnsan Hakları Mahkemesi’ne başvuracağını kaydetti. 
     Soruşturma kapsamında savunma yapmasının söz konusu olmadığını belirten Halaçoğlu, "Bilim adamı olarak konuştum. Bilim adamını mahkum edeceklerse etsinler. Savunma yapma gibi bir düşüncem yok" diye konuştu. 
     
     "TÜRKİYE MAHKUM EDİLMEK İSTENİYOR" 
     İddialarla ilgili olarak, şahsında, Türkiye’nin mahkum edilmeye çalışıldığını ifade eden Halaçoğlu, "Benim mahkum edilmem veya hapse girmem bile büyük önem taşımaz. Ama temsil ettiğim ülke hapsedilmiş demektir, zihniyet mahkum edilmiş demektir. Konu sadece, ’Halaçoğlu iddiaları karşısında mahkum ediliyor’ demek değildir. Konu bu kadar basit değil. Konu, Avrupa’nın Türkiye’yi mahkum etme konusudur" dedi. 
     Halaçoğlu, soykırım iddialarının 1915 yılına ait olduğunu belirterek, şu anki Türk toplumu ile hiçbir ilgisi olmadığını da kaydetti. 
     
     "YAPILMAK İSTENENİ, KÖR OLAN BİLE GÖREBİLİR" 
     Başbakan Recep Tayyip Erdoğan’ın, konuyla ilgili olarak iddiaların araştırılması konusunda, açık ve net teklifte bulunduğunu anımsatan Halaçoğlu, "Gerçekten doğruları öğrenmek istiyorsanız, bu teklifi reddetmezsiniz. Bu kabul edilmiyorsa, yapılmak isteneni kör olanlar bile görebilir" diye konuştu. 
     Kendisine büyük destek geldiğini, telefonlarının sabahtan beri susmadığını belirten Halaçoğlu, bir soru üzerine, koruma talebinde bulunmayacağını da kaydetti. 
     
</TEXT>
</DOC>
