<DOC>
<DOCNO> 339813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sondun21.html </URL>
<DATE> 2005/05/05/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Bulgaristan, 2005 sonuna kadar Irak'tan çekiliyor... 
</HEADLINE>
<TEXT>

     Bulgaristan, Irak’taki askerlerini yıl sonuna kadar çekecek. 
     Bulgaristan Parlamentosu, Irak’ta görev yapan Bulgar askerlerinin yıl sonuna kadar çekilmesi yönünde hükümet tarafından daha önce alınan kararı onayladı. 
     Parlamento Genel Kurulu’nda Irak’taki Bulgar askerlerinin durumu ele alındı. 
     Genel Kurul’a katılan 208 milletvekilinden 110’unun "Evet" oyuyla Irak’ta görev yapan 485 Bulgar askeri personelinin yıl sonuna kadar çekilmesi kararı onaylandı. 
     Oylamada milletvekili "Hayır" oyu kullanırken, 45 milletvekili çekimser kaldı. 
     Parlamentonun onayladığı hükümet kararına göre, Haziran ayından itibaren Irak’taki Bulgar askerlerinin sayısı azaltılacak. Bulgar askerleri kademeli olarak yıl sonuna kadar Irak’tan çekilecek. 
     
     MUHALEFET, ASKERLERİN DERHAL ÇEKİLMESİNİ İSTİYOR 

     Bulgaristan parlamentosunun, Irak’ta görev yapan Bulgar askerlerinin sayısının azaltılması ve yıl sonuna kadar tamamının geri çekilmesini öngören hükümet kararını onaylaması muhalefet partilerini memnun etmedi. 
     Ana muhalefet partisi konumundaki Bulgaristan Sosyalist Partisi BSP , Irak’taki Bulgar askerlerinin yıl sonuna kadar değil derhal geri çekilmesini istedi. 
     BSP sözcüsü Angel Naydenov, parlamentonun kararının, Irak’taki Bulgar askerlerinin durumunu yine sürüncemede bıraktığını öne sürerek, "İktidar partileri seçim öncesinde parlamentoyu kullanıp kendi reklamlarını yapmaya çalışıyorlar. Irak’taki askerlerimiz daha fazla zarar görmeden derhal geri çekilmeli" dedi. 
     "Güçlü Bulgaristan için Demokratlar Partisi" DSB Genel Başkanı ve eski başbakanlardan İvan Kostov da parlamento tarafından onaylanan hükümet kararının hiçbir anlam taşımadığını savundu. 
     Bulgaristan’ın Irak’a hazırlıksız bir şekilde asker yolladığını ifade eden Kostov, "Bunun en önemli kanıtı verilen kurbanlardır. 
     Bulgaristan olarak Irak’ta kötü organize edilmiş ve iyi uygulanmamış bir misyon sergiledik. Bunun sorumlusu askeri misyonumuza yeterli diplomatik ve siyasi desteği veremeyen hükümettir" diye konuştu. 
     Kostov, Bulgaristan’ın Irak için milyonlarca dolar para harcadığını ve bunların hiçbirinin geri dönmediğini de belirterek, "Hükümetin Irak politikası tam bir fiyasko olmuştur" dedi. 
     Bulgaristan parlamentosunda bugün onaylanan hükümet kararına göre, Irak’taki Bulgar askerlerinin sayısı Haziran ayında 485’ten 400’e indirilecek. Bulgar askerlerinin tamamı 2005 yılı sonuna kadar kademeli olarak çekilecek. 
     Irak’ta bugüne kadar 2’si trafik kazasında olmak üzere toplam 10 Bulgar askeri hayatını kaybetti. 
     Ayrıca 2 sivil Bulgar pilot ile 2 kamyon şoförü Irak’taki direnişçiler tarafından öldürüldü. 
     
</TEXT>
</DOC>
