<DOC>
<DOCNO> 317269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy33.html </URL>
<DATE> 2005/02/21/ </DATE>
<TIME> 20.11 </TIME>
<AUTHOR>  </AUTHOR>
<HEADLINE>
Erdoğan, Pera görüşmesi... 
</HEADLINE>
<TEXT>

     İtalya Senato Başkanı Marcello Pera, Türkiye'nin AB'ye üyelik sürecinin, ''tam üyelikle'' sonuçlanacağını belirterek, ''Türkiye'nin üyeliği, Avrupa'nın gerçek kimliğini bulmasına katkı yapacak'' dedi. 
     Alınan bilgiye göre, Başbakan Recep Tayyip Erdoğan ile İtalya Senato Başkanı Pera arasındaki görüşmede, Türkiye'nin AB'ye üyelik süreci konusu ağırlıklı olarak ele alındı. 
     Başbakan Erdoğan, görüşmede, Türkiye'nin AB'ye tam üyeliğinin önemini vurguladı. Türkiye'nin Asya ile Avrupa arasında enerji koridoru konumunda bulunduğunu anlatan Erdoğan, ''AB'nin küresel güç olması için Türkiye'nin üyeliği önem taşıyor. Enerji koridoru olmamız, Türkiye'nin AB üyeliğinin stratejik önemini ortaya koyuyor'' diye konuştu. 
     Pera'ya 17 Aralık'taki AB Zirvesi'nde Türkiye'ye desteğinden dolayı teşekkür eden Erdoğan, Kıbrıs konusunda ise Annan Planı'na ''Evet'' diyen Türk tarafına yönelik izolasyonun kaldırılması gerektiğini, bunun adaletin gereği olduğunu söyledi. 
     
     PERA'NIN SÖZLERİ 
     İtalya Senato Başkanı Pera da görüşmede, Türkiye'nin AB sürecinde çok önemli reformlara imza attığı kaydetti. Türkiye'nin AB'ye katılımının, tarihi bir adım olacağını ifade eden Pera, ''Bu süreç tam üyelikle sonuçlanacak süreçtir. Üyeliğiniz, Avrupa'nın gerçek kimliğini bulmasına katkı yapacak'' dedi. 
     Marcello Pera, Türkiye'nin AB üyeliği ile ilgili Avrupa kamuoyunda oluşan tedirginliğin, Türkiye'nin kendisini tanıtmasıyla çözümlenebileceğini kaydetti. 
     Pera, Kıbrıs konusuyla ilgili de AB'nin bu sorun karşısında öngörülü davranmadığını ve Kıbrıs'ın bu nedenle AB'nin sorunu haline geldiğini ifade etti. 
     İtalya Senato Başkanı Pera, Erdoğan'a, yarın Brüksel'de yapılacak NATO Zirvesi'nde katılacağı çalışmalarda başarılar diledi. 
     
</TEXT>
</DOC>
