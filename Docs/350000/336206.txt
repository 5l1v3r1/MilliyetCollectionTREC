<DOC>
<DOCNO> 336206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonsiy05.html </URL>
<DATE> 2005/04/23/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Arınç Türkiye, ayaklarına yapıştırılmış prangalardan kurtulmalıdır 
</HEADLINE>
<TEXT>

     TBMM Başkanı Bülent Arınç, ''Bu tarih, bir milletin kendi kaderine hakim olmak için başlattığı büyük yürüyüşün ilk adımıdır'' dedi. 
     TBMM'nin açılışının 85. yıldönümü nedeniyle Genel Kurul, Arınç'ın başkanlığında özel gündemle toplandı. İstiklal Marşı'nın okunmasının ardından Arınç, Genel Kurul'u izlemek üzere TBMM'ye gelen Cumhurbaşkanı Ahmet Necdet Sezer'i milletvekillerine takdim etti. Milletvekillerinin alkışlarla karşıladığı Sezer, Genel Kurul'u selamladı. 
     Genel Kurul'da konuşan Arınç, onurla ve gururla yaşanan 85. yılın millete ve Meclis'e hayırlı olması temennisinde bulundu. 
     Milletlerin övünç duydukları tarihler bulunduğunu belirten Arınç, bu tarihlerin sadece rakamlardan, harflerden ibaret olmadığını, rakamlarda gizlenmiş milletlerin karakterleri, mücadele azmi ve kahramanlıkları bulunduğunu söyledi. 
     Tarihler içinde en anlamlılardan birinin 23 Nisan 1920 olduğunu belirten Arınç, ''Bu tarih, bir milletin kendi kaderine hakim olmak için başlattığı büyük yürüyüşün ilk adımıdır. Bu tarihin bizi bu denli etkisi altına almasının en önemli nedeni, büyük bir bunalım içinde olan milletin yeniden doğmak için tek çatı altında toplanmasıdır. O çatı altında toplanan Mustafa Kemal Atatürk ve kahramanları Kurtuluş Savaşı'nı yönetmiş, ülkeyi özgürleştirmiş ve ardından da Cumhuriyeti ilan etmiştir'' diye konuştu. 
     
     ''SON YILLARIN EN BÜYÜK KUTLAMA PROGRAMI'' 

     O günkü kahramanlardan 29'unun çocuklarının Genel Kurul'u izlediğini anımsatan TBMM Başkanı Arınç, ''Kahramanlarımıza olan özlemimizi biraz olsun giderecek insanlar var burada. Onlara, babalarının ne kadar büyük kahramanlar olduğunu bir kez daha hatırlatıyor ve Yüce Meclisimiz adına kahramanlarımızın hatırası önünde saygıyla eğiliyoruz'' dedi. 
     Onur veren tarihi en görkemli şekilde kutlamak için 2005'i ''Milli Egemenlik Yılı'' ilan ettiklerini kaydeden Arınç, onlarca etkinlikle 85. yıla yakışır bir kutlama sürdürüldüğünü, şu anda Türkiye'nin dört bir yanında son yılların en büyük kutlama programının devam ettiğini bildirdi. 
     
     ''85 YILDA BÜYÜK MESAFELER KAT ETTİK'' 

     TBMM Başkanı Arınç, 85 yılda meydana gelen olayların soğukkanlı bir şekilde gözden geçirilmesi ve geçmişten dersler çıkarılması gerektiğini söyledi. 
     ''Hamaset yaparak geçmişimizi gereksiz yere yüceltmemizin bize bir faydası olmadığını gördük'' diyen Arınç, ''Tarihin, acı olaylarla tekerrür etmemesi için bulunmaz bir fırsat olarak görmeli ve geleceğimizi aydınlatmak için kullanmalıyız. Gerçek şu ki, 85 yılda büyük mesafeler kat ettik. Neredeyse her şeyini kaybetmek üzere olan bir ülkeden bugün çok şükür ki dünyanın saygın ve sayılı ülkelerinden biri olduk'' dedi. 
     
     ''CESURCA TARTIŞMALIYIZ'' 

     Türkiye'nin sahip olduğu potansiyeller, tarihi güç, kültürel zenginlik ve genç nüfusuyla hak ettiği yerde olmadığının anlaşıldığını ifade eden Arınç, ''Türkiye'nin bugün bölgesinin en güçlü, dünyada sözü dinlenen ve dünya siyasetine yön veren bir ülke konumunda olması gerekirdi. Maalesef şu anda henüz bu konumda değiliz. Bunun sebeplerini tartışmalıyız. Her zaman söylediğim gibi hem de cesurca tartışmalıyız. Kendimizi yenilememiz ve daha da güçlü hale gelmemiz için fikir tartışmalarına ihtiyacımız vardır. Her ne kadar bu tartışmalardan korkanlar, başka yerlere çekenler olsa da bundan vazgeçmemeliyiz'' diye konuştu. 
     ''Gözlerini kapatanlar, sadece kendilerine gece yaparlar'' diyen Arınç, bir mahkeme içtihatında söylenen, ''toplumu şok edecek derecede fikirler beyan etmenin'' bile bazen o toplumun faydasına olacağını bildirdi. 
     
     PRANGALARDAN KURTULMAK... 

     23 Nisan'ın sahibi çocuklar için dünya sahnesinde etkin olacak bir Türkiye hazırlanması gerektiğine dikkati çeken Arınç, tıpkı 85 yıl önce kendilerini feda ederek hayallerindeki bir ülkeyi kurmak için ilk Meclisi açan kahramanlar gibi fedakarlık yapılması gerektiğine değindi. 
     Arınç, şöyle devam etti 
     ''Türkiye, ayaklarına yapıştırılmış prangalardan kurtulmalıdır. Geleneksel korkular, tarihi kalıplar, ideolojik saplantılar, aşırı akımlar bu prangalarımızın bazılarıdır. Daha yükseğe çıkmamıza, daha da görkemli bir ülke olmamıza engel olan bu prangalardan kurtulmak için yapacağımız tek şey, 85 yıl önce olduğu gibi ortak bir bilinç ve ortak hedef üzerinde ittifak etmektir. Bugün içinde yaşadığımız toplumsal sorunlarımızın çözümünün de ancak bu şekilde gerçekleşeceği kanaatindeyim. Vatanperver her bireyin bu ortak bilinç ve ortak hedefe kilitlenmesi halinde Türkiye'nin yükselişini engelleyecek hiçbir gücün olmayacağına inanıyorum.'' TBMM Başkanı Arınç, Meclis'te, tıpkı Avrupa Birliği konusunda olduğu gibi bir mutabakat sağlandığında şu anda aşılamaz gibi duran sorunların hepsinin kolaylıkla çözüleceğini belirterek, ''Ve bu sorunlarımızı çözdüğümüzde ayaklarımızda bizi tutan, koşmamızı, yükselmemizi engelleyen prangalardan kurtulmuş olacağız'' dedi. 
     
     ''İSTİKRAR, ÖNEMLİ BİR AVANTAJDIR'' 

     Milletimiz büyük beklentiler içinde olduğunu belirten Arınç, şöyle konuştu 
     ''Yakaladığımız istikrar, sorunlarımızı aşmamız için önemli bir avantajdır. Bu Meclis'te her geçen gün artan saygınlık, itibar ve kalite, sorunlarımızı aşmamıza yeterli gücü veriyor. Yapmamız gereken parti gözetmeksizin, kişisel çıkarlarımızı unutarak sorunlarımızı çözmek için bir araya gelmektir. O zaman etnik kimliği yücelten akımlar, huzursuzluk yaratan toplumsal olaylar, ekonomimizi etkileyen spekülasyonlar, toplumumuzu mutsuz yapan yasaklar ve dış dünyada zora sokan krizlerden rahatlıkla kurtulabileceğiz.'' 
     
     SÖZDE ERMENİ SOYKIRIMI... 

     Sözde Ermeni soykırımına karşı Meclis'in gösterdiği ortak tepkinin özlenen ortak bilinç ve hedef için güzel bir örnek olduğuna belirten Arınç, Meclis'in mutabakatla attığı adımın, tüm dünyada daha büyük bir dikkatle izlendiğini ifade etti. 
     Çeşitli ülkelerde yarın yapılacak sözde Ermeni soykırımı etkinliklerine de değinen Arınç, şöyle devam etti 
     ''Meclis tarafından açıklanan bildirinin tüm dünya tarafından bir kez daha ve dikkatlice okunmasını istiyoruz. Tarihimizde sakladığımız ya da bizi utandıracak hiçbir şey yoktur. Daha önce olduğu gibi bir kez daha tüm tarihçileri arşivlerimizi incelemeye davet ediyoruz. Ermenistan Hükümeti'ni, kendi tarihçileri ile Türk tarihçilerinden oluşacak bir komisyon kurulması için işbirliğine davet ediyoruz. Türkiye Meclisiyle, hükümetiyle son derece açık, iyi niyetli ve sorunun çözümünden yana tavır almıştır. 
     Tüm işbirliği çağrılarımız, iyi niyetimiz ve tüm şeffaf davranışlarımıza rağmen sözde Ermeni soykırımı konusunda karşı taraftan iyi niyet belirtisi olabilecek bir adım şu ana kadar görülmemiştir. Bu da bizim haklılığımızı ve kendi tarihimize olan güvenimizi göstermektedir.'' Tüm bunlara rağmen sözde Ermeni soykırımı konusunda bir karar almayı düşünen ülkelere hatırlatmalarda bulunan Arınç, ''Tarihimizde bizi mahkum ettirecek hiçbir ayıbımız yoktur. Buna rağmen bize bu yolla baskı yapmak isteyen ülkelerin, Yüce Meclisimizin ülkesinin onuru, gururu ve milletinin şerefini korumak için tarihinde hiçbir zaman tereddüt geçirmediğini bilmelerini isterim'' dedi. 
     
     ÇOCUKLARA TAVSİYELER 

     TBMM Başkanı Arınç, ''Geleceğimizin umut veren küçük yürekleri'' diye hitap ettiği 23 Nisan gününün sahibi çocuklara, ''Biliniz ki sizin tarihinizde utanılacak bir gün bile yoktur. Bu büyük ülkenin onurlu tarihi tüm insanlığa ışık tutacak medeniyet parıltılarıyla doludur. Bin yıllık tarihimiz, kurduğumuz imparatorluklar, devletler insanlığa hep büyük katkılar sağlamıştır'' diye seslendi. 
     Arınç, konuşmasını şöyle tamamladı 
     ''Bu millet yüzyıllarca başka milletlerle bir arada, barış içinde yaşamıştır. Biz bunu geleneklerimizden, büyük dinimizden, tarihimizden öğrendik. Bundan sonra tüm milletlerle bir arada yaşamaya açığız. Yeter ki bizimle barış içinde, birarada olmak isteyenlerin niyetleri de aynı olsun. 
     Size güzel bir ülke bırakmak için Yüce Meclisimiz, geceli gündüzlü çalışıyor. Geleceğin ülkemiz için umut verici olduğunu bilin. Kendinize güvenin, Meclisinize güvenin, devletinize güvenin. Kararlı bakışlarınızı ufuklardan indirmeyin. İnancınızı, özgür fikirlerinizi, demokrasi bilincinizi koruyun. Aile kurumunun önemini unutmayın, sağlam dostluklar edinin. Ve geleceğin sahibi olduğunuzu hiç aklınızdan çıkarmayın.'' 
     
</TEXT>
</DOC>
