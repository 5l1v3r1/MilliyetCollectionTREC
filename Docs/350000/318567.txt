<DOC>
<DOCNO> 318567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonsiy11.html </URL>
<DATE> 2005/02/25/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Arınç "Erken seçim söz konusu değil" 
</HEADLINE>
<TEXT>

     Türkiye Büyük Millet Meclisi TBMM Başkanı Bülent Arınç, ülkede erken seçim şartlarının oluşmadığını belirterek, ''Siyasi ve ekonomik istikrar var, erken seçim söz konusu değil'' dedi. 
     Karayoluyla Ankara'dan Manisa'ya giden Arınç ve eşi Münevver Arınç, Afyonkarahisar Polis Evi'nde kısa süre dinlendi. Bir gazetecinin son günlerde yaşanan milletvekili istifaları ile görüşlerini sorması üzerine Arınç, sorunun yanlış yerde, yanlış kişiye sorulduğunu söyledi. 
     TBMM Başkanı olarak istifalar konusunda yorum yapmasının yanlış olacağını ifade eden Arınç, siyasi partilerde zaman zaman istifalar yaşanabileceğini, bu istifaların sebeplerinin değişik olduğunu belirtti. 
     Erken seçim söylentilerinin gündeme geldiğinin anımsatılması üzerine ise Arınç, şunları söyledi 
     ''Erken seçim şartları ülkemizde yok. Ülkemizde umarım ki ilk defa 5 yıllık süre içinde bir seçim yapılacak. Türkiye'de hem siyasi, hem ekonomik istikrar var. Böyle olduğu için seçimlerin zamanında yapılması ve bunun güzel bir örnek olmasını dilerim. Erken seçim kesinlikle söz konusu değil.'' Arınç, daha sonra Manisa'ya hareket etti. 
     
</TEXT>
</DOC>
