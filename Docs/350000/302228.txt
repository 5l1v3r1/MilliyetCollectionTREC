<DOC>
<DOCNO> 302228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonspo01.html </URL>
<DATE> 2004/12/30/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Mustafa Denizli İran'da... 
</HEADLINE>
<TEXT>

     İran 1. Futbol Ligi'nde bulunan Pas kulübü ile görüşmelerde bulunmak için Tahran'a gelen Mustafa Denizli, kulüp yetkilileriyle anlaşması halinde hedefinin, bu takımı Asya kıtasında şampiyon yapmak olduğunu söyledi. 
     Denizli, Tahran Mehrabad Havaalanı'na varışında yaptığı açıklamada, ''Ben zor işleri yapmaya alışığımdır ve her zaman çalışmamı ideal hedefler üzerinde kurarım. Pas kulübü yetkilileriyle anlaşabilirsem bu takımı Asya kıtasında şampiyon yapmayı amaçlıyorum'' dedi. 
     Pas takımının geçen yıl İran liginde şampiyon olduğunu, bu yüzden takımla ilgili beklentilerin arttığını söyleyen Denizli, ''Ben de bunun farkında olan bir teknik direktör olarak Pas takımını iyi bir konuma getirmem gerektiğini biliyorum. Ancak, Pas takımının başına geçebilmem için kulüp yetkilileriyle yapacağımız görüşmelerin bir sonuca ulaşması gerekiyor'' diye konuştu. 
     İran milli futbol takımını 1998 yılında Fransa'da yapılan Dünya Futbol Şampiyonası'ndan tanıdığını ve bu takımın Asya'nın en iyi futbol takımlarından biri olduğunu belirten Denizli, şöyle devam etti 
     ''Pas kulubüyle anlaşmaya varmak için mevcut şartları değerlendirmem gerekiyor. Bu takım hakkında çok şey bilmiyorum, ancak iyimserim ve bu iyimserliğimin kulüp yetkilileriyle bir sonuca ulaşılmasını kolaylaştıracağını umuyorum.'' Anlaşmanın mali içeriğine öncelikli önem vermediğini ifade eden Denizli, Pas kulübündeki olanakların, tesislerin nasıl olduğu konusunda bilgi sahibi olmanın ve kulübe hakim olan disiplinin kendisi için öncelik taşıdığını söyledi. 
     Denizli'nin yarın Pas kulübü yetkilileriyle görüşmesi ve kulübün tesislerini incelemesi bekleniyor. 
     İran'da 16 takımlı birinci futbol liginde Pas takımı 9'uncu sırada bulunuyor. 
     
</TEXT>
</DOC>
