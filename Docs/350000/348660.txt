<DOC>
<DOCNO> 348660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo37.html </URL>
<DATE> 2005/06/03/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Saran, Borussia Dortmund’u satın almak için 100 milyon avro önerdi 
</HEADLINE>
<TEXT>

     Türk işadamı Sadettin Saran’ın, mali kriz içinde bulunan Almanya Birinci Ligi Bundesliga takımlarından BV Borussia Dortmund’u satın almak için 100 milyon Avro önerdiği bildirildi. 
     Alman Bild gazetesi, İstanbul’daki Avrupa Şampiyonlar Ligi finali sırasında Sadettin Saran’ın BV Borussia Dortmund yetkililerine, kulübü satın almak için 100 milyon Avro önerdi. 
     Haberde, Saran’ın nisan ayında da kulübü satın almak için 50 milyon Avro’luk öneride bulunduğu hatırlatıldı. 
     Saran, gazeteye yaptığı açıklamada, "100 milyon Avro’luk teklif doğru. Kulüple ilgili olarak Avrupa Şampiyonlar Ligi finali öncesinde ve sonrasında görüşmeler yaptık. Ümit ederim kulüp, teklifimi kabul eder. Bu kulübü, bir zamanlar layık olduğu yere yeniden getirmek istiyorum. Avrupa’da zirveye oynayan bir takım olmasını istiyorum. 
     Muhteşem taraftarları bunu haketti" dedi. 
     BV Borussia Dortmund Kulübü Başkanı Reinhard Raubal ve kulüp müdürü Hans Joachim Watzke’nin, bu öneri karşısında düşünmek için zaman istedikleri kaydedildi. 
     Kulüp yönetiminin, bu konudaki kararı gelecek hafta içinde vermesi bekleniyor. 
     Haberde BV Borussia Dortmund’un 78.2 milyon Avro borcu olduğu, satış işleminin gerçekleşmesi durumunda borçlarından kurtulacağı, böyle bir durumda da Saran’ın kulübün en güçlü adamı olacağı kaydedildi. 
     BV Borussia Dortmund’un 5 milyon Avro’luk hissesini elinde bulunduran Saran’ın tekstil, gayrimenkul, reklam, televizyon hakları, silah sistemleri ve helikopter satışı yaptığı belirtildi. 

     
</TEXT>
</DOC>
