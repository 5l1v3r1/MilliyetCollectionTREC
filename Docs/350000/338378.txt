<DOC>
<DOCNO> 338378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/yazar/tamer.html </URL>
<DATE> 2005/04/30/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kampanyamızı Başbakan da destekliyor 
</HEADLINE>
<TEXT>

"Siz kamuoyunu hazırlayın, ben kız yurtlarına kadın yönetici atanmasıyla ilgili yasal düzenlemeyi derhal yaparım" 

Milliyet'in okula gitmeyen kız çocukları için 23 Nisan'da başlattığı geniş kapsamlı ve uzun soluklu eğitim seferberliğine, Başbakan Erdoğan'dan önemli bir destek geldi. 
Gazetemizin yönetici ve yazarlarını önceki gün Başbakanlık'ta ağırlayan Erdoğan, geçen ay toplanan Milliyet Eğitim Çalıştayı'nda ısrarla dile getirilen büyük bir engeli derhal ortadan kaldırma sözü verdi. Kampanyamızın ilk aşamasındaki 3 önemli hedeften 1'i olan kız yurtlarına mutlaka kadın yönetici atanması, Erdoğan tarafından "ikramiyesiyle" birlikte derhal kabul edildi "Kız yurtlarında sadece yöneticiler değil, hizmetlilere kadar tüm çalışanlar bayan olmalı." 
Erdoğan aynen şöyle dedi 
"Toplumsal talep kız yurtlarına bayan yöneticiyse biz bunu anında yerine getiririz. Kollektif aklımızın önemli unsurlarından biri medyadır. Bu talepler, altyapısı sizler tarafından hazırlanıp bize ulaştırıldığı takdirde, bizim için anında yerine getirilmesi gereken bir konudur. Bunu görmezlikten gelemeyiz." 

Kız liseleri istedi 
Hatta Erdoğan'dan yeni öneriler de geldi 
"Benim okuduğum dönemlerde kız liseleri de vardı. Aileler kızlarını buralara gönül rahatlığıyla gönderiyorlardı. Fatih Kız Lisesi vardı. Ama şimdi bunu gündeme getirmek bile sanki bir art niyet gibi algılanıyor. Karma da olsun, yeter ki çocuklarımız okusunlar. Seçenekleri arttıralım. Bundan niye rahatsız oluyorsunuz " 
Değerli sosyolog Prof. Dr. Çiğdem Kağıtçıbaşı da, seçilmiş belli yörelerde sadece kız okulları açılmasını savunuyor. Ancak ağustos 1997'de kabul edilen 8 yıllık Temel Eğitim Yasası, ilköğretimde karma eğitimi zorunlu kıldığı için, o tarihten beri Kabataş Erkek Lisesi, Cağaloğlu Kız Lisesi gibi ünlü liseler de dahil tüm ilk ve orta öğretim kurumlarında -okulların adlarındaki kız ve erkek tanımları da kaldırılarak karma eğitim yapılıyor. Erdoğan'ın bu önerisinin hayata geçmesi için yasal değişiklik gerekiyor. 

Toplumsal mutabakat 
Eşi Emine Erdoğan'ın da Milli Eğitim Bakanlığı ve UNİCEF'in birlikte yürüttükleri 'Haydi Kızlar Okula' kampanyasında aktif görev yaptığını hatırlatan Erdoğan, Milliyet'in 'Baba Beni Okula Gönder' kampanyasına çok sıcak yaklaşırken, bazı imalarda bulunmadan da edemedi 
"Benim eşim Milli Eğitim'le birlikte Türkiye'nin dört bir yanını dolaşıyor. Bir yerden telefon geldiğinde derhal oraya ulaşacaksın. Kampanyayla birlikte sizler de memleket gerçeklerini gördünüz. Toplumsal mutabakatı sağlayarak bu sorunlara cevap vermemiz lazım " 

Kat karşılığı okul 
Erdoğan, eskiden eğitim için yapılan bağışların 5'i vergiden düşülürken, bu oranı 100'e çıkardıklarını hatırlatarak "Sadece okul değil, laboratuvar bile yapsa, 5 bilgisayar bile getirse tümüyle gidere yazabilecek" diyor. Başbakan'dan son olarak da gerek müteahhitlere, gerekse Milliyet'e kat karşılığı okul önerisi geliyor 
"Yeni İhale Yasası elimizi - kolumuzu bağlıyor. Kaldı ki devlet olarak okulları yapalım derseniz altından kalkılmaz. Devlet - millet elele götürürsek, bu işi çözeriz. Siz de yapabilirsiniz. Mesela yıllar önce yapılmış, bugün şehrin merkezinde kalmış, perişan durumda okullar var. Bir müteahhit orayı kat karşılığı alabilir ve bunun yerine şehrin uygun yerinde okul yapabilir." 

Düzeltme ve özür 
Dünkü yazımda Başbakan'ın, Vakit gazetesi karikatüristi Kemal Güler'i de mahkemeye verdiğini belirtmiştim. Oysa Güler'i mahkemeye veren Başbakan değil Arif Sağ'mış. Teypten deşifre edilmiş haliyle Erdoğan aynen şöyle demişti "Vakit gazetesinin bir karikatüristi ceza aldı. Aynı şekilde, fark yok. Kimse, dernekler falan o karikatürist arkadaşla ilgili sahiplenme yapmadı. Bunu anlamakta zorlanıyorum. Bu ayrımcılık niye " Yanlış anlamışım. Özür dilerim. 



</TEXT>
</DOC>
