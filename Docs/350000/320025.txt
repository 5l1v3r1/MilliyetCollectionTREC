<DOC>
<DOCNO> 320025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy40.html </URL>
<DATE> 2005/03/02/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Altıkulaç Sezer'in iade gerekçesini okuyup bir karar vereceğiz 
</HEADLINE>
<TEXT>

     TBMM Milli Eğitim, Kültür, Gençlik ve Spor Komisyonu Başkanı Tayyar Altıkulaç, üniversite öğrencilerine yeni haklar getiren yasanın Cumhurbaşkanı Ahmet Necdet Sezer tarafından TBMM'ye iade edilmesiyle ilgili olarak, ''Cumhurbaşkanı'nın gerekçesini okuyup, tartıştıktan sonra bir karar vereceğiz'' dedi. 
     Altıkulaç, gazetecilerin konuya ilişkin sorularını cevaplarken, yasanın 330 milletvekilinin oyu ile aynen geçirilebileceğini veya ''af niteliğinde değildir'' yorumuyla aynen kabul edilebileceğini söyledi. Altıkulaç, ''330 oyu bulmak mesele değil ancak, bu af değildir görüşü benimsenirse aynen geçebilir. Bütün bunlar partinin yetkili kurulları ve Komisyon'da tartışıldıktan sonra kararlaştırılacak'' diye konuştu. 
     Nitelikli çoğunluğun oylama sırasında neden aranmadığına ilişkin bir soru üzerine de Altıkulaç, TBMM Kanunlar ve Kararlar Dairesi yetkililerinin kendisine, ''af değildir, dolayısıyla nitelikli çoğunluğa gerek yok'' şeklinde görüş bildirdiğini söyledi. 
     
</TEXT>
</DOC>
