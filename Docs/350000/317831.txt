<DOC>
<DOCNO> 317831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun30.html </URL>
<DATE> 2005/02/23/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Bağdat'ın kuzeyinde bombalı saldırı... Bir ABD askeri öldü... 
</HEADLINE>
<TEXT>

     Irak'ın başkenti Bağdat'ın kuzeyinde düzenlenen bombalı saldırıda, bir Amerikan askerinin öldüğü bildirildi. 
     Amerikan ordusu adına yapılan açıklamada, Bağdat'ın 170 kilometre kuzeyindeki Tuz yakınlarında yola yerleştirilen bombanın infilak etmesi sonucu bir askerlerinin öldüğü kaydedildi. 
     Irak'ta savaşın başlamasından bu yana öldürülen Amerikan askeri sayısı, Savunma Bakanlığı rakamlarına göre 1125'i geçti. 
     Bu arada, Musul kentinde bomba yüklü araçla düzenlenen saldırıda ölenlerin sayısı 2'ye yükseldi. 
     Amerikalı askeri yetkililer, saldırıda yaralananların sayısının 14 olduğunu bildirdi. 
     Musul'un batısındaki Yarmuk mahallesinde bomba yüklü araçla düzenlenen saldırıda, ilk belirlemelere göre bir kişinin öldüğü, 10 kişinin yaralandığı açıklanmıştı. 
     Öte yandan Irak polisi, Musul'da Amerikan askerlerinin, konvoylarına çok yaklaşan bir kamyonetteki bir sivili vurarak öldürdüğünü bildirdi. 
     
</TEXT>
</DOC>
