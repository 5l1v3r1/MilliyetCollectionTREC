<DOC>
<DOCNO> 303961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun17.html </URL>
<DATE> 2005/01/06/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kadınların çoğu uzun saçları nedeniyle boğuldu 
</HEADLINE>
<TEXT>

     Tsunami felaketinin vurduğu Hindistan'da kadınların çoğunun uzun saçları nedeniyle boğuldukları bildirildi. 
     Felaketten en çok etkilenen yerlerin başında gelen Hindistan'ın Tamil Nadu eyaletinde 8 binden fazla kişi öldü. 
     Bölgedeki yardım çalışmalarına öncülük eden İngiliz yardım kuruluşu World Vision Başkanı Charles Badenoch, 6 binden fazla insanın yaşamını yitirdiği Nagapattinam'da ölenlerin yarıdan fazlasını kadın ve çocukların oluşturduğunu bildirdi. 
     Bölgede incelemelerde bulunan yardım kuruluşunun başkanı Badenoch, kadınların geleneksel olarak çok uzun olan saçlarının çalılara ve enkazlara dolanarak, kurbanların su yüzüne çıkmalarına engel olduğunu ve çoğunun boğularak öldüğünü belirtti. 
     ''İnsanlar şimdilik bu korkunç acıyla başa çıktı gibi görünüyorlar, ancak hala büyük bir şok yaşadıklarını düşünüyorum'' diyen yardım kuruluşu yetkilisi, tsunaminin buradaki insanların hayatını yıkıp geçmesinin sadece 15 dakika aldığını, ancak yeniden imar için 15 yıl gerektiğini söyledi. 
     Hindistan, Sri Lanka, Endonezya, Tayland ve Myanmar'da 3700 gönüllü çalışanı bulunan ve gıda, battaniye, çadır ile ilk yardım malzemesi sağlayan yardım kuruluşunun başkanı Badenoch, ülkesinin Hindistan'a ve Güney Asya'da felaketten etkilenen diğer insanlara yönelik ilgisinin devamlı olmasını dilediğini belirtti. 

     
</TEXT>
</DOC>
