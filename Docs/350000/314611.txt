<DOC>
<DOCNO> 314611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/spor/axspo02.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çayırda Sumo 
</HEADLINE>
<TEXT>


Tarihi Kırkpınar Yağlı Güreşleri'ne bu sezon Japon sumo güreşçilerinin katılmak için başvuruda bulundukları belirtildi 


Televizyondan gördüler 
AK Parti Edirne Milletvekili ve eski Kırkpınar Ağası Ali Ayağ, bu yıl düzenlenecek 644. Tarihi Kırkpınar Yağlı Güreşleri'ne, Japon sumo güreşçilerinin de katılacağını bildirdi. Ayağ, Japonlar'ın Türk kültürünü yakından izlediğini ve ulusal televizyonlarında hazırlanan yağlı güreşlerle ilgili bir program sonrasında böyle bir organizasyona katılmayı istediklerini kaydetti. 

'Daha iyi tanınacak' 
ALİ Ayağ, "Yağlı güreşlerin dünyaya tanıtılması amacıyla, yapılan teklifi olumlu bulduk. Kırkpınar bu sayede uluslararası Eurosport televizyon kanalı dahil birçok uluslararası televizyon kanalında yer alabilme şansını bulacak" dedi. Edirne Belediye Başkanı Hamdi Sedefçi'nin de bu konuyla yakından ilgilendiğini belirten Ayağ, Japon bir firmanın organizasyonu sağlayacağını ifade etti. 


</TEXT>
</DOC>
