<DOC>
<DOCNO> 343772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur25.html </URL>
<DATE> 2005/05/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Cinnet getiren asker 2 askeri tüfekle öldürdü 
</HEADLINE>
<TEXT>

     Halil TEKiN BARTIN, DHA 

BARTIN’ın Ulus İlçe Jandarma Komutanlığı’nda vatani görevini yapan Jandarma Er E.A., geçirdiği cinnet sonucu koğuşta uyumakta olan Hamza Çakan ve Hakan Hareli adlı iki arkadaşını Kalaşnikof silahla öldürdü. 
     Bartın Jandarma Alay Komutanlığı’ndan 3 gün önce Ulus Jandarma Komutanlığı’na gelen Jandarma Er E.A., bu sabaha karşı bilinmeyen bir nedenle cinnet geçirdi. Koğuş nöbeti tutan askerin elindeki Kalaşnikof silahı zorla alan E.A. uyumakta olan Trabzon doğumlu Jandarma Er Hamza Çakan ve Konya doğumlu Jandarma Er Hakan Hareli’ye kurşun yağdırdı. Vücudunun çeşitli yerlerine kurşun isabet eden iki asker olay yerinde yaşamını yitirdi. Silah seslerine uyanan koğuştaki diğer askerler, intihar girişiminde bulunan E.A.'yı güçlükle engelledi. 
     Silahtan çıkan kurşunlardan ikisi ise karakolun 50 metre uzağındaki 3 katlı bir binaya isabet etti. İkinci katta oturan 80 yaşındaki Hatice Çelebi ve birinci katta oturan 35 yaşındaki Ali Değirmenci şans eseri yara almadan kurtuldu. 
     Bartın Valisi Ali Güngör, olayı öğrenir öğrenmez geldiği Ulus İlçe Jandarma Komutanlığı’nda incelemelerde bulundu. Olayla ilgili açıklama yapan Vali Güngör, sanık erin gözaltına alındığını ve hakkında Cumhuriyet Savcılığı’nca soruşturma başlatıldığını söyledi. Vali Güngör, Ölen erler Hamza Çakan ve Hakan Hareli’nin cenazeleri, otopsilerinin ardından memleketleri olan Trabzon ve Konya’ya gönderilecektir. Olayla ilgili adli ve idari tahkikat devam etmektedirö dedi. 

     
</TEXT>
</DOC>
