<DOC>
<DOCNO> 327327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/soneko07.html </URL>
<DATE> 2005/03/26/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 0.61 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 0.61 oranında değer kazandı. 
     Hafta başında ABD Merkez Bankası FED'in faizleri beklendiği gibi 25 baz puan artırım kararı alarak, 'ölçülü' artırım söylemini sürdürmesine rağmen, enflasyon baskısı ile ilgili uyarılarda bulunması, FED'in önümüzdeki dönemde daha hızlı faiz artırabileceğine ve gelişmekte olan piyasalardan çıkış hareketi yaşanabileceğine yönelik endişelerin oluşmasına yol açtı. 
     ABD tahvil faizlerinde yükseliş hareketi yaşanması ve gelişmekte olan ülke borsalarında gerçekleşen düşüşler İMKB'ye de olumsuz yönde yansıdı. 24,158 puana kadar gerileyen Ulusal 100 Endeksi, yurtdışı piyasalardaki rahatlamanın etkisiyle toparlanma çabasına girdi. 
     Nisan ayı başında, Uluslararası Para Fonu IMF ile imzalanacak yeni Stand-By anlaşmasına yönelik çalışmaların tamamlanabileceği ve IMF heyetinin Türkiye'ye davet edilebileceğine yönelik açıklamalar da borsadaki düzeltme hareketinde etkili oldu. 
     Çukurova Holding'in Turkcell hisse senetlerini Sonera Holding'e satması ve hükümetin Avrupa Birliği açısından önemli bulunan Ankara Anlaşması'nın ek protokolü konusunda attığı adımlarla Bileşik Endeks'in 25,524 puana kadar yükseldiği gözlendi. 
     Uzmanlar, gelişmelerin borsaya etkisinin yabancı yatırımcıların da piyasaya katılımıyla önümüzdeki hafta daha net bir şekilde görülebileceğini ifade ederek, önümüzdeki hafta, ABD'de açıklanacak dataların ve yurtdışı piyasalardaki seyrin izleneceği İMKB'de, IMF ile Avrupa Birliği'ne yönelik gelişmelerin de takip edilmesinin beklendiğini ve toparlanma hareketinin sürebileceğini tahmin ediyor. 
     Uzmanlar, endeksin kısa vadeli direnç seviyelerinin 25,650 ve 26,200 olarak görülürken olası gerilemelerde destek olarak 25,000 ve 24,670 seviyelerinin karşımıza çıktığını kaydediyor. 
     
     ÖZETLE PİYASALAR 
     Borsa, keskin iniş-çıkışların yaşandığı bir haftayı geride bıraktı. İMKB Tahvil ve Bono Piyasası'ndaki ortalama oranlarda kısa vadelerde küçük çapta düşüşler, uzun vadelerde de yarım puan dolayında artışlar gerçekleşti. YTL karşısında tüm döviz türleri haftayı artışla kapattı. Mevduat faizlerinin ortalamalarında da yarım puanın altında kalan düşüşler oldu. 
     Hisse senetleri haftalık bazda ortalama yüzde 0.61 oranında değer kazandı. 24 ayar külçe altının gram satış fiyatı değişmezken, Cumhuriyet altınının satış fiyatı yüzde 0.40 yükseldi. Türk Lirası karşısında dolar yüzde 2.65, Avro da yüzde 0.23 artış gösterdi. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.07 oranında arttı. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.27, haftalık reponun net getirisi yüzde 0.23 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 2.81'lik düşüşle başladı. Zalı günü ortalama yüzde 2.36'lık artışla toparlanan endeks, Çarşamba günü ise ortalama yüzde 3.09'luk düşüşle 24,000 puan seviyesinin üstünde tutunma çabası içinde oldu. Hisse senetleri Perşembe günü ortalama yüzde 2.57, Cuma günü de ortalama yüzde 1.73'lük artışlarla 25,500 puanın üstünde kapanış yaptı. 
     Endeks, geçen hafta boyunca 154.09 puanlık düşüşle 25,348.51 puandan 25,502.60 puana yükseldi. Hisse senetlerindeki haftalık ortalama artış yüzde 0.61 oldu. 
     İMKB Ulusal-Mali Endeksi 94.27 puan düşüşle 36,600.42 puandan 36,506.15 puana, İMKB Ulusal-Sanayi Endeksi 49. puan düşüşle 21,549.36 puandan 21,499.83 puana gerilerken, İMKB Ulusal-Hizmetler Endeksi 841.40 puan artışla 13,254.22 puandan 14,095.62 puana çıktı. 
     Böylece, mali grup hisseleri ortalama yüzde 0.26 oranında, sanayi grubu hisseleri ortalama yüzde 0.23 oranında değer yitirirken, hizmetler grubu hisseleri de ortalama yüzde 6.35 oranında değer kazandı. 
     
     KAZANANLAR VE KAYBEDENLER 
     Borsada geçen haftada işlem gören 310 hisse senedinden 138'i değer kazanırken, 151 hisse senedi değer yitirdi, 21 hisse senedinin değeri de değişmedi. 
     Geçen hafta en yüksek oranlı artış, yüzde 54.55 ile Tümteks hisselerinde gerçekleşti. Yüzde 37.30'luk artışla Garanti Yatırım Ortaklığı hisseleri ikinci ve yüzde 31.65'lik artışla Beşiktaş Futbol Yatırımları hisseleri üçüncü oldu. 
     En yüksek oranlı düşüş ise yüzde 12.04 ile Ceylan Giyim hisselerinde oldu. Yüzde 11.06'lık düşüşle Eczacıbaşı Yapı hisseleri ikinci ve yüzde 10.06'lık düşüşle de UKİ Konfeksiyon hisseleri üçüncü sırada yer aldı. 
     İMKB Ulusal Pazar'da geçen hafta toplam 1 milyar 238 milyon 791 bin adet hisse senedi işlem gördü ve karşılığında 4 milyar 679 milyon YTL'lik işlem hacmi gerçekleşti. 
     
     DÖVİZ 
     Geçen hafta, tüm döviz türleri Türk Lirası karşısında artış gösterdi. İstanbul serbest döviz piyasasında alınıp satılan ABD Doları, Türk Lirası karşısında yüzde 2.65 oranında, Avro da yüzde 0.23 oranında değer kazandı. 
     Önceki hafta sonuna göre ABD Doları'nın Türk Lirası satış fiyatı 0.0350 YTL artarak 1.3550 YTL'ye, Avronun satış fiyatı 0.0040 YTL artarak 1.7550 YTL'ye yükseldi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 0.55 artışla 2.5400 YTL'ye, İsviçre Frangı'nın satış fiyatı da yüzde 0.88 artışla 1.1400 YTL'ye çıktı. 
     Bugün öğle saatlerinde ise İstanbul serbest piyasada ABD Doları 1.3570 YTL'den, Avro 1.7560 YTL'den, İngiliz Sterlini 2.80 YTL'den ve İsviçre Frangı da 1.1300 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı bir önceki hafta sonuna göre değişmezken, Cumhuriyet altınının satış fiyatı yüzde 0.40 oranında yükseldi. 
     Külçe altının gram satış fiyatı bir önceki hafta sonu değeri olan 18.60 YTL'de kalırken, Cumhuriyet altınının satış fiyatı 126.00 YTL'ye çıktı. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı yüzde 0.60 oranında düşerek, 18.51 YTL oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.07 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 426 puan artarak 571,363 puandan 571,789 puana yükseldi. 
     Geçen haftanın en çok değer kazanan katılma belgeleri, yüzde 5.49'luk artışla İş A Tipi Teknoloji Endeks Fon, yüzde 2.39'luk artışla Akbank A Tipi Teknoloji Sektör Fon ve yüzde 2.34'lük artışla da Oyak Yatırım Menkul Değerler A Tipi Ulusal-30 Endeks Fon olarak sıralandılar. 
     Haftanın en çok değer yitiren katılma belgeleri ise yüzde 2.03'lük düşüşle Bayındır A Tipi Karma Fon, yüzde 1.91'lik düşüşle Bizim Menkul Değerler A Tipi Hisse Fon ve yüzde 1.84'lük düşüşle Oyakbank A Tipi Hisse Fon oldu. 
     
     HAZİNE İHALELERİ 
     Hazine'nin Pazartesi günü düzenlediği Yeni Türk Lirası cinsinden, 6 ayda bir değişken faiz ödemeli tahvil ihalesine nominal 1 milyar 808.9 milyon YTL teklif geldi. Nominal 889.9 milyon YTL'lik satışın yapıldığı ihalede, net 915.1 milyon YTL satış gerçekleşti. Tahvillerin ihraç tarihi 23 Mart 2005 olarak belirlenirken, geri ödemesi 17 Şubat 2010 tarihinde yapılacak. 
     Hazine'nin Salı günü düzenlediği 231 gün vadeli bono ihalesine, nominal 952 milyon YTL'lık teklif geldi. Nominal 361.7 milyon YTL, net 326.6 milyon YTL satışın yapıldığı ihalede, basit faiz yüzde 16.94, bileşik faiz yüzde 17.45 oldu. Bonoların geri ödemesi 9 Kasım 2005'de yapılacak. 
     Yine aynı gün düzenlenen 5 gün vadeli, Yeni Türk Lirası cinsinden iskontolu Devlet Tahvili ihalesinde ise 2 milyar 347.5 milyon YTL'lık teklife karşın, nominal 1 milyar 50.7 milyon YTL, net 825.3 milyon YTL'lık satış yapıldı. İhalede basit yıllık faiz yüzde 17.98, bileşik faiz yüzde 17.23 oldu. Söz konusu tahvillerin geri ödemesi 27 Eylül 2006'da yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.28 ile yüzde 0.33 arasında gerçekleşti. 
     Mevduat faizlerinin ortalamalarında geçen hafta yarım puanın altında kalan düşüşler oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.27 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 15.8 dolayında bulunan haftalık reponun net getirisi de yüzde 0.23 oldu. 
     
</TEXT>
</DOC>
