<DOC>
<DOCNO> 315909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonyas13.html </URL>
<DATE> 2005/02/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Camilla'nın yarım milyon sterlinlik yüzüğünün taklidi 19 sterlin 
</HEADLINE>
<TEXT>

     ABD'nin İngiltere'de faaliyet gösteren ünlü süpermarket zinciri Asda, Prens Charles'ın nişanlısı Camilla Parker Bowles'a taktığı yarım milyon sterlinlik nişan yüzüğünün taklidini 19 sterline satışa çıkarıyor. 
     Kraliçe İkinci Elizabeth'in annesi Ana Kraliçe'ye ait olan ve Camilla'ya nişan yüzüğü olarak takılan yüzüğün taklidinin, 8 Nisan'dan itibaren Asda'nın İngiltere'nin çeşitli yerlerindeki 195 mağazasında aynı anda satılacağı bildirildi. 
     Yüzüğün büyük ilgi görmesini beklediklerini söyleyen Asda sözcüsü, daha şimdiden halktan kendilerine yüzüğün bir an önce satışa çıkarılması yolunda talep yağdığını ifade etti. 
     Bu arada Asda'nın, yüzüğün gerçeğine daha yakınını üretmek için de hazırlık içinde olduğu bildirildi. 
     Asda mağazasının, isteyen müşterilerine sipariş üzerine yüzüğün platin ve 4.8 karat pırlantadan oluşan kopyalarını da tasarlamaya hazırlandığı duyuruldu. 
     Asda sözcüsü, yüzüğün tahmini fiyatının 30 bin sterlin civarında olacağına işaret ederken, Camilla Parker Bowles'un 8 karatlık pırlanta yüzüğünün görünüşünün tutturulabileceğinden emin olduklarını kaydetti. 
     Camilla'nın İngiltere'de bir anda son günlerin en moda objesi haline gelen nişan yüzüğü, dikdörtgen şeklinde kesilmiş orta kalitede bir pırlantayla kenarlarındaki 4 taştan oluşuyor. 
     Yüzüğün, özellikle kraliyet tarihindeki yerinden dolayı ''paha biçilmez'' olduğu belirtiliyor. 
     Camilla'ya armağan edilen yüzük, 1920'li yıllarda Londra'da üretilmiş ve Ana Kraliçe'ye Kraliçe İkinci Elizabeth'in babası tarafından hamileliği dolayısıyla armağan edilmişti. 
     
</TEXT>
</DOC>
