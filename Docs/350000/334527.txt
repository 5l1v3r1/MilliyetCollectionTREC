<DOC>
<DOCNO> 334527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonspo30.html </URL>
<DATE> 2005/04/18/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Süreyya Ayhan'a kamp şoku 
</HEADLINE>
<TEXT>

     Gençlik ve Spor Genel Müdürlüğü GSGM Ceza Kurulu tarafından doping kontrol prosedürlerine uymadığı gerekçesiyle 2 yıl pistlerden uzaklaştırılan, ancak Merkez Ceza Kurulu'nca cezası 1 yıla indirilen milli atlet Süreyya Ayhan'ın kamp programına, federasyondan ''Ret'' cevabı geldi. 
     Ayhan'ın eşi ve antrenörü Yücel Kop tarafından federasyona verilen ve 15 Nisan'da başlaması planlanan kamp programını inceleyen hukuk kurulu, sporcunun şartlarının Uluslararası Atletizm Federasyonları Birliği IAAF Anti-Doping Kuralları'na uymadığı gerekçesiyle talebi reddetti. 
     Kurul, IAAF Anti-doping Kuralları'nın 40 10 maddesini göz önünde bulundurarak, Atletizm Federasyonu'nun Kop çiftinin talebine onay veremeyeceğine dikkati çekti. 
     
     KURAL NE DİYOR 

     Atletizm Federasyonu tarafından Kop çiftinin kamp programının kabul edilmemesine neden olan IAAF'nin Anti-doping kuralları 40 10 nolu ''Uygunsuzluk Sırasındaki Statü'' maddesi şöyle 
     ''Uygunsuz olarak ilan edilmiş olan hiçbir atlet, atlet destek personeli ya da diğer kişi, uygunsuzluk sırasında, IAAF ya da herhangi bir üye federasyon tarafından tertip edilmiş olan herhangi bir kapasitede, herhangi bir yarışma ya da etkinliğe yetkili anti-doping eğitimi ya da rehabilitasyon programı dışında katılamazlar. Bunun yanı sıra söz konusu kişilerce alınmış olan özel madde ile ilgili olmayan herhangi bir anti-doping kuralı ihlali için, sporla ilgili mali destek ya da diğer sporla ilgili faydalar, IAAF ve onun üyeleri tarafından alıkonacaktır.'' 
     
     KAMP PROGRAMI 

     Kop çiftinin, 23 Mart 2005 tarihinde federasyona verdiği kamp programına göre, 15 Nisan Cuma gününden itibaren Almanya'nın Münih kentindeki 5 günlük sağlık kontrolü ile hazırlıklarına başlaması gerekiyordu. 
     Almanya'dan, 20 Nisan'da ABD'nin Albegurke kentine geçecek çift, 15 Ekim 2005 tarihine kadar hazırlıklarını burada sürdürmeyi planlamıştı. ABD'den sağlık kontrolü için tekrar Almanya'ya dönecek ikili, 24 Şubat 2006'ya kadar bu ülkede Dünya Salon Şampiyonası'na hazırlanacak, daha sonra da çalışmalarını, 10 Mart 2006'ya kadar Rusya'nın başkenti Moskova'da sürdürecekti. 10-12 Mart 2006 tarihleri arasında Moskova'da yapılacak Dünya Salon Şampiyonası'na katılmayı planlayan Kop çifti, daha sonra Golden League Finali, Avrupa Şampiyonası, Dünya Kupası yarışları için kamp yeri olarak 21 Mart-30 Haziran 2006 tarihleri arasında Çin Halk Cumhuriyeti'ni seçmişti. 

     
</TEXT>
</DOC>
