<DOC>
<DOCNO> 302065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/spor/bbas.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Arıboğan topa tuttu 
</HEADLINE>
<TEXT>


Basketbol Federasyonu başkan adayı Lütfi Arıboğan, Başkan Turgay Demirel'in bazı kulüplerle yaptığı toplantıyı eleştirdi, "Bu, oy tercihlerini etkilemeyi amaçlayan bir düzmecedir. Ahlaksızlığın bu kadarını tahmin etmemiştim" dedi 


'Bu etik değil' 
BASKETBOL Federasyonu başkan adayı Lütfi Arıboğan, dün Dedeman Oteli'nde düzenlediği basın toplantısında Federasyon Başkanı Turgay Demirel'i topa tuttu. Arıboğan, Demirel'in seçim propagandalarının etik anlayış ile bağdaşmadığını belirterek, "Önceki gün Demirel'in emrivaki olarak düzenlediği ve bazı kulüpleri menfaatlerine alet etme amacı güden toplantı, oy tercihlerini etkilemeyi amaçlayan bir düzmecedir. İlkesizliğin ve ahlaksızlığın bu kadarını tahmin etmemiştim" dedi. 

'Hizmet için varım' 
ARIBOĞAN, "Varlığını ve statüsünü sağlamlaştırmak adına kulüpleri ve başkanları aşağılayacak davranışlar sergilemek, yalan üretmek bana göre değil" diyerek bombardımana devam etti. Başkan adayı konuşmasını şöyle sürdürdü "Devletin kaynakları kişisel çıkarlar için kullanıldı. Bir tek delegenin oyu için türlü entrikalar çevrildi. Hayali düşmanlar yaratılarak gündem değiştirildi. Ama ne olursa olsun sonuçlar hiç de tahmin ettikleri gibi olmayacak. Basketboldan çıkar sağlamak değil, hizmet için buradayım." n GÖKHAN TÜRE 

Olaylı maç Disiplin'de 

FENERBAHÇE ile Ülkerspor maçının ardından yaşanan olaylarla ilgili teknik komiser raporu Disiplin Kurulu'na gönderildi. Karşılaşmanın ardından Ülkerspor Antrenörü Ergin Ataman'ın protokol tribününe yaptığı sevinç gösterisi ve Fenerbahçe Asbaşkanı Mahmut Uslu'nun tepkisi hakkındaki kararın, raporların ve televizyon görüntülerin ardından verileceği açıklandı. 

Potada bugün 
Abdi İpekçi S.S. 
15.00 Efes Pilsen - Beşiktaş 
İzmir Atatürk S.S. 
16.00 Tuborg - Banvit 
Erdemir S.S. 
16.00 Erdemir - Ülker 
Ayhan Şahenk S.S. 
17.00 Darüşşafaka - Büyük Kolej 
Ankara Atatürk S.S. 
18.00 T.Telekom - P.Karşıyaka 


</TEXT>
</DOC>
