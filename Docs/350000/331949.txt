<DOC>
<DOCNO> 331949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/soneko05.html </URL>
<DATE> 2005/04/10/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Krueger, erken iyimserlik için uyardı... 
</HEADLINE>
<TEXT>

     IMF Başkan Vekili Anne Krueger, Türkiye'nin son dönemde gerçekleştirdiği etkili reformlarla önemli bir başarı yakaladığına dikkat çekti ancak, iç ve dış borçların halen yüksek olduğuna işaret ederek, mevcut politikaların birkaç yıl daha devam etmesi gerektiğini vurguladı. 
     Krueger, geçen hafta Dublin'deki Trinity College'de yaptığı konuşmasının önemli bir bölümünü, Türkiye'nin ekonomi alanında gösterdiği gelişmeye ayırdı. Krueger, 21'inci yüzyılda ekonomi politikalarındaki reformların önemini, Brezilya ile birlikte Türkiye örneğini vererek vurguladı. 
     Krueger, Türkiye'nin, son dönemdeki etkili ekonomik reformlardan fayda gördüğünü belirtti. Türkiye'nin uzun yıllardır bir başlayan, bir duran reformlar ve kriz serileri yaşadığına dikkat çeken Krueger, bunun nedeninin, arka arkaya gelen hükümetlerin reform programlarına sadık kalmakta gösterdiği başarısızlıklar ile reformları kapsamlı ve etkin kılacak anahtar önemdeki içeriklerin reformların dışında tutulması olduğunu kaydetti. 
     Olayların 1990'ların sonunda değişmeye başladığını belirten Krueger, 1999'da başlayan bankacılık krizinin, 2000-2001 döneminde toptan reformlara yol açtığını kaydetti. IMF'nin burada önemli rol oynadığına dikkat çeken Krueger, Fon'un reformları bir programla desteklediğini vurguladı. Anne Krueger, Türkiye'de de, Brezilya örneğinde olduğu gibi dalgalı döviz kurunun hızlı değişimi olanaklı kılmakta önemli bir etken olduğunu kaydetti. Daha sonra göreve gelen hükümetlerin, reform programına tamamen sadık kaldığını belirten Krueger, "Sonuç Brezilya örneği kadar çarpıcı oldu" dedi. 
     Krueger, güçlendirilmiş mali politikanın, hızlı büyüme ve enflasyonun düşüşünü sağlayarak, Türkiye'de kritik bir rol oynadığını ifade etti. Hükümetin, gayri safi milli hasılanın yüzde 7'si oranında faiz dışı fazlaya ulaştığına işaret eden Krueger, bunun hükümetin hedefinin bile üzerinde olduğunu kaydetti. Krueger, sıkı mali politikaya, yüzde 9.9'luk hızlı büyümenin eşlik ettiğini belirterek, geçen üç yılın ortalama büyümesinin yüzde 8'e yakın olduğunu anımsattı. 
     Anne Krueger, enflasyonda yaşanan düşüşe de dikkat çekerken, kazanımların büyük olduğunu ancak asıl mücadelenin, tüm bu gelişmeleri süreki kılmak olduğunu vurguladı. Krueger, "Hükümetin mevcut politika çerçevesini birkaç yıl daha koruması, Tükiye'nin uzun vadeli beklentileri için hayati önem taşıyor" diye konuştu. Dış ve iç borcun halen çok yüksek olduğuna işaret eden Krueger, kamu borçarının büyük bölümünün dövize endeksli ya da çok kısa faizlere bağlı olduğuna dikkat çekerek, "Bu durum, geri ödeme yükünü döviz kurundaki değişimler ve küresel faiz oranları hareketleri karşısında zayıf kılıyor" diye konuştu. 

ANKA 

     
</TEXT>
</DOC>
