<DOC>
<DOCNO> 306650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/guncel/gun03.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Askeri Başsavcı Kılınç'ı savundu 
</HEADLINE>
<TEXT>


Başsavcı Öztürk, Orgeneral Kılınç'ın, Müteahhit Özmen'den aldığı borçla, ihale ilişkisine dair bir kanıt olmadığını söyledi 

Gökçer Tahincioğlu - Ankara 

Genelkurmay Askeri Başsavcısı Albay Saim Öztürk, Ankara Gölbaşı'ndaki Özel Kuvvetler Komutanlığı ÖKK inşaatını yapan Müteahhit Ali Osman Özmen'in verdiği 150 bin dolar borçla ev alan eski MGK Genel Sekreteri, emekli Orgeneral Tuncer Kılınç'ın, mal beyanında hem evi hem de borcunu gösterdiğini söyledi. 
İnşaatta 118 milyon 600 bin YTL'lik yolsuzluk yapıldığı iddiasıyla açılan davaya dün Genelkurmay Askeri Mahkemesi'nde devam edildi. Özmen, duruşmada hazır bulundu. 
Albay Saim Öztürk, Kılınç'ın, Özmen'in 170 bin YTL'lik hakedişi için Temmuz 2002'de dönemin MSB Müsteşarı Işık Koşaner'i aradığı, bu konuda bir subayın savcılığa ifade verdiği bilgilerinin gerçeği yansıtmadığını söyledi. Öztürk, 28 Mayıs 2004'te yazılı ihbar üzerine konunun araştırıldığını, Kılınç'ın mal beyanında, Özmen'den 150 bin dolar alarak bu şahsın kızının konutunun bulunduğu siteden daire satın aldığını beyan ettiğini bildirdi. 
Öztürk ayrıca, 1997-1999 yılları MSB Müsteşarlığı yapan Kılınç'ın görevinden ayrılmasıyla borç alma ve tapu işlemi arasında 3 yıl geçtiğini, evin 2002'de alındığını ifade etti. 
Başsavcı, İnşaat Kontrolörü Yüzbaşı Hüseyin Ceylan'ın avukatı Süleyman Doğruer, müvekkilinin de Kılınç gibi, görevden ayrıldıktan uzun süre sonra rüşvetle suçlandığını söyledi. 
Ceylan da, inşaatta fahiş fiyatlı suni granit kullanıldığı suçlamasıyla ilgili olarak, fiyatların onaydan geçtiğini savundu. Ceylan'a ait hazırlık soruşturması ifadesinde, dönemin Genelkurmay Başkanı Org. Hüseyin Kıvrıkoğlu'nun, inşaatın büyümesine sinirlendiği bilgisi yer aldı. 
Önceki gün Ulucanlar Cezaevi'nden Sincan F Tipi Cezaevi'ne sevk edilen sanık Özmen ise, TSK'ya hiçbir zaman hileli, hatalı mal satmadığını belirterek, "Sonumuz da geldi zaten. İnşallah böyle biter de herkes rahat eder. Ticari durumum bitti. Ancak böyle hastalıkla ölmek kötü. Büyük bir azap" dedi. Özmen'in avukatı da, "F Tipi'ne naklin nedenini anlayamadık" diye konuştu. Mahkeme, Özmen ve Ceylan'ın tutukluluk halinin devamına karar vererek duruşmayı erteledi. 


</TEXT>
</DOC>
