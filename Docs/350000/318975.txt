<DOC>
<DOCNO> 318975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/spor/aspo.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlam darbe 2-1 
</HEADLINE>
<TEXT>


Kais'in plasesi ağları silkeledi. Tomas'ın ters kafası golleri ikiledi. Hakan Şükür'ün penaltısı puana yetmedi, Ertuğrul Sağlam'ın fendi, Hagi'yi yendi 

ERHAN TELLİ 


"Değerli sporseverler. Lütfen sarı merdivenleri boşaltalım. Aksi taktirde hakem, maçı başlatmayacaktır". İşte 19 Mayıs Stadyumu'nda başlama düdüğüne dakikalar kala yapılan anons aynen böyleydi. Aynı anda statta seyircileri coşturmak için çalınan parça ise anlam yüklüydü "Yalan... Yalan... Yalan... Yaaalan... Sözlere değil, gözlere inan"... Hani derler ya duruma "cuk" diye oturdu. Galatasaray'ın dün geceki futbolu da aynı bu şarkının sözleri gibiydi. Maça yalandan iyi başladılar, ama sonrasını getiremediler. 
Herkesin artık ilk on birde oynamalı diye düşündüğü Ribery nihayet maçın başında sahadaydı. Ancak onun da tek kişilik çabası Galatasaray'ı kurtaramadı. Orta sahada yapılan kontrolsüz paslar, bireysel hatalar ve top kayıpları Galatasaray'ın sonunu hazırlayan etkenler oldu. İlk yarıda hatalar çoğalınca ev sahibi Samsunspor üstünlüğü ele geçirdi. 20'de Samsunspor'un en başarılı oyuncusu Krita'nın şutunu Mondragon güçlükle çelerken, 29'da Hasan Şaş'ın kafa pasıyla ceza sahasına süzülen Necati'nin düşüşüne, hakem Oktay Demiray "devam" dedi. 37'de Kais'in yaptığı ortaya Song'un ters vuruşunda Mondragon araya girmese, top Galatasaray filelerine gidiyordu. 38'de ve 41'de Aslan'ın kaleyi bulan şutları Ribery'nin ayağından geldi, ancak Shorunmu gole izin vermedi. İlk devrenin son dakikasında Hasan Şaş, boştaki Hakan'a topu verebilse Cim-Bom'un öne geçmesi işten bile değildi. 

Tomas'ın ikramı 
İkinci yarıya fırtına gibi başlayan takım ev sahibi Samsunspor oldu. 49'da Krita'nın uzaktan sert şutunu Mondragon son anda önledi. 52'de gol göstere göstere geldi. Caner'in ceza sahası içindeki şık hareketleri sonrasında verdiği pası Kais güzel bir vuruşla kaleye yolladı 1-0. Bu gole cevap vermek isteyen Cim - Bom, 61'de amacına çok yaklaştı, ancak Hasan Şaş'ın sert şutunda top üst direğe takıldı. 65'te inanılmaz bir hata yapan Tomas, Galatasaray'ı yıkan golü aşırtma bir kafa vuruşuyla kendi kalesine yollayarak, Karadeniz ekibinin ekmeğine yağ sürdü. Bu dakikadan sonra Hagi son kozlarını sahaya sürdü. Rumen hoca, aynı anda Hasan Şaş ve Volkan'ı oyundan alıp, Sabri ve Hasan Kabze'ye forma verdi. 79'da hakem tartışmalı bir şekilde Necati'nin yerde kalışına penaltı olarak hükmederken, atışı kullanan Hakan Şükür'ün golüyle fark bire indi. Ancak son on dakikada Hakan Yakın da oyuna alınmasına rağmen atı alan Üsküdar'ı çoktan geçmişti. 
Bu sonuçla şampiyonluk yarışında çok önemli bir üç puan kaybeden Galatasaray, Beşiktaş derbisi öncesinde de büyük moral kaybetti. 

Hagi barut gibi 

Galatasaray Teknik Direktörü, oyuncularının emeğine yazık olduğunu ifade etti, maçın hakemini üstü kapalı eleştirip, "Böyle mücadele etmek zor olacak" dedi 

Yorumculara bıraktı 
SARI-Kırmızılı takımın Teknik Direktörü Hagi, Samsunspor maçının ardından katıldığı basın toplantısında sinirli tavırlarıyla dikkat çekti. Rumen çalıştırıcı, isim vermeden hakemi eleştirirken, oyunculrının emeğine yazık olduğunu açıkladı. Hagi, "Bugün sahada tek bir kişi vardı. Bunu da televizyonlardaki yorumculara bırakıyorum" açıklamasını yaptı. 

'Yarışa devam' 
HAGİ, deplasmanda kazanmanın zaman zaman zor olabileceğine de dikkat çekti. Galatasaray Teknik Direktörü sözlerini şöyle sürdürdü, "Maçı kaybetmekle herşey sona ermedi. Biz yolumuza, mücadelemize devam edeceğiz. Deplasmanda sadece bir maç kaybettik, ama bu şartlarda çok zor olacak." Bu arada maç sonunda Sarı - Kırmızılı taraftarlar Hagi'yi alkış yağmuruna tuttu. 

Maçın hakemi 
Kötüydü 
OKTAY Demiray kendinden emin görünmesine rağmen, kritik hatalar yaptı. İlk yarıdaki sert mücadelelerde Cihan ve Krita'nın sarı kart görmesi gerekirdi. Necati'nin düşmesine çaldığı penaltı düdüğü de ağırdı. Ancak Demiray'ın dikkat çeken uygulaması, penaltı atılmadan önce oyuncuları ceza alanına girmemeleri konusunda uyarmasına rağmen, bunu hayata geçirmemesiydi. 

Maçtan notlar 
Hami'yi yakaladı 
HAKAN Şükür, Samsun maçında attığı golle 100'ler kulübünde bir adım daha ilerledi. Yıldız futbolcu, önceki hafta 218 golle Metin Oktay'ı geçmişti. Dün gece de fileleri havaladıran Hakan, 219 golle Hami Mandıralı'yı yakaladı. 

Başkan yetişti 
BAŞKAN Özhan Canaydın, Mali Kongre'nin ardından özel uçakla Samsun'a gitti ve kritik 90 dakikayı tribünden izledi. Canaydın, "Bundan sonra puan kaybı yapmazsak iddiamız sürer. Bu tür kayıplar olabilir" dedi. 

'İyi oynadık' 
SAMSUNSPOR Teknik Direktörü Ertuğrul Sağlam, yüreklerini sahaya yansıttıklarını söyledi. Sağlam, "Kalitemizi sahaya yansıtıp, anlamlı bir galibiyet aldık" diye konuştu. 

Tolga gönderildi 
SAMSUNSPOR, ara transfer döneminde B.B.Ankaraspor'dan transfer ettiği Tolga'nın sözleşmesini sürpriz bir kararla fesh etti. Tecrübeli futbolcunun, Teknik Direktör Ertuğrul Sağlam ile tartıştığı için gönderildiği öğrenildi. 

PAF'lar güldü 
PAF Ligi'nde şampiyonluk hesapları yapan Galatasaray, Samsunspor engelini deplasmanda 2 - 0'lık skorla aştı. Kaleci Aykut'un da görev yaptığı maçta üç puanı getiren golleri ikinci yarıda Uğur Erdoğan ve Zafer Şakar attı. 



</TEXT>
</DOC>
