<DOC>
<DOCNO> 338372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/yazar/guclu.html </URL>
<DATE> 2005/04/30/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kayseri, Erciyes ve Ürgüp 
</HEADLINE>
<TEXT>


Kayseri artık Türkiye'nin en önemli kentlerin birisi. Gelişimciliği ticaretteki başarısı, üniversitesi ve politikacılarıyla pek çok ilimizi gölgede bırakmaya aday. 
Ağlamıyor, sızlamıyorlar. Kendileriyle olabildiğince barışıklar. Devletin itelemesiyle kalkınılamayacağını çoktan anlamışlar. Ne yaparlarsa kendileri yapıyor, ne düşünürlerse hemen icraata geçiriyorlar. 
En önemli erdemlerinden birisi de paylaşmak. Ama maalesef bunu gezdiğimiz Anadolu kentlerinin birçoğunda göremiyoruz. Kazandığını paylaşma ve uzak diyarlara da gidilse, kentine sahip çıkma duygusu herkeste yok. Söz eğitimden açıldığında en fazla bu konuda şik yet alıyoruz. 
On binlerce okuma yazma bilmeyeni, barınacak yurdu, üniversitesinde laboratuvarı olmayan çok sayıda kentimizin onlarca trilyoneri var ama doğup büyüdükleri, olanaksızlıklar içinde yetiştikleri kentlerine sahip çıkmayı akıllarına bile getirmiyorlar. 
İşte bu açıdan bakıldığında Kayseri'nin büyüklüğü ortaya çıkıyor. 
Erciyes Üniversitesi, Türkiye'nin önde gelen üniversitelerinden birisi. Kampusu, akademik altyapısı, bilimsel üretkenliği, spor ve kültürel tesisleri en gözde üniversitelerimize bile taş çıkartıyor. Ama gözden ırak oldukları için bunlar çok göze çarpmıyor. 
Üniversiteyi bu konuma getirenlerin en başında ise, Kayserili hayırseverlerin katkıları geliyor. Bugüne kadar hayırseverler tarafından gerçekleştirilen yatırım miktarı 60 milyon doları aşmış. Hedef 100 milyon dolar. Sanki bir yarış içerisine girmişler. Hemen her fakülteyi bir başka Kayserili zengin yaptırmış. Sosyal tesisler, yurtlar, lojmanlar, araştırma laboratuvarları ve gözünüze çarpan ne varsa onların eseri. Bunların üzerine bir de devletin yaptıklarını eklediğinizde ortaya müthiş bir eser çıkmış. 
Alışveriş tam Kayseri usullerine göre olmuş. Yani tek taraflı değil. Kayseri üniversiteye sahip çıkmış, üniversite de Kayseri'ye. 
20 yıl öncekiyle bugünkü Kayseri arasında çok büyük farklılıklar var ve bu değişimin öncü mimarlarından birisi de üniversite. 
Milliyet Business, mayıs sonunda Kayseri özel sayısı gerçekleştirecek. Bu çerçevede dün akşam kentin ileri gelenleriyle tanışma olanağımız oldu. Kayseri sevdalarına bir kez daha tanıklık etmiş olduk. 
Gündüz saatlerinde ise, Kayseri Rotary Kulübü'yle Erciyes Üniversitesi'nin ev sahipliğinde gerçekleşen 1. Erciyes Uluslararası Yükseköğretim Tanıtım Günleri'nde öğrencilerle eğitimin ve özellikle de üniversiteye girişin önündeki sorunları masaya yatırdık. 
Tanıtım günlerine 25 üniversiteden temsilciler katılmış. Sadece Kayseri'den değil çevreden de binlerce öğrenci akın akın geliyor. Tam bir karnaval havasında. Halk ve üniversite gibi öğrenciler de hep daha iyisini arıyor. Umarız, çok farklı konularda gösterdikleri bu yüksek performansı, dışa açılma ve kendilerini daha iyi tanıtma konusunda da gösterirler. Çünkü, Kayseri sucuk ve pastırma kenti olmanın çooook ötesine geçmiş .. 
Ürgüp'e gelince. Kayseri'deki oteller, tanıtım günleri ve bakanların bölgeye akını nedeniyle tıklım tıklım dolunca, bizim arkadaşlar da 40 dakika mesafedeki Ürgüp'te Yunak Evleri'nde konaklamamızı uygun görmüşler. İyi ki de öyle yapmışlar. Ürgüp ve çevresini biraz daha yakından tanıma olanağı buldum. Öyle bir iki güne ve birkaç yazıya sığmayacak kadar fazla güzelliklere sahip. 
Tarihi kentler içerisinde belki de en iyi korunmuş olanı. 
Ürgüp ve çevresini görmediyseniz gerçekten çok şanssızsınız. Ne yapın edin, kendinize zaman yaratın ve en kısa zamanda gelip buraları gezin. Pişman olmazsınız. En az dört gün gerekir diyorlar. Her keseye uygun tesisler bulmak mümkün. Fiyatlar da diğer tatil yöreleri gibi uçuk değil. 
Özetin özeti Ülkemizde güzelliklerin tadını yabancılar çıkarıyor. 



</TEXT>
</DOC>
