<DOC>
<DOCNO> 312630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sondun07.html </URL>
<DATE> 2005/02/05/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İHT Ortadoğu'da istikrar Türkiye'nin önemini azaltır 
</HEADLINE>
<TEXT>

     Orta Doğu'daki sorunun çözümünün, İsrail'deki ekonomik yatırım ortamına istikrar getireceği, ancak bölgede ortaya çıkacak "sürdürülebilir siyasi sürecin" Türkiye'nin önemini azaltabileceği yorumu yapıldı. 
     Dünya siyaset çevrelerinin etkili gazetesi International Herald Tribune'de, Orta Doğu'da yaşanan sorunlar ve bunların bölge ekonomisine etkileri değerlendirildi. Konuyla ilgili çeşitli uzmanların görüşlerine yer verilen yazıda, İngiltere merkezli F C yatırım şirketinden Jasper Crone'un, Türkiye ve İsrail temelinde, bölgenin genel olarak görünümünün "yapıcı" olduğu ifadelerine dikkat çekildi. Crone, Türkiye'nin Irak, İran ve Suriye gibi sorunlu sınırları olmasına karşın siyasi istikrara sahip olduğuna ve ABD gibi etkili dostları bulunduğuna işaret etti. Crone, Türkiye'nin mali olarak geçmişe oranla daha az sorunlu olduğunu, bunun da yatırımcıların ilgisini çektiğini kaydetti. 
     İngiltere merkezli bir başka yatırım şirketi Rexiter'in yetkilisi Murray Davey ise, İsrail ekonomisi ve piyasalarındaki durumun, siyasi gelişmelerle yakından ilgili olduğuna dikkat çekti. Davey İsrail için, "Gerçek barış, savunma harcamalarını büyük ihtimalle düşüreceği için, ülkenin mali durumunda büyük gelişmeye yol açabilir" açıklamasında bulundu. Davey'in, Türkiye'yi daha çekici bulmasına karşın, "Türkiye'nin, Orta Doğu'daki sürdürülebilir siyasi süreçten zarar görebileceği çünkü stratejik öneminin azalabileceği" yönündeki görüşüne de dikkat çekildi. 
     
</TEXT>
</DOC>
