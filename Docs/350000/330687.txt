<DOC>
<DOCNO> 330687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sondun31.html </URL>
<DATE> 2005/04/06/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
KKTC'li milletvekilleri Avrupa Parlamentosu'nda... 
</HEADLINE>
<TEXT>

     KKTC milletvekilleri Özdil Nami ve Salih İzbul, Avrupa Parlamentosu Sosyalist Grup toplantısına ilk defa gözlemci olarak katıldılar. 
     Brüksel'de konuya ilişkin olarak basını bilgilendiren milletvekilleri, Avrupa Parlamentosu Sosyalist Grubu'nun bir ilk oluşturan bu açılımının önemli ve umut verici olduğunu belirttiler. 
     Özdil Nami, yaptığı değerlendirmede, özetle şunları söyledi 
     ''Avrupa Konseyi Parlamenterler Asamblesi'ne iki temsilci gönderme hakkı tanınmasından sonra Avrupa Parlamentosu'nun da benzer bir olanak sağlaması için çalışmalarımızı başlattık. Kıbrıs, Avrupa Parlamentosu'nda 6 milletvekiliyle temsil ediliyor. Bunların 4'ünün Rum, 2'sinin Türk olması gerekiyor, ancak Kıbrıs sorununun çözümsüzlüğü gerekçe gösterilerek adanın kuzeyinde Avrupa Parlamentosu seçimleri gerçekleştirilemedi. 6 koltuk da Rumlar tarafından dolduruldu. Avrupa Konseyi'nde oy hakkı olmadan bir temsiliyet sağlanabildiyse, Avrupa Parlamentosu'nda da benzer bir formül arayışındayız.'' Avrupa Parlamentosu Sosyalist Grubu'nun bir ay kadar önce Kuzey Kıbrıs'a bir ziyaret yaptığı, Cumhuriyetçi Türk Partisi CTP ile yaptıkları görüşmede, partiden milletvekillerinin Sosyalist Grup toplantılarına gözlemci statüsüyle katılabileceğini belirttiklerini ifade eden Nami, ''Türk sıfatımızı kullanarak resmi bir davette bulundular. İlk defa Avrupa Parlamentosu'nda bir grup toplantısına katılma fırsatı elde etmiş bulunuyoruz. Ümidimiz bunun sadece Sosyalist Grup çerçevesinde kalmaması, Avrupa Konseyi'ndeki gibi daha geniş kapsamlı bir hale dönüşmesidir'' dedi. 
     Özdil Nami şöyle konuştu 
     ''Kıbrıs Türk halkının sesini kuvvetli bir şekilde duyurmak amacıyla bu fırsatı kullanacağız. Özellikle AB'nin Kıbrıs Türk halkına referandum öncesinde verdiği sözleri yerine getirmesi için yoğun bir çaba içerisinde olacağız. Bu sözlerin bugüne kadar yerine getirilmemiş olması Kıbrıs Türk halkında önemli ölçüde hayal kırıklığı yarattı. Bunun süratle düzeltilmesini talep ediyoruz. Kıbrıs sorununa kapsamlı bir çözüm bulunması için müzakerelerin cumhurbaşkanlığı seçimlerinden belli bir süre sonra tekrar başlaması öngörülüyor, ancak o müzakerelerin netice verebilmesi için AB'nin Rum kesimi üzerinde önemli bir baskı oluşturması lazım. Bunun bir yolu da Kıbrıs Türkleri üzerindeki siyasi, ekonomik, kültürel izolasyonlara son verilmesidir. Sosyalist grubun açılımı umut vericidir. Bu tür adımlar sayesinde Rum kesimi lideri Tasos Papadopulos'un uzlaşmaz tavrına bir esneme getirilebilir.'' CTP milletvekili Salih İzbul da geçen yıl 24 Nisan referandumunda Annan planının Kıbrıs Türk halkı tarafından kabul edildiğini, Rumların reddettiğini hatırlatarak, özetle şunları söyledi 
     ''Yüksek oranda evetin sonuçlarını yavaş yavaş almaya başlıyoruz. Avrupa Parlamentosu'nda temsiliyet hakkı kazandık. Avrupa Konseyi'nde iki milletvekiliyle temsil edilebiliyoruz. Sosyalist Grup ile Avrupa Parlamentosu içine adım atmış bulunuyoruz. Hedefimiz sesimizi daha iyi duyurmak. Kıbrıs Türk halkı doğru politikaları güttüğü sürece önümüzdeki günlerde yeni kazanımlar göreceğiz. Serbest Ticaret Tüzüğü ve Mali Yardım Tüzüğü ile ilgili çalışmalar devam ediyor. Geriye dönüş söz konusu değildir. Papadopulos'u tekrar baskı altına alıp Annan planı çerçevesinde çözüm için masaya oturtma çalışmalarımız devam edecektir. Bunu başaracağımızdan şüphemiz yok. Avrupa Parlamentosu içinde bize karşı sempati giderek artıyor. Bunun sonuçlarını göreceğiz.'' Özdil ve İzbul, Avrupa Parlamentosu'nun diğer siyasi gruplarıyla diyalogun geliştirilmesinin önemine de değinerek, ''Referandumdan sonra bize karşı önemli bir sempati oluştu. Sosyalist Grup tarafından gösterilen açılımın diğer gruplar tarafından da gösterilmesi bir sürpriz olmaz. İlişkilerimiz geliştikçe bize karşı açılımları da gelişecek. Eskiden bizi kapıdan içeri sokmuyor, bu fırsatı vermiyorlardı'' dediler. 
     KKTC milletvekilleri, Sosyalist Grup toplantılarına bundan böyle düzenli olarak katılacaklarını ifade ettiler. 
     
</TEXT>
</DOC>
