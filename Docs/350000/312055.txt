<DOC>
<DOCNO> 312055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonsiy17.html </URL>
<DATE> 2005/02/03/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Ecevit affı, Ersümer'e de yaradı 
</HEADLINE>
<TEXT>

     Yüce Divan'da yargılanan Eski Enerji ve Tabii Kaynaklar bakanları Cumhur Ersümer hakkındaki üç suçlama, Bülent Ecevit döneminde çıkarılan af kapsamına girdi. 
     Yüce Divan Başkanı Mustafa Bumin, sanık Ersümer hakkında Ilgın Termik Santrali, Koruluk ve Baklan inşaatları ile ilgili suçlamaların 4616 sayılı Şartla Salıverme Yasası kapsamına girdiğini kaydetti. 
     Bumin, bu suçlara yönelik davaların ertelenmesi ve gerekçesinin yazılmak üzere bu dava dosyasından ayrılmasına karar verildiğini bildirdi. 
     Ara kararla çeşitli kurum ve bakanlıklardan bazı bilgi ve belgelerin istenmesine karar veren Yüce Divan, bu aşamada Talat Ertürk, Budak Dilli, Metin Başlı, Emine Aybar, Tuncay Derman, Necdet Pamir ve Gökhan Bildacı'nın bir sonraki duruşmada tanık olarak dinlenmesine karar verdi. 
     Yüce Divan, Ersümer ve Çakan'ın yargılandığı davanın beşinci duruşmasını 16 mart çarşamba gününe bıraktı. 
     
     Yargıtay başsavcısının mütalaası 

     Yargıtay Cumhuriyet Başsavcısı Nuri Ok, suçlamalara konu olan iddialarla ilgili olarak bazı ihale sözleşmeleri, konuyla ilgili Yargıtay'da ve Ankara Adliyesi'nde açılan davaların iddianame ve aşamalarıyla ilgili bilgi istenmesini talep etti. 
     
     Ok, 50 kişinin dinlenmesini talep etti 

     Ok, aralarında Enerji ve Tabii Kaynaklar Bakanı Hilmi Güler, işadamları Şarık Tara, oğlu Sinan Tara, Korkmaz Yiğit, gazeteci Nazlı Ilıcak ile Enerji ve Tabii Kaynaklar Bakanlığı'nda bağlı ve ilgili kuruluşlarda söz konusu dönemde görev yapan bürokratların da bulunduğu yaklaşık 50 kişinin tanık olarak dinlenmesini istemişti. 
     Sanıklar Ersümer ve Çakan'ın avukatları da Yargıtay Cumhuriyet Başsavcısı'nın istemlerine karşı savunmalarını yapmak için süre talebinde bulunmuşlardı. 
     
     Usulsüzlük ve suistimalle suçlanıyorlar 

     Cumhur Ersümer'in Yüce Divan'a sevk kararında, bakanlığı döneminde uyguladığı yanlış ve usulsüz enerji politikaları nedeniyle kamuyu zarara uğrattığı, görevini suiistimal ederek kanun ve yönetmelik hükümlerine aykırı davrandığı ileri sürülüyor. 
     TBMM'nin Çakan hakkındaki kararında da Çakan'ın görevini suiistimal ettiği ve yetkilerini aşıp selahiyetlerini amaç dışı kullanarak kanun ve yönetmelik hükümlerine aykırı davranıp, devlet alım satımına ve yapımına fesat karıştırarak kamu zararını yol açtığı ifade ediliyor. 
     Kararda, Çakan'ın bu eylemlerine uyan TCK'nın 205 ve 240'ıncı maddelerine göre yargılanması talep ediliyor. 
     
</TEXT>
</DOC>
