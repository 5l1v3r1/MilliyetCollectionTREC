<DOC>
<DOCNO> 348642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo18.html </URL>
<DATE> 2005/06/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Millilerde sarı kart alarmı... 
</HEADLINE>
<TEXT>

     A Milli Futbol Takımı'nın yarın Yunanistan ile yapacağı 18. Dünya Kupası Avrupa elemeleri 2. Grup 8. maçı öncesi, aday kadroda yer alan 5 futbolcu sarı kart cezası sınırında bulunuyor. 
     Grupta geride kalan 7 maçta daha önce 1'er sarı kart gören Emre Belözoğlu, Fatih Tekke, Rüştü Reçber, Koray Avcı ve Tolga Seyhan, yarınki maçta da forma giyip sarı kart görmeleri halinde cezalı duruma düşecek ve ay-yıldızlı ekibin 8 Haziran Çarşamba günü yapacağı Kazakistan maçında görev alamayacak. 
     Statü gereği, organizasyon boyunca aralıklı da olsa 2 sarı karta ulaşan oyuncu cezalı duruma düşüyor. 
     Elemelerin başlangıcından bu yana A Milli Takım'da Okan Buruk ve Serkan Balcı sarı kart cezalısı olurken, 1 sarı kartı bulunan diğer oyunculardan Hakan Şükür, Servet Çetin ve Nihat Kahveci ise yarınki maç öncesi aday kadroda yer almıyor. 
     Ay-yıldızlı futbolcular, 18. Dünya Kupası Avrupa elemelerinde geride kalan 7 maçta toplam 1 kırmızı, 12 sarı kart gördü. 
     
</TEXT>
</DOC>
