<DOC>
<DOCNO> 318086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/siyaset/axsiy01.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başmüzakereci siyasi olacak' 
</HEADLINE>
<TEXT>


Erdoğan AB ile müzakere heyetinin başkanı Dışişleri Bakanı Abdullah Gül olacak. Başmüzakereci de siyasi bir isimden seçilecek. Ali Babacan ismini değerlendiriyoruz 

ANKARA Milliyet 


Başbakan Recep Tayyip Erdoğan, müzakere heyeti ve başmüzakereci konusunda ilk kez net konuştu. "Heyet başkanı Dışişleri Bakanı Abdullah Gül olacak" diyen ve başmüzakerecinin siyasi olacağını söyleyen Erdoğan, Devlet Bakanı Ali Babacan ismi için de, "Değerlendiriyoruz. Bir yeri yaparken öbürünü yıkmayalım" yorumunu yaptı. 
Erdoğan, dün NTV'de gündeme ilişkin soruları yanıtladı. Şu anda kabine revizyonunun söz konusu olmadığını belirten Erdoğan, şunları kaydetti 
BAŞMÜZAKERECİ Başmüzakerecinin de başında bir heyet başkanı var, o belli, Abdullah Bey'dir. Diğerleri Gül'ün yükünü alacak isimlerdir. Siyasetçi düşünüyoruz. Kim olacak, karar vermedik. Babacan, ayrı değerlendirme konusudur. 
ERKAN MUMCU Ev sahibi hüviyeti alanların kendini misafir sanması şaşılacak birşey. Bana düşen "yolu açık olsun" demektir. Bireysel anlayışın iktidarı değiliz. Bunu kavrayan ve hazmedenler bizimle yürüyebilir. Hazmedemeyenler tökezleyebilir. 
MİLLETVEKİLLERİ Boşta dönen bir başbakan olur, aradığında ulaşamazsan bu eleştirilir. Fakat karşında art arda programları olan başbakan varsa özel kalem bağlayamıyor. Vatandaşı arıyorum. Milletvekili arkadaşlarıma perde koyan birisi olmam. 
ÖĞRENCİ AFFI Düzenlemeyi af olarak görmek yanlıştır. Geçmişten bugüne 10 kez yapılmış. Kimse ses çıkarmadı. Türbana bağlanması art niyetli düşünceler. 
YOLSUZLUK SORUŞTURMALARI Başbakanlık Teftiş ne gönderdiyse hepsini inceletiyorum. Enerji soruşturmaları yargıda olduğu için değerlendirmem. 

Tahammül kalmadı 

Cumhurbaşkanı Sezer ve Başbakan Erdoğan, dün "Kimlik Paylaşım Sistemi Projesi"nin tanıtım töreninde TBMM'de buluştu. Erdoğan, Kamu Yönetimi Temel Yasası'nı veto eden Sezer'e sitemde bulundu. "Arzumuz, vatandaşın taleplerine süratle cevap vermektir. Teknolojinin vatandaşa sunulmasında beklemeye tahammül kalmamıştır" dedi. 


</TEXT>
</DOC>
