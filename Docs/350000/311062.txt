<DOC>
<DOCNO> 311062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonspo21.html </URL>
<DATE> 2005/01/31/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Fabiano, Fenerbahçe'den mutlu ayrıldı... 
</HEADLINE>
<TEXT>

     Fenerbahçe'de Nicolas Anelka'nın transferi nedeniyle, yabancı kontenjanını açmak için sözleşmesi feshedilen Brezilyalı futbolcu Fabiano Lima Rodriguez, takımdan huzurlu bir şekilde ayrıldığını açıkladı. 
     Menajeriyle birlikte kulüp binasına gelerek sözleşmesinin feshi ile ilgili son işlemleri halleden Brezilyalı oyuncu, kulüpten ayrılırken yaptığı açıklamada, bu durumun futbolda her zaman yaşandığını belirtti. 
     Sözleşmesi karşılıklı feshedilen Fabiano, kimseye kırgın olmadığını kaydederek, ''Fenerbahçe'den huzurlu bir şekilde ayrılıyorum. Fenerbahçe'de çok arkadaşlarım var. Her zaman kalbim Fenerbahçe'de olacak. Futbol dünyasında böyle şeyler olur. Bundan sonra kendi hayatıma bakacağım, daha iyi yerlerde olmak için çalışacağım'' diye konuştu. 
     
</TEXT>
</DOC>
