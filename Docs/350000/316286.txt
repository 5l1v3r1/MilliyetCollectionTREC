<DOC>
<DOCNO> 316286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/magazin/amag.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Üzgünüm ama etkilenmedim' 
</HEADLINE>
<TEXT>


'Beyaz Atlı Prens'ini arayan Zeynep Karacan, beğenmediği adayları bu sözlerle eledi... 

ALİ'CE Ali Eyüboğlu 

22 yaşındaki Zeynep Karacan, marttan itibaren Kanal D'de ekrana gelecek yeni yarışma programı için şu günlerde Türkiye'yi dolaşıp "Beyaz Atlı Prens" adaylarını seçiyor. Medyapım'ın 50 kişilik prodüksiyon ekibiyle birlikte koca adaylarını seçmek için Türkiye turuna çıkan Karacan, İzmir, Adana, Trabzon ve ekstradan çıkan Samsun elemelerini tamamladı. Sırada Ankara, Antalya ve İstanbul var. 

Karadenizliyi bozar 
"Beyaz Atlı Prens"in Doğu Karadeniz elemelerini izlemek için Trabzon'daydık. Gerek Trabzon'da, gerek Maçka'da "Beyaz Atlı Prens" hakkında konuştuğumuz gençlerin, "Böyle yarışmalar Karadeniz erkeğini bozar", "Sonra '250 bin YTL için evlendi' derler" sözleri, Trabzon elemelerinin pek parlak geçmeyeceğinin habercisiydi. Elemelerin yapıldığı gün gördük ki, bizim Temel'le Dursun'un, "Beyaz Atlı Prens" olmaya hiç niyeti yoktu. 
Geçen yıl kara, tipiye rağmen Türkstar'a büyük ilgi vardı. Bu yıl ise kış ortasında yazdan kalma bir güne rağmen katılım düşüktü. Gün boyunca başvuru masasına sadece 27 kişi adını yazdırdı. Onlardan birkaçı da Zeynep Karacan'la jüri arkadaşlarının karşısına çıkmadan gitti. 

'Burada böylesi yok' 
"Beyaz Atlı Prens"ini aramak için 7 il dolaşıp, 5 bin kilometre katetmeyi göze alan Zeynep Karacan ile jüri üyesi konumundaki arkadaşı Nilgün Karatepe ve Medyapım'ın jüriye koyduğu Ayça Özdemir'den oluşan ekibin karşısına çıkanlar da trajikomik tablolar oluşturdu. Kimi Zeynep'in resmini otelin kapısında gördüğünü, içeri girip şansını denemek istediğini söyledi, kimi de "Trabzon'da Zeynep gibi güzeli yok. Böyle bir kızı kim istemez" dedi. 

Eray Bilgin sıyrıldı 
Jüri üyeleri ve kameralar karşısında, ilk kez gördüğü bir kadınla neden evlenmek istediğini anlatırken komik duruma düşüp elenen erkeklerin Zeynep'ten duydukları son söz ise hep aynıydı "Üzgünüm, etkilenmedim..." Maçka'da Zeynep Karacan'dan bu sözü duymayan bir kişi oldu. Karacan, jürideki arkadaşlarının baskısıyla 20 yaşındaki Eray Bilgin'e, "İstanbul'a geliyorsun" dedi. 

ADAYLARDAN BOMBALAR 
Eşinize 250 milyar verdiğinize göre... 
Elemelere katılan adaylar arasında Çetin Şahin en dikkat çekeniydi. Şahin önce, "Evlenmek için değil, sizi görmek için geldim" dedi, sonra "Finalist olursam hiç değilse ailem İstanbul'da, onları görmeye giderim diye düşündüm" diye devam edince şansını iyice yok etti. Şahin, son bombasını da salondan ayrılırken patlattı "Sizinle evlenene 250 milyar verdiğinize göre çok zengin olmalısınız .." 


</TEXT>
</DOC>
