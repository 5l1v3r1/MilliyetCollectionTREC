<DOC>
<DOCNO> 314529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sontur27.html </URL>
<DATE> 2005/02/11/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Felçli cimnastikçiye 139 milyar lira kaza tazminatı .. 
</HEADLINE>
<TEXT>

     Gençlik ve Spor Genel Müdürlüğü, Bursa'da 4 yıl önce spor salonunda antrenman yaparken geçirdiği kazada felç olan 19 yaşındaki cimnastikçi gence, 139 milyar lira tazminat ödemeye mahkum edildi. 
     Alınan bilgiye göre, 12 Temmuz 2001'de Bursa Gençlik ve Spor İl Müdürlüğü bünyesindeki Mahmut Atalay Cimnastik Eğitim Merkezi'nde, yaz okuluna gelen minik sporcuları çalıştırdığı sırada ''trambolinden'' atlarken boynunun üzerine düşmesi sonucu felç olan Mustafa Uyar'ın ailesi, hukuk mücadelesini kazandı. 
     Baba Mehmet Uyar'ın 2 yıl önce olaydan sorumlu tuttuğu Gençlik ve Spor Genel Müdürlüğü hakkında açtığı ve Bursa 2. İdare Mahkemesi'nde görülen tazminat davasında, mahkeme, Uyar ailesine 139 milyar lira tazminat ödenmesine karar verdi. 
     Kararın ardından baba Uyar, AA muhabirine yaptığı açıklamada, olay tarihinde 9 yıllık lisanslı cimnastikçi olan, Bursa İl birinciliğinin yanı sıra 1999 yılında Türkiye 3'üncülüğünü kazanan oğlunun, kazanın ardından gerekli ilgiyi göremediğini söyledi. 
     Bunun üzerine Gençlik ve Spor Genel Müdürlüğü hakkında tazminat davası açtıklarını kaydeden Uyar, şöyle dedi 
     ''Dava açmak için başvuru yaptığımızda, maddi sıkıntılarımız vardı. Harç parasını ödeyemediğimiz için hem Bursa Barosu'na hem de İdare Mahkemesi'ne başvurduk. Masraf istenmeden dava açıldı. Tüm harç masrafları devlet tarafından karşılandı. Şimdi de 8 milyar lira karar harcı adında para ödenmesi gerekiyormuş. Bu rakamı ödeyecek gücümüz olmadığından sanırım devlet ödeyecek.'' Geçirdiği kaza sonucu felç olan cimnastikçi Mustafa Uyar ise olayın üzerinden 4 yıl geçmesine rağmen, spor camiasından yeterli ilgiyi görmemenin üzüntüsünü yaşadığını bildirdi. 
     Uyar, tek istediğinin tedavisinin yapılması olduğunu ifade ederek, şunları söyledi 
     ''Birçok kişi, gerekli desteği sağlayacağını söylemesine rağmen ortalarda görünmedi. Bu benim hayallerimin yok olmasına neden oldu. Artık tek umudum, Başbakanım Erdoğan. Sporcu Başbakanımdan, bugüne kadar yapılmayan tedavim için ilgi bekliyorum.'' 
     
</TEXT>
</DOC>
