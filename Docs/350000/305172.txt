<DOC>
<DOCNO> 305172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonspo22.html </URL>
<DATE> 2005/01/10/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Yanal UEFA, teknik direktörlerden kulüplerin CEO'su olmasını istiyor 
</HEADLINE>
<TEXT>

     A Milli Takımlar Teknik Direktörü Ersun Yanal, UEFA'nın teknik direktörlerden kulüplerinin CEO'su gibi çalışmalarını istediğini ve Türk teknik direktörlerinin de kendilerini buna göre hazırlaması gerektiğini söyledi. 
     Antalya Aksu'daki Topkapı Palace Oteli'nde düzenlenen Hasan Polat Uluslararası Teknik Direktör Semineri'ne konuşmacı olarak katılan Ersun Yanal, Türkiye'nin her alanda olduğu gibi futbolda da Avrupa Birliği ile bazı ortak değerleri olmak zorunda olduğunu belirtti. 
     Yanal, ''UEFA, artık teknik direktörlerin sadece teknik bilgileri değil psikoloji, felsefe ve yönetim bilimi gibi konularda da eğitim almasını, kısaca teknik direktörlerin artık kulüpleri yöneten, vizyonunu belirleyen kişi olmasını istiyor'' dedi. 
     Türkiye ligleri ve oyuncular üzerine de bir analiz yapan Yanal, Türk fulbolundaki en önemli sıkıntılardan birisini 19-22 yaş gruplarındaki futbolcuların gerek A takımlarında, gerekse PAF takımlarında yeterince şans bulamaması olarak açıkladı. 
     Birinci Süper Lig'de 19-22 yaş grubunda 45 oyuncunun ilk yarı boyunca kadrolarda yer bulduğunu anlatan Yanal, şöyle devam etti 
     ''1983 doğumlu 25 oyuncu ortalama 7.8 dakika, 1984 doğumlu 8 oyuncu ortalama 10.12 dakika, 1985 doğumlu 8 oyuncu ortalama 3 dakika, 1986 doğumlu 4 oyuncu ortalama 1.75 dakika forma giyebilmiş. Bu durum PAF liginde de farklı değil. Fenerbahçeli Semih ilk yarıda sadece 1 dakika oynayabilmiş. Oysaki futbolda eğitimin 21-22 yaşına kadar sürdüğü kabul ediliyor. Buna maç tecrübesi de dahil. Dolayısıyla en önemli yaş grubundaki oyuncularımıza daha fazla maç tecrübesi kazandıracak formüller üretmeliyiz.'' 
     
</TEXT>
</DOC>
