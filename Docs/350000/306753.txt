<DOC>
<DOCNO> 306753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonsiy01.html </URL>
<DATE> 2005/01/15/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Talat Kıbrıs'ta çözüm için Rum tarafının hareketlenmesi gerekiyor... 
</HEADLINE>
<TEXT>

     KKTC Başbakanı Mehmet Ali Talat, ''Kıbrıs sorununda bir çözüm hedefleniyorsa, herhangi bir plandaki değişiklik veya çözümün parametreleri konusunda düşünceleri olan taraf olarak Rum tarafının hareketlenmesi gerekiyor'' dedi. 
     İstanbul'a dün akşam gelerek Başbakan Recep Tayyip Erdoğan ile görüşen KKTC Başbakanı Talat, ülkesine gitti. 
     Talat, hareketinden önce Atatürk Havalimanı VIP Salonu'nda basın mensuplarına yaptığı açıklamada, Başbakan Erdoğan ile görüşmesinin iyi geçtiğini vurgulayarak, şunları söyledi 
     ''Özellikle Kıbrıs sorununu yakından ilgilendiren ve Kıbrıs'ta da büyük yankılar yaratan Moskova ziyareti, oldukça önemliydi, gündeme damgasını vurmuştu. Bu konuyla ilgili Başbakan'ın değerlendirmelerini aldık ve bundan sonra yapmamız gerekenleri, atacağımız adımları, atmamız gereken adımları gözden geçirdik.'' KKTC'de seçim süreci bulunduğunu hatırlatan Talat, şöyle dedi 
     ''Dolayısıyla bu dönemde beklenen, seçimlere yoğunlaşmak ve diğer hedefleri ikinci plana itmektir. Ama bizim böyle bir yaklaşımımız yok. Tam tersine bizim için birincil derecede önemli olan Kıbrıs sorunu, önemini korumaya devam ediyor. Ve bu çerçevede biz üzerimize düşen her şeyi, seçim olup olmadığına bakmaksızın yerine getireceğiz. Bu konuda kesin kararlıyız. Bu bağlamda çalışmalarımızı sürdürüyoruz. 
     24 Nisan referandumunda 'evet' oyu kullanmasıyla başlayan yepyeni bir süreç var dünyada. Bunun etkisi hala devam ediyor. Bu yankıları çok doğru değerlendirmek gerekiyor. Kıbrıslı Türkler üzerindeki tecridin kaldırılması için harekete geçmek gerekiyor. Zaten hareket halindeyiz. Bunları formüle ederek, aynı hedefe, aynı noktaya doğru yönlendirmemiz gerekiyor. Bir bütün olarak Kıbrıs sorununa yönelik politikalarımızı bütünleştirme çalışması yaptık.'' 
     
     ''ÇÖZÜME ENGEL OLAN TARAF, RUM TARAFIDIR'' 

     KKTC Başbakanı Talat, bir gazetecinin ''Başbakan Erdoğan'ın Davos'ta BM Genel Sekreteri Kofi Annan ile görüşerek Kıbrıs sorununu masaya yatıracağı söyleniyor'' demesi üzerine, ''Bildiğim kadarıyla Annan Davos'a gitmiyor. Dolayısıyla Sayın Erdoğan'ın Annan ile görüşeceğini sanmıyorum'' diye konuştu. 
     ''Bugünkü teknoloji ile mutlaka yüz yüze gelmeye gerek bulunmadığını'' vurgulayan Mehmet Ali Talat, sözlerini şöyle sürdürdü 
     ''Kaldı ki Kıbrıs sorununu Sayın Annan ile Erdoğan'ın masaya yatırması pek de mümkün değildir. Çünkü Sayın Erdoğan ve Kıbrıs Türk tarafı çözüm istiyor ve istediğini de kanıtlamıştır. Çözüme engel olan taraf, ne yazık ki Rum tarafıdır. Dolayısıyla Kıbrıs sorununda bir çözüm hedefleniyorsa, herhangi bir plandaki değişiklik veya çözümün parametreleri konusunda düşünceleri olan taraf olarak Rum tarafının hareketlenmesi gerekiyor. 
     Rum tarafını hareketlendirecek olan hususlar, esas bizim üzerinde durmamız gereken hususlardır. Onlar da en başta Kıbrıslı Türkler üzerindeki izolasyonun kaldırılmasıdır. Bunun çabasını ortaya koymalıyız. Bunu sağlayabilmek için de, Rusya'dan gelen olumlu sinyali de dikkate alacak olursak, BM'nin harekete geçmesi gerekiyor. O bakımdan BM'nin, Rum tarafının görüşlerini billurlaştırmasını teşvik edici, baskıcı, yönlendirici bir tavır takınması gerekiyor.'' 
     
     KKTC CUMHURBAŞKANI DENKTAŞ'IN GÖRÜŞLERİ 

     KKTC Cumhurbaşkanı Rauf Denktaş'ın ''İkinci Annan Planı'na karşı olduğu'' yönündeki düşüncelerinin sorulması üzerine de KKTC Başbakanı Talat, ''Sayın Denktaş'ın bildiğiniz görüşleridir'' dedi. 
     ''Denktaş'ın Annan Planı'na karşı olduğunu'' da ifade eden Talat, konuşmasına şöyle devam etti 
     ''Denktaş, Kıbrıs sorununu çözmeyi hedefleyen Annan Planı'nın Kıbrıslı Türkler'i yok edeceğine inanmaktadır. Bu O'nun düşüncesidir. Dolayısıyla Annan Planı'nı yeniden canlandırma, bu düşünceye sahip olduğu için O'nun açısından kötüdür. Ancak Kıbrıs Türk halkının yüzde 65'inin 'evet' dediği bir plandır. Kıbrıs Türk halkının desteklediği bir plandır. Ancak bilinmesi gerekir ki, Annan Planı'nın, gelişen duruma ve en azından tarihlere uyarlanması gerekir. Dolayısıyla Annan Planı, bir şekilde gerek kendi adıyla, gerekse başka bir plan çerçevesinde, ama sonuçta Annan Planı'na dayalı bir öneri beklenmelidir, mutlaka gelecektir. Öneri gelmeden konuşmak mümkün değildir.'' 
     
     ''GÜVENLİK KONSEYİ KARARINA DÖNÜŞMESİ GEREKİYOR'' 

     KKTC Başbakanı Mehmet Ali Talat, ''Rusya'nın 'KKTC'ye ambargoların kaldırılması' yönündeki düşüncesi ABD ve İngiltere'nin bu konudaki tutumunu etkileyecek mi '' sorusuna ise şu karşılığı verdi 
     ''Rusya'nın tutumu, Rusya'nın yaratma ihtimali olan engeli daha kolay aşabilecekleri düşüncesini doğurdu. Bu, tabii ki Güvenlik Konseyi'ne yansımalı. Annan'ın Güvenlik Konseyi'ne sunduğu ve Kıbrıslı Türkler'e izolasyonun sona ermesi için öngördüğü düşüncelerin, Güvenlik Konseyi kararına dönüşmesi gerekiyor. Bu sağlanabilirse, izolasyonlar büyük ölçüde kalkabilecek.'' 
     
</TEXT>
</DOC>
