<DOC>
<DOCNO> 302948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/yasam/yas18.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



Elektrik teli kurbanı 

Hatay'ın İskenderun ilçesinde, Cumali Boynuyoğun 56 , kopan elektrik telinin üzerine düşmesi sonucu akıma kapılarak öldü. Bir lokantada çalışan Boynuyoğun dün müşteriye kebap götürmek üzere yola çıktı. Boynuyoğun bisikletiyle seyir halindeyken İnönü Caddesi'nde TEDAŞ'a ait direkten kopan elektrik teli üzerine düştü. Akıma kapılan Boynuyoğun, olay yerinde öldü. Olayla ilgili soruşturma başlatıldı. 

Maganda uykuda vurdu 

M. AKİF ERDEM İstanbul 
İstanbul'da şehir magandaları, Kozyatağı İnönü Caddesi'ndeki Deniz Apartmanı 2 numaralı evinde oturan öğretmen Müjgan Kolbasar'ı uykusunda ayağından vurdu. Saat 03.00'te acıyla uyanan Kolbasar, pencereden giren kurşunun sol ayağından geçip sağ ayağına saplandığını gördü. Eşi tarafından SSK Göztepe Hastanesi'ne kaldırılan Kolbasar, "Magandaların yakalanmasını istiyorum" dedi. 

Şırnak'ta PKK operasyonu 

ŞIRNAK DHA 
Şırnak'ta, PKK KONGRA - GEL üyesi 2 terörist öldürüldü. Şenoba bölgesinde operasyonları sürdüren güvenlik güçleri, bir grup teröristle karşılaştı. Güvenlik güçlerinin "Teslim ol" çağrılarına ateşle karşılık veren 2 terörist vuruldu. PKK'lıların yanındaki uzun namlulu silah ve patlayıcılar da ele geçirildi. Teröristlerin, eylem için Kuzey Irak'tan Türkiye'ye giriş yaptıkları belirtildi. 


</TEXT>
</DOC>
