<DOC>
<DOCNO> 321815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/soneko18.html </URL>
<DATE> 2005/03/08/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
ÖİB Başkanı Kilci Petkim'in bir bölümünü Nisan'da halka arz edeceğiz 
</HEADLINE>
<TEXT>

     Özelleştirme İdaresi ÖİB Başkanı Metin Kilci, yüzde 88.86'sı ÖİB'nin portföyünde bulunan Petkim'in hisselerinin bir bölümünün, Nisan ayı içinde halka arz edileceğini açıkladı. 
     Petkim hisselerinin halka arzıyla ilgili düzenlenen basın toplantısında konuşan Kilci, İdare olarak Türk Hava Yolları'nın ardından Petkim'in halka arzını da gerçekleştirerek, 'hisse senedi sahipliğinin yaygınlaşması ve hisse senedi piyasasının kurumsallaşmasına katkıda bulunabilmeyi' hedeflediklerini söyledi. 
     Halka arz süreci başlayan Petkim hisselerinin yatırımcılar açısından cazip hale getirilebilmesi için, farklı tahsisat gruplarına göre değişen çeşitli iskonto oranları da belirlendiğini ifade eden Kilci, ''bu çerçevede Petkim halka arzında yurtiçi küçük bireysel yatırımcılar için yüzde 6, yurtiçi kurumsal yatırımcılar için yüzde 4, petkim müşterilerine yüzde 7, petkim çalışanları ve emeklileri için yüzde 10, kamu çalışanlarına yüzde 7, yurtdışı kurumsal yatırımcılar için de yüzde 4 oranında iskonto uygulayacağız'' diye konuştu. 
     
     2004 ÖZELLEŞTİRMELERİ 2 MİLYAR DOLARI AŞTI 

     2004 yılı özelleştirmelerine de değinen Kilci, geçen yıl satış ve devir işlemleri tamamlanmış özelleştirme uygulamaları bedelinin 2 milyar doları aştığını, özelleştirme işlemlerinden sağlanan nakit girişin ise 1.4 milyar dolara ulaştığını kaydetti. 
     Kilci, geçen yıl 28 şirketin tamamen özelleştirildiğini, gerçekleştirilen bu uygulamaların en önemli özelliğinin, uzun zamandır özelleştirilememiş olan kuruluşların, 'ülke ekonomisinin temel unsurlarından olan orta ölçekli özel sektör işletmelerine devredilmiş olması' olduğunu belirtti. 
     Dünya genelinde petro kimya ürünlerine olan talebin ekonomik büyüme hızının üzerinde seyrettiğini anlatan Kilci, ''bu alanda global ölçekte rekabet gücüne sahip kapasite artırma yatırımlarıyla daha da güçlenen Petkim'in halka arzının, yatırımcılarımız için ilgi çekici fırsatlar içerdiğine inanıyorum'' şeklinde konuştu. 

     
</TEXT>
</DOC>
