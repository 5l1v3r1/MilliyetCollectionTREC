<DOC>
<DOCNO> 320877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonyas21.html </URL>
<DATE> 2005/03/04/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Kuş gribi aşısında ilk denemeler başarılı... 
</HEADLINE>
<TEXT>

     Asya'da 47 kişinin hayatına malolan, Vietnam'da salgın halinde yayılan kuş gribine ilişkin bir aşının maymunlar üzerindeki ilk denemelerinin başarılı olduğu belirtildi. 
     Vietnamlı araştırmacıların, zayıflatılmış H5N1 kuş gribi virüsünden geliştirdikleri aşıyı, geçen ay başında 3 maymuna enjekte ettiği, 3 haftalık bir sürenin ardından bu maymunların sağlıklı olduğu ve antikor ürettikleri açıklandı. 
     Konuyla ilgili bir açıklama yapan Vietnam Ulusal Salgın Hastalıklar Merkezi Müdürü Nguyen Tran Hien, ''Araştırmacılar, maymunlar üzerinde aşıları denediler. Gelecek 2 hafta içinde sonuçları almayı umuyoruz'' dedi. Nguyen, Eylül ayında da bir grup gönüllü üzerinde ilk deneme aşılarının kullanılmaya başlanacağını kaydetti. 
     Vietnam'da, aralık ayında başgösteren yalnızca son kuş gribi salgınında 14 kişi hayatını kaybetti. Kuş gribinden toplam olarak 34 Vietnamlı, 12 Taylandlı, 1 Kamboçyalı olmak üzere 47 kişi öldü. 
     
</TEXT>
</DOC>
