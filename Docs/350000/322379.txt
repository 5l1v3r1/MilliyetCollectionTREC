<DOC>
<DOCNO> 322379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/spor/aspo.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü'de çıt yok 0-0 
</HEADLINE>
<TEXT>


Beşiktaş ile Gençlerbirliği tekrar maçında eşitliği bozmak için uğraştı. Ancak futbolun keyfi, seyircisiz hiç çıkmadı. İki takım ağları sarsamayınca, hanelere birer puan yazıldı 


90 dakika 

BİLAL MEŞE 

Tekrar maçında futbol adına hiçbir şey göremedik. Dağ fare doğurdu. Beşiktaş cephesinde işler iyi değil. Belli ki Rıza Çalımbay, Galatasaray derbisinde kaybedilen üç puanı hiç unutmamış Çalımbay, Hakan Şükür'ün attığı tek golde büyük hataları bulunan İbrahim Üzülmez ve Çağdaş'ı bırakın yedek kadroya, 18'e bile almamış, Ali Güneş'i de kesmiş. Derbide son fişeğini kullanan Beşiktaş, bu oyuncu grubuyla sezonun sonunu zor getirir. Adeta oyuncuların içi boşalmış. Ne hırs, ne istek kalmış. 

Seyircisiz olmuyor 
Futbolun seyircisiz olmayacağı da dün bir kez daha ortaya çıktı. Boş tribünler ve sahadaki kötü futbol, adeta tuzsuz yemeğe benziyor. Maçın ilk yarısında pozisyon yazmak için bekledik durduk. Bırakın pozisyonu, kaleye doğru atılan bir şut bile yoktu. 
Konuk takım Gençlerbirliği, Beşiktaş'a oranla daha derli topluydu. Çok adamla hücuma kalkan Başkent ekibi, Kartal'ın cılız ataklarına yine çok adamla karşılık verdi. Savunmada son adam olarak görev yapan Koray iyi oynadı, Youla'nın oyunda kaldığı süre içinde çıkışlarına set çekti. 
İbrahim Toraman, Kartal'da olumlu futbol oynayan tek isimdi. Carew çok koştu, çok çalıştı. Ne var ki, ofansta sürekli yalnız kaldı. İndirdiği toplara koşacak bir arkadaşını bulamadı. 

Sadece 10 dakika 
Maçın ilk ve tek tehlikeli atağı Gençlerbirliği'nden geldi. 54. dakikada Youla sağdan indi, ceza alanına girdi. Yakın mesafeden sert vurdu, top kaleci Cordoba'dan döndü. 
59. dakikada yine bir Gençler atağı izledik. Ayman, soldan Sertan'ı kaçırmak istedi. Ahmet Yıldırım araya girdi, dokundu. Top rakibe çarparak Sertan'ın önüne düştü. Tecrübeli futbolcunun yerden sert vuruşu auta gitti. 
Her geçen dakika Beşiktaş'ın aleyhine işliyordu. Koskoca Kartal'ın Gençlerbirliği karşısında yakaladığı tek pozisyon 76. dakikadaydı. Savunmanın uzaklaştırdığı topla sağda Ahmed Hassan buluştu. Mısırlı futbolcunun sert şutunu kaleci Gökhan uzanarak tokatladı. 
Tüm hatlarıyla Gençlerbirliği'nin savunmaya çekilmesi, biraz olsun Beşiktaş'ı ayağa kaldırdı. Ama Beşiktaş, Gençlerbirliği'nin oluşturduğu duvarı aşamadı ve bu golsüz maç hafızalarda iz bırakmadı. 

Neşter vurdu 

Faturayı kesti 
TEKNİK Direktör Rıza Çalımbay, revizyona giderek, Galatasaray derbisinde bekleneni veremeyen İbrahim Üzülmez, Ali ve Çağdaş'ı kadro dışı bıraktı. Ahmet Yıldırım, Ahmed Hassan ve Ahmet Dursun ile cezası biten Carew on birde görev aldı. Okan, Juanfran, Mustafa ve İbrahim Akın da 18 kişilik kadroya girdi. 

Demirören üzgün 
BAŞKAN Yıldırım Demirören maç öncesi Şeref Tribünü'nde oldukça keyifsizdi. Demirören, "Bir sezonda dördüncü kez seyircisiz oynuyoruz. İnşallah uzun yıllar beşi görmeyiz. Taraftarsız futbolun tadı yok" dedi. Bu arada daha önce ertelenen PAF mücadelesi 1 - 1 sonuçlandı. 

Maçın hakemi 
İş düşmedi 
İSMET Arzuman vasatın altında kalan mücadelede hata yapmadı. Pozisyonları yakından incelemeye çalıştı, baskıdan uzakta rahat mücadele yönetti. Sadece kartı gerektirebilecek birkaç faul pozisyonunda elini cebine götürmekte tereddüt etti. Yardımcılarıyla iyi anlaştı, maçın seyrini etkileyecek herhangi bir olumsuz karara imza atmadı. 

Maçtan notlar 
Yine sakatlandı 
KARŞILAŞMANIN ilk yarısında sakatlanarak, oyundan çıkan Daniel Pancu'nun arka adalesinde gerilme olduğu bildirildi. Rumen yıldızın durumunun bugün yapılacak kontrolden sonra netlik kazanacağı bildirildi. Beşiktaş, Ankaraspor maçının hazırlıklarına bugün tek idmanla başlayacak. 

Başkan'ın dileği 
BEŞİKTAŞ Başkanı Yıldırım Demirören, maç öncesi Şeref Tribünü'nde oldukça keyifsizdi. Demirören, "Bir sezonda dördüncü kez seyircisiz oynuyoruz. İnşallah uzun yıllar beşi görmeyiz. Taraftarsız futbolun tadı yok" diyerek yakındı. 

Paf da berabere 
İKİ takım arasında 6 Şubat'ta oynanması gereken, ancak yoğun kar yağışı nedeniyle ertelen PAF Ligi maçında da eşitlik bozulmadı. Fulya Tesisleri'ndeki mücadele 1-1 sonuçlandı. 


</TEXT>
</DOC>
