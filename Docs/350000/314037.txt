<DOC>
<DOCNO> 314037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/yazar/uras.html </URL>
<DATE> 2005/02/10/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Yabancılar 'Sabancı' hisselerini kapıştı 
</HEADLINE>
<TEXT>

Demir Sabancı'nın İMKB'de satışa çıkardığı hisse senetlerini Avrupa yatırım fonları kapıştı. Bir İsveç yatırım fonu tek başına 65 milyon dolarlık hisse aldı. Bu, Türkiye ekonomisi ve Sabancı Holding'e güvenin ifadesi 

Demir Sabancı'nın İMKB'de satışa çıkardığı hisse senetlerini Avrupa yatırım fonları kapıştı. 250 milyon dolarlık hisse senedi hemen satıldı. Üstelik satın alanlar günü 9.2 milyon dolar kazançla kapattı. 
Bu satışın 2 özelliği var 1 Yabancılar Türk ekonomisinin geleceğine güven duyuyor. Türkiye'ye para yatırmaktan çekinmiyor. 2 Sabancı Grubu'nun hisse senetleri yabancıların tanıdığı, güvendiği Türk kağıtlarının başında geliyor. 
Bu satış 2 konudaki soruları cevaplıyor 1 Piyasadaki döviz bolluğunda yabancıların Türkiye'ye hisse senedi, tahvil satın almak için getirdikleri paranın payı var. 2 Yabancıların ilgisi bu çizgide devam ettikçe yabancılar hisse senedi ve tahvil satın almak için Türkiye'ye para getirmeye devam edecek. 
Sabancı kardeşlerin en küçüğü rahmetli Özdemir Sabancı'nın Sabancı Grubu şirketlerindeki hisseleri eşi Sevda, kızı Serra ve oğlu Demir arasında paylaştırılmıştı. 

Demir Sabancı hisseleri 
Demir Sabancı, Sabancı Holding'in yüzde 6.20, Akbank'ın yüzde 2.4 hissesine sahipti. Holding hisselerinin tamamını satışa çıkardı. Yüzde 1.25'inin satışı için bir yabancı bankaya 18 aylık "opsiyon hakkı" verdi. Bu yabancı banka hisseleri yavaş yavaş satıyor. Kalan yüzde 4.95 hisseyi İMKB'de satışa çıkardı. 59 milyon 780 bin lot hisse, adedi 5.5 YTL'den toplam 328.8 milyon YTL'ye satıldı. 
Kesin olmayan bilgilere göre bu hisselerin tamamını on yabancı fon satın aldı. Bu işlemle Türkiye'ye yaklaşık 250 milyon dolar girdi. Satışın en çarpıcı yanı, bir İsveç yatırım fonunun tek başına 65 milyon dolarlık hisse alması. İsveç nere, Türkiye nere İsveç'teki yatırım fonu yöneticileri Türkiye'ye güveniyor. Sabancı Holding'in ne olduğunu biliyor. Burada Türkiye'deki olumlu gelişmelerin, Sabancı Holding'in gücünün önemi var ama, Sabancı Grubu'nun en önemli dallarından biri olan Akbank'ın, yurtdışındaki itibarının, bankacılık sistemindeki liderliğinin de etkisi büyük. 

Akbank'a güven 
Deutsche Bank, yılbaşında yurtdışında yayımladığı bir raporunda, Akbank'ın gücünü ve Sabancı Holding'i övüyor, bu kuruluşların hisselerine yapılacak yatırımı "wining game" kazanç oyunu olarak niteliyordu. 
Deutsche Bank'ın tahmini doğru çıktı. Yabancıların 5.5 YTL'den aldıkları hisse senetleri gün içinde 5.9 YTL'ye kadar yükseldi. Seans yüzde 3.63 prim ile 5.7 YTL'den kapandı. Yabancıların günlük kazancı 9.2 milyon dolar oldu. Bir sonraki gün, Hazine 12 yıl vadeyle yatırımcıya yüzde 5.695 gelir sağlayacak 1 milyar euro tutarında tahvili satışa sundu. Türk tahvillerine 30 ülkeden 5.5 milyar euroluk talep geldi. 
Avrupa'dan yoğun telep vardı. Hazine 1 milyar euroluk tahvilin yüzde 35'ini Avrupa'daki, yüzde 26'sını İngiltere'deki, yüzde 9'unu Asya ve Ortadoğu'daki yüzde 30'unu da Türkiye'deki yatırımcılara sattı. 
Hazine'nin ödeyeceği yüzde 5.695 oranındaki faiz, en güçlü ülkelerin euro ile borçlanırken ödeyeceği faizin 2.240 puan üzerinde. Bu, Türkiye için bugüne kadar gerçekleştirilebilen en düşük faizli tahvil satışı. Biraz da iyi haberler verelim de, içimiz açılsın... 



</TEXT>
</DOC>
