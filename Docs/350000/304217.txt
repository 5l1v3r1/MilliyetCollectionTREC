<DOC>
<DOCNO> 304217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/siyaset/axsiy01.html </URL>
<DATE> 2005/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizin perde arkası 
</HEADLINE>
<TEXT>


CHP Disiplin Kurulu üyesi Gürpınar, üye Aydoğan'ın, toplantı arasında Baykalcı Başkan Çanakçı'yla konuştuktan sonra, rüşvet iddiasını dile getirdiğini söyledi 

ÖZEL HABER Ezelhan Üstünkaya 


CHP Yüksek Disiplin Kurulu YDK üyesi İrfan Gürpınar, Şişli Belediye Başkanı Mustafa Sarıgül'ün ihraç talebinin oylandığı YDK toplantısında verilen arada Başkan İsmet Çanakçı'yla üye Ergün Aydoğan'ın kısa bir konuşma yaptığını, bunun ardından Aydoğan'ın "rüşvet" iddiasını dile getirdiğini söyledi. 

'Çanakçı konuyu kapattı' 
YDK toplantısında "Rüşvet işini açığa kavuşturalım" dediğini söyleyen Gürpınar, CHP'yi kurultaya kadar götüren oylama günüyle ilgili olarak şunları kaydetti 
"Cafer Dursun Aydoğan'a dönerek 'Sana rüşvet vermişim kardeşim, öyle mi ' dedi. Aydoğan yanıt veremedi, Çanakçı konuyu kapattı. Üyelerden Veli Ağbaba Malatya'dan Ankara'ya aktarmalı geliyordu, geciktiği için onu bekliyorduk. Toplantıya ara verilmişti. Ağbaba'yı beklerken konu yine açıldı. Çanakçı yine konuyu kapattı. Ergün'ü yanına alıp dışarı çıktı. Sonra döndüler, Çanakçı 'Arkadaşlar, Ergün size bir şey anlatacak' dedi. Ergün, 'Dursun bana Balıkesir'de 'hediyen var' diyerek paket verdi. Çikolata sanıp aldım. İçinden para çıktı' dedi. Bunun üzerine Dursun bağırıp çağırmaya başladı. 'Seni mahkemeye vereceğim' dedi. Çanakçı da yine konuyu kapattı." 

'Arada kaldık' 
Gürpınar, Sarıgül dosyası görüşülürken Çanakçı'nın "Genel başkan sizi bilgilendirmek için kurula girmek istiyor" dediğini, ancak üyelerin karşı çıktığını da iddia etti. Gürpınar, "Biz kurulda 7 hukukçuyuz. Baykal sevgisiyle kişiliğimiz arasında sıkıştık. Ama kararı hukukçu kişiliğimizle aldık" diye konuştu. 
Baykal'a, Sarıgül dosyası gelmeden önce "Bu şekilde sevk etmeyin, iddialarla Sarıgül'ün şahsı arasında bağlantı yok" uyarısında bulunduklarını da dile getiren Gürpınar, rüşvet iddialarının basına yansımasının ardından YDK Başkan Yardımcısı Hasan Akyol'un Aydoğan'ı aradığını, ancak Aydoğan'ın rüşvet iddialarını reddettiğini anlattı. 


</TEXT>
</DOC>
