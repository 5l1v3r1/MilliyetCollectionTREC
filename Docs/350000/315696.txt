<DOC>
<DOCNO> 315696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun29.html </URL>
<DATE> 2005/02/16/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İran'ın nükleer silahı olduğuna dair kanıt yok 
</HEADLINE>
<TEXT>

     Uluslararası Atom Enerjisi Ajansı UAEA Başkanı Muhammed El Baradei, İran'ın nükleer silah sahibi olduğuna dair hiçbir kanıt bulunmadığını söyledi. 
     Avusturya'nın başkenti Viyana'daki bürosunda, aralarında Washington Post'un da bulunduğu 4 Amerikan gazetesine demeç veren El Baradei, İran ve Kuzey Kore'yi nükleer programlarıyla ilgili müzakerelere katmak için yürütülen diplomatik çabalara ABD'nin daha geniş katılımda bulunması çağrısı yaptı ve ''İran konusunda, teftişlerimizin sonuçları ya da istihbaratların güvenilirliğiyle ilgili çok fazla gelişme olmadı'' ifadesini kullandı. 
     Kuzey Kore'ye atıfta bulunarak, ''bir rejimle konuşmanın meşruiyet anlamına geldiğini düşünmediğini'' belirten El Baradei, ''Amerikalılar Kuzey Kore ile konuşuyor ve bunun bir meşruiyet olduğunu düşünmüyorum'' dedi. 
     İngiltere, Fransa ve Almanya'nın İran ile müzakereler konusundaki tutumundan övgüyle söz eden El Baradei, bununla birlikte, ABD'nin Avrupalıların arkasında durmaması halinde, İran dosyasının kapanacağını düşünmediğini de ifade etti. 
     ABD Başkanı George Bush'un ikinci dönem görev süresinin başlangıcı, ABD ile İran arasındaki yeni bir düşmanlık dönemiyle çakıştı. Bush, İran'ın nükleer silah edinme arzusunda ısrarlı olması halinde bu ülkeye yönelik askeri operasyon ihtimalini göz ardı etmiyor. 
     
     ŞALOM ''İRAN, 6 AYA KADAR ATOM BOMBASINA SAHİP OLACAK'' 

     İsrail Dışişleri Bakanı Silvan Şalom, ''İran'ın 6 aya kadar atom bombası teknolojisine sahip olacağını'' söyledi. 
     İngiltere'nin başkenti Londra'ya İngiltere Dışişleri Bakanı Jack Straw ile görüşmeye gelen Şalom, ''Sorun, İran'ın 2011, 2010 veya 2009 yılında atom bombasına sahip olabileceği değil. Biz, İran'ın bugünden itibaren tüm deneyleri tamamlayarak atom bombasının nasıl imal edileceği bilgisine sahip olacağını tahmin ediyoruz'' dedi. 
     
</TEXT>
</DOC>
