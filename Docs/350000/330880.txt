<DOC>
<DOCNO> 330880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonyas09.html </URL>
<DATE> 2005/04/06/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
'Çöküş' filmine İsrail'de sansür 
</HEADLINE>
<TEXT>

     Adolph Hitler'in son 12 gününü anlatan ve En İyi Yabancı Film dalında Oscar'a aday gösterilen 'Çöküş' Downfall adlı film İsrailli sinema dağıtımcılarının sansürüne takıldı. 
     İsrail'de tartışma konusu olan filmin gösterime girip girmeyeceği filmin dağıtım haklarını alan iki şirkete bağlı. 
     Filmin dağıtım haklarını alan İsrailli Lev ve Şani sinema şirketleri, 'Çöküş'ü gösterime sokup sokmamakta kararsız kaldı. 
     İzleyecilerin tepkisini merak eden şirket yöneticileri filmi önce şirket çalışanlarına izletti daha sonra oylama yaptı. 
     
     "Sansüre karşıyım ama..." 
     Şani sinema şirketi sahibi Nurit Şani, filmin bazı insanların duygularını incitebileceği endişesini taşıdıklarını söyledi. 
     Şani, "film çok tartışmalı sahneler içeriyor. Hatta bazılarında Hitler'e karşı acıma hissi uyandırıyor. Ben insanların özellikle soykırımdan etkilenenleri incinmesini istemiyorum. Sansüre karşıyım, ancak kendim de bir sansürcü olmak istemiyorum" diye konuştu. 
     
     Oylama sonucu bekleniyor 
     Bu kaygılar sonucu şirket yetkilileri, filmi İsrailli izleyiciyle buluşturmadan önce bir oylamaya başvurdu. Filmi önce şirket çalışanları ile özel müşterilerine izleten yetkililer daha sonra oylama yaptı. 
     Özel gösterimden sonra filme farklı tepkiler geldi. Bazılarına göre filmi sansürleyecek kadar abartılı sahneler yok, bazılarına göre ise film hiç gösterilmemeli. 
     İzleyiciler ve şirket çalışanları filmin gösterime girmesiyle ilgili görüşlerini kapalı zarfta oy kullanarak belirtti. Henüz açıklanmayan oylama sonucu ise İsrailli sinemaseverler tarafından sabırsızlıkla bekleniyor. 
     
</TEXT>
</DOC>
