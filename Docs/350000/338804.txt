<DOC>
<DOCNO> 338804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sondun02.html </URL>
<DATE> 2005/05/02/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Irak'ta kan gövdeyi götürdü, peş peşe intihar saldırıları 
</HEADLINE>
<TEXT>

     Irak'ın kuzeyindeki Telafer kentinde bir Kürt yetkilinin cenaze töreninde düzenlenen intihar saldırısında 20 kişinin öldüğü, 30'dan fazla kişinin yaralandığı bildirildi. 
     Yetkililer, saldırının bomba yüklü araçla düzenlendiğini söylediler. 
     El Arabiya televizyonunun haberinde ise saldırının bir Kürt partisinin merkezine yapıldığı belirtilirken, ölü sayısı 25 olarak verildi. 
     
     BAĞDAT, 4 PATLAMAYLA SARSILDI 

     Irak’ın başkenti Bağdat’ta bugün düzenlenen 3 bombalı saldırıda ölenlerin sayısı 14’e, yaralı sayısı 26’ya çıktı. 
     Bağdat’ın seçkin alışveriş bölgelerinden birinde bomba yüklü otomobilin patlaması sonucu 14 kişi öldü, 12 kişi yaralandı. 
     Irak İçişleri Bakanlığı özel güvenlik güçleri komutanı Tümgeneral Raşid Feleyh’in aracının da bulunduğu 4 arabalık konvoya düzenlenen saldırıdaysa General Feleyh ve 3 muhafızı yaralandı. 
     Daha önceki haberlerde, Faleyh’in saldırıdan yara almadan kurtulduğu bildirilmişti. 
     
     MUSUL’DA BOMBA YÜKLÜ 2 ARAÇ PATLADI 

     Musul kentinde bomba yüklü araçla düzenlenen 2 intihar saldırısında 4 kişinin öldüğü, 7 kişinin yaralandığı bildirildi.. 
     Irak polis yetkilisi Muhammed Fethi, bomba yüklü 2 aracın Musul’un batısındaki Yarmuk bölgesinde infilak ettiğini, biri çocuk, 4 kişinin hayatını kaybettiğini, 7 sivilin yaralandığını belirtti. 
     Amerikan ordusuysa bomba yüklü 2 araçla düzenlenen intihar saldırılarında, ilk belirlemelere göre bir çocuğun öldüğünü, 15 kişinin yaralandığını duyurdu. 
     
     AVUSTRALYA TERÖRİSTLERLE GÖRÜŞMEYECEĞİZ 

     Öte yandan, Iraklı direnişçilerin, Avustralyalı askerlerin Irak’tan çekilmemesi halinde öldürmekle tehdit ettiği Avustralyalı rehineye ilişkin açıklamada bulunan Avustralya Başbakanı John Howard, rehinenin serbest bırakılması için "teröristlerle görüşmede bulunmayacağını" söyledi. 
     Howard Avustralya Yayın Kuruluşu ABC’ye yaptığı açıklamada, "Herkes Avustralya’nın, insan kaçırarak rehin alan kişilerin talepleri konusundaki tavrını bilir. Biz teröristlere bu ülkenin dış politikasını çizdirmeyiz" diye konuştu. 
     Irak Mücahitler Konseyi adlı örgüte mensup militanlar, haber ajanslarına gönderdikleri bir video kasetle bir Avustralya vatandaşını rehin aldıklarını bildirmişlerdi. Video kasetteki görüntülerde sarışın bir erkek kendisini, "Kaliforniya’da yaşayan, bir Amerikalıyla evli, 63 yaşındaki Douglas Wood" olarak tanıtıyordu. "Ölmek istemediğini" söyleyen videodaki kişi, ABD, Avustralya ve İngiltere hükümetlerinden askerlerini Irak’tan çekmelerini istiyordu. 
     
</TEXT>
</DOC>
