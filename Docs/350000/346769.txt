<DOC>
<DOCNO> 346769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sontur18.html </URL>
<DATE> 2005/05/28/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Raylara döşenen bomba yük treni geçerken patladı 
</HEADLINE>
<TEXT>

     Muş Valisi İbrahim Özçimen, Muş-Elazığ demiryoluna döşenen bombanın yük treninin geçmesi sırasında patladığını, iki vagonun raydan çıktığını bildirdi. 
     Özçimen, AA muhabirine yaptığı açıklamada, sabah saatlerinde, Muş’tan Elazığ’a giden yük treninin iki vagonunun, Karakurt İstasyonu yakınlarında raylara döşenen bombanın patlaması sonucu, raydan çıktığını belirtti. 
     Ulaşıma kapanan Muş-Elazığ demiryolunun açılması için çalışmaların sürdürüldüğünü kaydeden Özçimen, can kaybının meydana gelmediği patlamanın ardından bölgede operasyon başlatıldığını ifade etti. 
     Patlamanın etkisiyle demiryolunun 50 metrelik bölümünün zarar gördüğünü sözlerine ekleyen Özçimen, "Yük treni geçerken patlama meydana gelmiş. İlk belirlemelere göre raylara bomba döşendiği tespit edildi. Demiryolunun onarımı için Elazığ’dan tamir ekibi bekliyoruz" diye konuştu. 
     
</TEXT>
</DOC>
