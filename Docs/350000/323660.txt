<DOC>
<DOCNO> 323660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/soneko17.html </URL>
<DATE> 2005/03/14/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Petrol fiyatları... OPEC Zirvesi öncesi fiyatlar gücünü koruyor... 
</HEADLINE>
<TEXT>

     Petrol ihraç eden ülkeler örgütü OPEC'in 16 Mart'ta İran'ın Isfahan kentinde toplanacak zirvesi öncesinde petrol fiyatları, uluslararası borsalarda rekor seviyelere yakın seyrediyor. 
     New York Borsası'nda haftaya 1 sent yükselişle giriş yapan ABD hafif petrolünün varili, 54.44 dolardan satılıyor. Borsada Ekim ayında görülen 55.67 dolarlık rekor fiyatın ardından geçen hafta da 55.65 dolar seviyesine ulaşılmıştı. 
     Londra Borsası'nda işlem gören Brent petrolünün varili ise .10 dolarda bulunuyor. Borsada geçen hafta Çarşamba günü tüm zamanların en yüksek fiyatı olan 54.30 dolar seviyesi görülmüştü. 
     OPEC zirvesi öncesinde fiyatların gücünü koruması, kartel örgütünün kış mevsiminin ardından üretimde kesinti kararı alması ihtimalini azaltıyor. Hatta rekor seviyelerde gezinen fiyatları geriletmek için bazı OPEC üyelerinin fazla üretim yapma ihtimalinden bahsediliyor. 
     
     ÜRETİMDE KESİNTİ GÜNDEMDEN KALKTI 
     Birleşik Arap Emirlikleri Petrol Bakanı Muhammed el-Hamili'nin ''Üretimde kesinti beklenmiyor. Piyasayı soğutmak için mevcut üretim seviyesi korunabilir'' açıklaması, bazı OPEC üyelerinin daha önce gündeme getirdiği ''üretimde kesinti'' iddiasından vazgeçildiğini ortaya koyuyor. 
     Aynı zamanda Kuveyt Petrol Bakanı da olan OPEC Başkanı Şeyh Ahmed el-Fahd el-Sabah da, fiyatların bu denli yükselmesi karşısında bazı ülkelerin kotaların izin verdiği sınırı delerek üretimde artışa gitmeyi düşünmeye başladığını bildirmişti. 
     Mevcut fiyatların fazla üretimi cazip kıldığı, kartel örgütü üyelerinin bu nedenle resmi üretim artışı kararını beklemek yerine fiziki kapasitelerini sonuna kadar zorladıkları değerlendiriliyor. 
     Zirveye ev sahipliği yapacak İran'ın OPEC Temsilcisi Hüseyin Ardebili, örgütün içinde bulunduğu durumu şu şekilde özetliyor 
     ''Yüksek fiyatlar ve yeterli arz karşısında OPEC ülkelerinin üretimde artış ya da kesinti kararı alması zor. Piyasa şartlarına bakıldığında, 10 üyeli kartel örgütünün Isfahan zirvesinde mevcut 27 milyon varil olan üretim sınırını aynen koruması olası görünüyor.'' OPEC'in resmi kotası günlük 27 milyon varil seviyesinde bulunsa da, gerçek üretimin günlük 27.6 milyon varil olduğu tahmin ediliyor. Kartel örgütünün son sepet fiyatı ise 49.40 dolar olarak açıklandı. 
     Analistler, Uluslararası Enerji Ajansı'nın son piyasa raporunda da bildirildiği gibi talebin beklentilerin üzerinde olmasının, petrol fiyatlarının bir süre daha 50 dolar seviyesinin üzerinde tutacağını ifade ediyor. 
     Uluslararası Enerji Ajansı, geçen hafta yayımladığı piyasa raporunda, dünya petrol tüketiminin bu yıl için günlük 84.3 milyon varil olacağını kaydetmişti. Bu, ajansın bin önceki tahminine göre günlük 330 bin varil artış anlamına geliyor. 
     
</TEXT>
</DOC>
