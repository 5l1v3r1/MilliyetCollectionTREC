<DOC>
<DOCNO> 309324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur55.html </URL>
<DATE> 2005/01/25/ </DATE>
<TIME> 19.28 </TIME>
<AUTHOR>  </AUTHOR>
<HEADLINE>
1,5 aylık bebeğe dayak iddiası... 
</HEADLINE>
<TEXT>

     İzmir'in Altındağ semtinde, 1,5 aylık bebeğin üvey babası tarafından dövüldüğü iddia edildi. Mustafa Ü'nün polis tarafından arandığı bildirildi. 
     Alınan bilgiye göre, Ayşe Ü. 33 , 1,5 aylık bebeği Aleyna'nın sürekli ağladığı için Alsancak Devlet Hastanesi'ne götürdü. Operatör Doktor Semih Gülertip, vücudunda morluk ve bazı darp izleri bulunan bebeği muayene ettikten sonra röntgenini çektirdi. Bebeğin çekilen filminde sol bacağında kırık tespit edildi. Opr. Dr. Gülertip, ''kırığın ancak darp sonucu olabileceği''ne karar vererek anne Ayşe Ü'ye olayla ilgili sorular sordu. Anne, bebeği eşi Mustafa Ü'nün dövdüğünü ve kırığın da böylelikle meydana geldiğini ileri sürdü. 
     Bunun üzerine Gülertip, ''adli vaka'' evrakı düzenleyerek, kırılmanın darp sonucu meydana geldiğini polise bildirdi. Doktorun uyarısı üzerine hastaneye gelen polis, annenin ifadesine başvurdu. 
     Ayşe Ü'nün ifadesinde, ilk eşinden boşandıktan sonra başka bir kişiyle nikahsız yaşadığını, hamile kaldığını ve bu dönemde taksi şoförlüğü yapan Mustafa Ü. ile evlendiğini söylediği öğrenildi. 
     Eşinin, bebeğe ve kendisine kötü davrandığını belirten annenin ifadesinde, ''Mustafa, birkaç gün önce, Aleyna bebeği, ağladığı için bacağından kaldırarak divana fırlattı, susmaması üzerine beni de dövmeye başladı. Sık sık dayak ve benzer olaylar meydana geliyordu, korktuğum için de polise başvuramadım'' dediği bildirildi. 
     Aleyna bebek, tedavisinin ve bakımının yapılması için Alsancak Devlet Hastanesi'ne yatırıldı. 
     Olayla ilgili başlatılan soruşturma kapsamında Mustafa Ü'nün arandığı bildirildi. 
     
</TEXT>
</DOC>
