<DOC>
<DOCNO> 327726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun20.html </URL>
<DATE> 2005/03/28/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Wolfowitz'den yoksuluğu azaltmak için çalışma sözü 
</HEADLINE>
<TEXT>

     ABD Başkanı George Bush'un Dünya Bankası başkanlığına aday gösterdiği Savunma Bakan Yardımcısı Paul Wolfowitz, bu göreve gelmesi halinde yoksulluğun giderilmesi için çalışacağını söyledi. 
     Wolfowitz, Jakarta Post gazetesine yaptığı açıklamada, Dünya Bankası başkanı olması durumunda bu görevi demokrasinin yayılması için kullanıp kullanılmayacağına ilişkin soruya, ''Sanırım insanlar bu konuda ne düşündüğümü biliyor. Fakat, yoksulluğun azaltılması ve ekonomik gelişmeyle sonuçlanacak konulara yoğunlaşırsam daha etkili olacağımı düşünüyorum'' dedi. 
     1986 ile 1989 yılları arasında ABD'nin Cakarta Büyükelçisi olan Wolfowitz, bu dönemde gelişmekte olan bir ülkede yoksulluğun ne demek olduğunu gördüğünü belirterek, 1 Haziran'da görevi bırakacak olan Dünya Bankası Başkanı James Wolfensohn'u, yolsuzluğa karşı mücadelesinden ötürü övdü. ülkelerinin gelişmesini ve başarılı olmasını isteyenlerin, bunun uluslararası yardımla mümkün olamayacağını anlamaları gerektiğini belirten Wolfowitz, ''Bazı zor siyasi kararlar almak, politikalar belirlemek ve yolsuzluğu kontrol etmek zorundalar'' diye konuştu. 
     ABD Başkanı George Bush'un Dünya Bankası başkanlığına aday gösterdiği Wolfowitz, Irak savaşının mimarlarından biri olarak görülüyor. 
     
</TEXT>
</DOC>
