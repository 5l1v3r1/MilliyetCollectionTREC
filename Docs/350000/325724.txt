<DOC>
<DOCNO> 325724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/guncel/gun03.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyanık kaymakam 
</HEADLINE>
<TEXT>


2 devlet görevlisiyle, eşleri adına arazi alıp parsellediği gerekçesiyle hakkında soruşturma açılan kaymakamın cezalandırılması istendi 

TOLGA ŞARDAN Ankara 

İçişleri Bakanlığı, İzmir'in Dikili Kaymakamı Zeki Koçberber hakkında, 2 devlet görevlisi ile kendisinin eşleri adına ilçede 36 dönüm arazi alarak parsellediği gerekçesiyle soruşturma açtı. 2 yıl önce Dikili'ye atanan Koçberber, Salihleraltı mevkiindeki araziyi, İlçe Tarım ve İlçe Tapu Sicil müdürleriyle birlikte, Nisan 2004'te 200 bin YTL'ye satın aldı. İlçede sorun yaratmaması için üçünün de eşleri adına tapu çıkarıldı. Verimsiz tarım alanı olduğu gerekçesiyle kullanım dışına çıkarılan arazi, parselizasyonu yaptırılarak satışa çıkarıldı. 
Mülkiye başmüfettişinin İçişleri Bakanlığı'na verdiği raporda, işlemlerde yasadışı bir durum olmadığı, ancak kaymakamın bir meslek etiğine uymadığı yolunda görüş belirtildi. Müfettiş, Koçberber'in devlet memurluğunun itibar ve güvenini sarstığı gerekçesiyle kınamayla cezalandırılmasını istedi. Müfettişin, ilçe halkının Koçberber'e gösterebileceği tepkinin sorun yaratmaması için görev yerinin değiştirilmesi talebinde bulunduğu da bildirildi. 


</TEXT>
</DOC>
