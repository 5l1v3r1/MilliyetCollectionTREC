<DOC>
<DOCNO> 328089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun35.html </URL>
<DATE> 2005/03/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Irak Meclisi'ne havan topu saldırısı, başkan yine seçilemedi 
</HEADLINE>
<TEXT>

     Irak meclisi, 30 Ocak'ta yapılan seçimlerden bu yana bugün ikinci kez toplandı. Oturum başladığında, havan toplarının patlama sesleri duyuldu. 
     Meclis başkanı ve iki yardımcısının seçilmesi için yapılan oturumda herhangi bir uzlaşmaya varılamadı ve seçim işlemi Pazar gününe ertelendi. 
     Meclisteki milletvekillleri meclis başkanlığına seçimleri protesto eden Sünni Arap toplumundan birinin getirilmesini istiyor. 
     Ancak ülkenin geçici cumhurbaşkanı Gazi el Yaver, kendisine önerilen bu görevi reddetmişti. 
     El Yaver, halen cumhurbaşkanı yardımcılığı için adaylar arasında. 
     
     MECLİSE HAVAN TOPU 

     Bu arada, Irak meclis binası yakınlarına iki havan mermisi düştüğü bildirildi. 
     Başkent Bağdat'taki AFP muhabiri, havan ateşinin başkan seçimi için toplantının başladığı sırada, yerel saatle 13.15'te TSİ 13.15 düştüğünü aktardı. 
     Havan mermisinin nereye düştüğüyse kesinlik kazanmadı. 
     
     OTURUM PAZAR GÜNÜNE ERTELENDİ 

     Irak'ta 30 Ocak seçimleriyle oluşan mecliste başkanı seçmek için yapılması gereken oylama Pazar gününe ertelendi. 
     Şii din adamı Hüseyin El Sadr, Arap milletvekillerine bir aday çıkarabilmeleri için zaman verdiklerini, meclis başkanının Pazar günü seçileceğini söyledi. 
     El Sadr, ''Bugün karışıklık olduğunu gördük. Dolayısıyla onlara son bir şans verdik. Sunni Arap kardeşlerimizin adaylarını belirlemelerini bekliyoruz. Aksi takdirde Pazar günü bir aday üzerinde oylama yapacağız'' dedi. 
     Irak'ta 30 Ocak'ta yapılan tarihi seçimlerden yaklaşık iki ay sonra, yeni hükümetin oluşturulması için yapılan müzakereler, kabinede görev dağılımı ve Sunnilerin ne şekilde yer alacaklarına ilişkin konular nedeniyle henüz bir sonuca bağlanamadı. 
     
     SALDIRIYI İSLAM ORDUSU ÜSTLENDİ 

     Irak'ın başkenti Bağdat'ta meclis yakınlarına havan toplu saldırıyı İslam Ordusu adlı örgüt üstlendi. 
     Örgüt, bir internet sitesinde yayımladığı bildiride, örgüt birimlerinden birinin, Yeşil Hatta bulunan meclise 4 havan mermisi attığını ilere sürdü. 
     Metnin doğru olup olmadığı ise henüz anlaşılamadı. 
     Örgütün, yabancıların kaçırılması, bazen de öldürülmesi gibi olayları üstlendiği biliniyor. 
     
</TEXT>
</DOC>
