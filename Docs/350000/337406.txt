<DOC>
<DOCNO> 337406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy18.html </URL>
<DATE> 2005/04/27/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Çelik Okul-veli ilişkilerinin internetten yapılması için çabalıyoruz 
</HEADLINE>
<TEXT>

     Milli Eğitim Bakanı Hüseyin Çelik, bazı okulların öğrencilerin durumlarına ilişkin bilgileri velilere internet üzerinden iletme uygulamasını yaygınlaştırmak istediklerini söyledi. 
     Çelik, Sheraton Oteli'nde düzenlenen Eğitim Bilgi ve iletişim Teknolojileri Uluslararası Kongresi'nin açılışına katıldı. 
     Bakan Çelik açılışta yaptığı konuşmada, Milli Eğitim Bakanlığı'nın ''e-devlet'' kapsamında yürüttüğü çalışmaları anlattı. 
     Atamalar ve sınavlarla ilgili başvuruların internet üzerinden alınmaya başlandığını ifade eden Çelik, Liselere Giriş Sınavı'na katılacak adayların bu yıldan itibaren internet aracılığıyla başvurduğunu, bakanlığın bu yolla 5 milyon YTL tasarruf sağladığını söyledi. 
     
     ''TÜRKİYE BİRÇOK AVRUPA ÜLKESİYLE YARIŞIYOR'' 
     Türkiye'de teknoloji kullanımıyla ilgili 1980'li yıllardan itibaren bir dönüşüm başladığını ve bu dönüşümün internetin yaygınlaşmasıyla yeni bir döneme girdiğini anlatan Çelik, Türkiye'nin iletişim konusunda birçok Avrupa ülkesiyle yarışır duruma geldiğini kaydetti. ''Hükümetimizin hedefi iletişim teknolojisinden sonra bilgi teknolojisini yurt sathına yaymaktır'' diyen Çelik, bu çerçevede tüm okullarda bilgisayar laboratuvarları kurulması için çalışmalarının sürdüğünü kaydetti. Ulaştırma Bakanlığı ile işbirliğiyle yıl sonuna kadar internetsiz okul kalmamasını hedeflediklerini söyleyen çelik, ''Bu hedefin tam ortasındayız'' diye konuştu. 
     Okullardaki bilgisayar laboratuvarlarının da halkın kullanımına açıldığını ifade eden Çelik, ''Okullarımız fildişi kulesinden çıkmaktadır'' dedi. 
     
     OKUL-VELİ İLİŞKİSİ 
     Teknolojinin veli-okul ilişkilerinde kullanılmaya başlandığına işaret eden Çelik, bu yolla öğrencilerin durumlarıyla ilgili velilere bilgi verildiğini belirtti. Çelik, ''okul-veli ilişkilerinin internet üzerinden, bunun mümkün olmadığı durumlarda da cep telefonları aracılığıyla yapılması uygulamasını tüm Türkiye'de yaygınlaştırmak için çaba sarf ettiklerini'' söyledi. 
     Eğitim için teknolojik altyapı gerektiğini vurgulayan Çelik, ''bu nedenle eğitimin 15 yıl öncesine göre 2.5 kat daha pahalı hale geldiğini'' kaydetti. Bunları görmezden gelemeyeceklerini ifade eden Çelik, ''Eğer gözlerinizi kapatırsanız kendinize gece yaparsınız'' diye konuştu. 
     Öğretmenler için ucuz dizüstü bilgisayar projesini uygulamaya koyduklarını kaydeden Çelik, KDV'nin neden düşürülmediği konusunda eleştiriler geldiğini ifade etti. Kimseyi dizüstü bilgisayar almaya zorlamadıklarını belirten Çelik, ''Bu nedir biliyor musunuz Birine diyorsunuz ki '10 katlı bir apartman var her bir katına çıktığında sana bir altın vereceğim'. O kişi çıkıp indikten sonra size küfür ediyor, neden 20 katlı değildi diye '' dedi. 
     Teknolojinin eğitim alanında kullanımının önemi ile ilgili konuların ele alındığı kongreye 7 ülkeden 15 uzman katılıyor. 
     
</TEXT>
</DOC>
