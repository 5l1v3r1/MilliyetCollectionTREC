<DOC>
<DOCNO> 301282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/soneko29.html </URL>
<DATE> 2004/12/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Deprem, turları vurdu... Depremle ilgisi olmayan yerlere de iptal geliyor 
</HEADLINE>
<TEXT>

     Güney Asya'da yaşanan deprem felaketi, bu bölgeye yönelik turistik turları da vurdu. 
     Türkiye Seyahat Acenteleri Birliği TÜRSAB Başkanı Başaran Ulusoy, AA muhabirine yaptığı açıklamada, yaşanan felaket nedeniyle herkesin can ve mal derdinde olduğunu ifade ederek, ''Şu anda ne olduğu belli olmayan bir ortam var. Ulaşımda zorluk var. Seyahat acentaları ve yolcularımıza tavsiye etmiyoruz'' diye konuştu. 
     Ulusoy, şu anda turların iptalini yaptıklarını ve seyahat acentalarının bu ülkelerdeki muhataplarıyla temaslarda bulunduklarını belirterek, ''Orada işler oturana kadar kimseye o bölgeyi tavsiye etmiyoruz'' dedi. 
     İptallerin tur şirketlerine bir zararı olmayacağını vurgulayan Ulusoy, o bölgeye gidemeyen turistin başta tarafa yönleneceğini söyledi. 
     ETS Yurtdışı Turlar Müdürü Ercan Abitağaoğlu da depremin turlara etkisinin büyük olduğunu ifade ederek, ''Depremle ilgisi olmayan yerler için bile sürekli iptal geliyor'' dedi. 
     Abitağaoğlu, çok hasar görmüş yerlere seyahat acentalarının tur yapma imkanı bulunmadığını, Maldivler ve Phuket adası turlarında iptaller olduğunu belirterek, ''Maldivler gerçekten kötü durumda ama Batı kıyısı dalgalar nedeniyle hasar gören Phuket'te felaket durumu yok'' diye konuştu. 
     Kurban Bayramı için Phuket'e turları olduğunu bildiren Abitağaoğlu, ''Ne Tayland'da ne Bali'de ne Kuala Lumpur'da ne de Singapur'da hasar var ama bu bölgelere yönelik turlardan iptal alıyoruz'' dedi. 
     
     ''BANGKOK'TAKİ GRUBUMUZ İYİ'' 
     Asya Tur Genel Müdürü Birol Tüfekçi ise ağırlıklı olarak Bangkok-Singapur-Hong Kong turları olduğunu belirterek, depremin bu bölgelere herhangi bir etkisi olmadığını ve problem bulunmadığını ifade etti. 
     Tüfekçi, bu bölgelere yönelik turlarda şu an için herhangi bir iptal olmadığını belirterek, ''Kurban Bayramı için planladığımız Maldivler ve Phuket turlarından iptaller alabiliriz. Onlar da Uzakdoğu'nun başka noktalarına kayabilirler'' dedi. 
     Şu anda yılbaşı için 50 kişilik bir grubun Bangkok-Singapur-Hong Kong paket turu kapsamında Bangkok'ta bulunduğunu anlatan Tüfekçi, ''Onlar etkilenmedi. Rehberleriyle konuştuk. Herhangi bir problem yok. Gayet güzel turlarını yapıyorlar. Devam edecekler'' diye konuştu. 
     Tüfekçi, birkaç ay içinde gelecek haberlere göre Maldivler ve Phuket'e turların tekrar başlayabileceğini bildirdi. 
     
     ''SİNGAPUR VE BALİ'DE HERHANGİ BİR SORUN YOK'' 
     Setur Yurtdışı Turlar Sorumlusu Bersan Deniz de, şu anda Kuzey Hindistan'da bulunan 50 kişilik bir grupları bulunduğunu, ancak yolcuların depremden etkilenmediğini ifade etti. 
     Deniz, 4-5 tane kombinasyonlu turları olduğunu ve Kurban Bayramı için yaptıkları satış çercevesinde iptaller aldıklarını belirterek, şunları kaydetti 
     ''Yapmış olduğumuz organizasyonlar, daha çok Singapur-Bali, Bangkok-Bali, Maldivler ve diğer tropikal adalar için yapılan rezervasyonlardı. Orada ortak çalıştığımız şirketlerden gelen hasar raporlarına göre Singapur ve Bali'de herhangi bir sorun yok. Daha çok başta Maldivler olmak üzere tropikal adalar ve Phuket adasının durumu kötü. Maldivler ve tropikal adalardaki rezervasyon iptallerini zaten kabul ediyoruz. Yolcularımıza tekrar iadelerini yapmaktayız. Onun haricindeki yerlerde düşük iptal talepleri alıyoruz. Yolcularımızı durum hakkında bilgilendiriyoruz.'' Detur Yurtdışı Turlar Acentalar Satış Sorumlusu Ali Yılmaz da, Kurban Bayramı'na yönelik Bangkok, Pattaya, Singapur ve Bali turlarında iptal olmadığını belirterek, ''Yolcularımızdan henüz iptale ilişkin bir talep gelmedi'' dedi. 
     Yılmaz, yine Kurban Bayramı için Maldivler'e de turları olduğunu anlatarak, ''Bazı adalarda problem var. Rezervasyon gelir mi gelmez mi belli değil. Arz ve talebe göre bu turun da iptali belli olur'' diye konuştu. 
     
</TEXT>
</DOC>
