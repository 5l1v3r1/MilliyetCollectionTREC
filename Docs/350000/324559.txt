<DOC>
<DOCNO> 324559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur55.html </URL>
<DATE> 2005/03/17/ </DATE>
<TIME> 19.54 </TIME>
<AUTHOR>  </AUTHOR>
<HEADLINE>
Büyükşehir Belediyesi faaliyet raporu kabul edildi... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, gelişigüzel yapılaşmadan dolayı kentin balansının bozulduğunu, daha yüksek maliyetlerle kenti yeniden düzenlemeye çalıştıklarını bildirdi. 
     İstanbul Büyükşehir Belediyesi'nin 2004 yılı faaliyet raporu, Meclis'in bugünkü oturumunda görüşüldü. 
     Meclis'te 2004 yılı faaliyetlerine ilişkin bilgi veren Topbaş, kentin kullanım haritalarının olmaması nedeniyle gelişigüzel yapılaştığını, bunun da kentin balansını bozduğunu söyledi. 
     ''Daha yüksek maliyetlerle kenti yeniden düzenlemeye çalışıyoruz'' diyen Topbaş, şunları söyledi 
     ''Bir yandan geçmişteki hataları telafi edip, bugüne kadar ihmal edilen sorunları çözmeye çalışırken, diğer yandan geleceğe yönelik kurgulamayı doğru yaparak, çağdaş kentlerle yarışmak zorundayız. Bizim Avrupalılardan daha çok çalışmamız gerekiyor. Gelişmiş kentlerle birlikte her türlü sosyal projelerde yer almamız, birlikte adım atmamız gerekiyor. Artık kentler yarışıyor. Vizyon projelerle kentler yarışında olmamız, kopmamamız gerekiyor. Asıl işimiz bundan sonra başlıyor. Bundan sonra daha çok koşacağız, yorulacağız.'' Topbaş, Büyükşehir Belediyesi'nin 2004 yılı bütçesinin 6 katrilyon 705 trilyon lira, 2005 yılı konsolide bütçesinin de 8 katrilyon lira olduğunu belirtti. 
     Bir yıllık görev süresi içinde önceliğinin ulaşım ve ardından deprem olduğunu belirten Topbaş, ikisinin de eşzamanlı çözülmesi gereken problemler olduğunu kaydetti. 
     Raylı sistem yatırımları hakkında ayrıntılı bilgi veren Topbaş, ''Ulaşım sorununu çözmek için 200-300 kilometre metro hattına ihtiyacımız var'' dedi. 
     Toplu taşıma için İETT'ye 500 yeni otobüs, İstanbul Deniz Otobüsleri A.Ş'ye 5 deniz otobüsü, 4 feribot alınacağını anlatan Topbaş, 10-20 yıl içinde yüzeyden giden raylı sistem hatlarının yer altına alınacağını kaydetti. 
     İstanbul'un en ciddi problemlerinden birinin de deprem olduğunu belirten Topbaş, ''Depremin soluğunu ensemizde hissediyoruz'' dedi. 
     Topbaş, kenti depreme hazırlamak için sağlıklı bir kentsel dönüşüm yapılması gerektiğini, bunun yolunun uzun vadeli kredilerle vatandaşı konut sahibi yapmaktan geçtiğini söyledi. 
     
     İSTANBUL'UN VİZYON PROJELERİ 
     Kadir Topbaş, İstanbul'un vizyon projeleri hakkında bilgi verirken, Haydarpaşa Limanı'nın kaldırılacağını ve bunun yerine yapılacak turizm ağırlıklı merkezin temelinin eylül-ekim aylarında atılacağını bildirdi. 
     Galataport Projesi'nin Anıtlar Kurulu'nda olduğunu, Haliç'teki tersanelerin 15 Nisan'a kadar Büyükşehir Belediyesi'ne verilmesinin söz konusu olduğunu belirten Topbaş, ''Haliç, bir kültür vadisi olacak'' dedi. 
     Topbaş, Zeytinburnu sahilinde uygulanacak Zeytinburnuport projesi ile de aynı anda 6-8 kuruvaziyer geminin demirleyeceğini ve toplam gemi kapasitesinin 20-25 olacağını belirterek, ''Bu bölge turizme hizmet eden çok önemli bir liman olacak'' diye konuştu. 
     Çamlıca'ya yapmayı planladıkları televizyon kulesine 9 teklif geldiğini, yap-işlet modeliyle verilecek bu projenin Estetik Kurul tarafından değerlendirileceğini belirten Topbaş, Küçükçekmece kumsal alanındaki turistik amaçlı proje için yarışma açılacağını bildirdi. 
     Topbaş, Sütlüce Kültür Merkezi'nin 2005 yılı sonunda bitirileceğini ve 60 trilyon lira daha yatırıma ihtiyaç olduğunu, İSKİ'nin de 1 yıllık süre içinde 650 trilyon lira yatırım yaptığını anlattı. 
     
     CUMHURBAŞKANI SEZER'İN RESMİ 
     Topbaş'ın konuşmasının ardından CHP Grubu adına söz alan Grup Başkanvekili Kemal Akar, ''Büyükşehir'de kraldan çok kralcı anlayışıyla hareket eden bir bürokrasi anlayışı olduğunu'' savundu. 
     2004 yılı faaliyet raporunun taslak kitabında Cumhurbaşkanı Ahmet Necdet Sezer'in resminin yer almasına karşın, asıl baskısında resmin çıkarılmasını yadırgadıklarını belirten Akar, ''Cumhurbaşkanı'nın resminin raporda olması geçmişten gelen bir gelenek. Cumhurbaşkanı'nın resmini faaliyet raporundan çıkaran bir zihniyetin, yarın karşımıza neyle geleceğini merak ediyoruz'' dedi. 
     CHP'nin grup odası sıkıntısının hala çözülemediğini belirten Akar, sorunlarının çözülmesi için yalvaran noktada olmayacaklarını söyledi. 
     Akar, Topbaş'ın, İstanbul'u turizm merkezi yapma yönündeki hedeflerini desteklediğini de ifade ederek, bunun için öncelikle belediyenin kendi bünyesindeki tesislerde içki yasağını kaldırması gerektiğini kaydetti. 
     Kemal Akar, bu faaliyet raporuna kırmızı oy vereceklerini belirterek, Topbaş'a çalışmalarında başarılar diledi. 
     Gruplar ve şahıslar adına diğer konuşmaların ardından tekrar söz alan Büyükşehir Belediye Başkanı Topbaş, Cumhurbaşkanı'nın resminin rapordan çıkarılmasında bir kasıt olmadığını belirterek, ''Bu kadar yanlış yapacak kadar eksik mi arkadaşlarım Bir hata olmuş. Matbaadan, şuradan buradan kaynaklanmış. Telafisi de mümkün. Bu olduysa da bittik, ülke batmış, memleket batmış değil'' dedi. 
     Konuşmaların ardından 2004 yılı faaliyet raporu, 49 ret oyuna karşı 195 oyla kabul edildi. 
     
</TEXT>
</DOC>
