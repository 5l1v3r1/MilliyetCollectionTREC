<DOC>
<DOCNO> 348871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sondun14.html </URL>
<DATE> 2005/06/04/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kuzey Irak'ta "bölge parlamentosu" toplantı... 
</HEADLINE>
<TEXT>

     Kuzey Irak’taki "bölge parlamentosu", genel seçimlerin üzerinden dört aydan uzun bir süre geçtikten sonra bugün Erbil’de ilk kez toplandı. 
     Bölgedeki AFP muhabirinin bildirdiğine göre, toplantının açılışına Şii Başbakan İbrahim Caferi katılmadı. Açılışta Irak parlamentosunun Sünni başkanı Haşim Hasani ile Devlet Başkanı Celal Talabani ve Kürt liderlerden Mesut Barzani hazır bulundu. 
     Toplantının açılışında Kur’an-ı Kerim’den ayetler okundu. Meclis salonunda Irak Kürdistan Demokrat Partisi’nin kurucusu Molla Mustafa Barzani’nin dev portresinin asılı olduğu görüldü. 
     Kürsünün Irak bayrağıyla değil yeşil, beyaz ve kırmızı renkler üzerindeki sarı güneşten oluşan "bayraklarla" donatıldığı bildirildi. 
     
     TALABANİ, FEDERAL VE DEMOKRATİK IRAK İSTEDİ 
     Irak Devlet Başkanı Celal Talabani, federal ve demokratik Irak istediklerini söyledi. 
     Erbil’de bugün toplanan "bölge parlamentosunda" Arapça konuşan Talabani, "Demokratik yoldan seçilen meclisiniz, Irak tarihinin nazik bir döneminde çalışacak. Irak’ın federal, demokratik, birleşik ve çoğulcu bir Irak olmasını arzu ediyoruz" dedi. 
     "Hepimiz Saddam diktatörlüğünün kalıntılarının terörüyle mücadele ediyoruz, onu alt edebilmek için birlik ve bütünlük içinde işbirliği yapmalıyız" diyen Talabani, "Önümüzde duran kutsal görev, toplumun bütün unsurları arasında eşitliği teminat altına alacak, demokratik ve federal özgürlükleri koruyacak anayasa hazırlamaktır. Irak’ı oluşturan herkes, özellikle de Sünni Araplar buna katkıda bulunmalı" ifadesini kullandı. 
     Irak Meclisi Başkanı Sünni Haşim Hasani de, "Kürt meclisiyle" ulusal parlamento arasında işbirliği yapılması ve federal Irak’ın oluşturulması çağrısında bulundu. 
     Hasani, "Yeni, demokratik, birleşik ve federal Irak’ı kurmak amacıyla el ele verme zamanı gelmiştir. Bütün yurttaşların eşit haklara sahip olduğu bir Irak istiyoruz. Anayasayı hazırlama çabalarına toplumun bütün kesimleri katılmalı" diye konuştu. 
     Meclisin bugünkü ilk oturumunda 111 milletvekili ant içti. "Bölge parlamentosu" seçimleri, 30 Ocak’taki genel seçimlerle aynı anda yapılmıştı. 
     
</TEXT>
</DOC>
