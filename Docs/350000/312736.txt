<DOC>
<DOCNO> 312736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sontur33.html </URL>
<DATE> 2005/02/05/ </DATE>
<TIME> 17.58 </TIME>
<AUTHOR>  </AUTHOR>
<HEADLINE>
İstanbul'da elverişsiz hava koşulları... Önemli telefonlar 
</HEADLINE>
<TEXT>

     İstanbul Valiliği Afet Yönetim Merkezi, 8 Şubat Salı gününe kadar il genelinde aralıklı kar yağışı ve gece sıcaklıklarındaki düşük değerlere bağlı olarak buzlanma ve don olayı görüleceğini bildirdi. 
     Yapılan yazılı açıklamada, Afet Yönetim Merkezi'nin, olumsuz hava koşullarının kenti terk edeceği tarihe kadar ilgili kurum ve kuruluşların yetkili temsilcilerinin katılımıyla 24 saat süreli çalışma düzenine geçtiği belirtildi. 
     Meteoroloji Genel Müdürlüğü'nden alınan hava tahmin raporuna göre, 8 Şubat Salı gününe kadar il genelinde aralıklı kar yağışı ve gece sıcaklıklarındaki düşük değerlere bağlı olarak buzlanma ve don olayı görüleceği kaydedilen açıklamada, ''Kar yağışı, don ve buzlanmanın halkımızın günlük yaşantısını olumsuz yönde etkilememesi için ilgili kurum ve kuruluşlar gerekli önlemleri almaları ve hazırlıklı olmaları konusunda uyarılmışlardır'' denildi. 
     
     VATANDAŞLARIN UYMASI GEREKEN HUSUSLAR 
     Açıklamada, vatandaşların uyması gereken hususlar da şöyle sıralandı 
     ''Vatandaşlarımızın kar yağışının, don ve buzlanmanın etkili olduğu gün ve saatlerde zorunlu olmadıkça özel araçlarıyla trafiğe çıkmamaları, araçlarında mutlaka zincir, takoz ve çekme halatı bulundurmaları, araçların teknik yönden gerekli kontrollerini yaptırmaları, kural dışı ve trafik seyrini tehlikeye atıcı davranışlardan kaçınmaları, trafik işaret ve işaretçilerine uymaları, Sürücülerimizin özellikle emniyet şeritlerini kullanmamaları ve bu hususta hassasiyet göstermeleri, ayrıca trafiğin yoğun olduğu zamanlarda alternatif güzergahları kullanmaları, arıza hallerinde araçların sürücüler tarafından terk edilmemesi ve acil çağrı için 154 Alo Trafik, 155 Polis İmdat, 156 Alo Jandarma, 159 Karayolları telefon numaralarını aramaları, Elektrik kesintisi ve buna bağlı oluşacak su kesintisi, ısınma ve aydınlatma gibi günlük ihtiyaçların karşılanması hususunda tedbirli ve dikkatli olmaları, Elektrik enerjisinin sağlıklı verilemediği hallerde oluşabilecek düzensiz voltaj durumlarında, elektrikli ev aletlerinin kontrollü bir şekilde kullanılması, Olumsuz hava şartlarının hüküm sürdüğü günlerde, sağlık yetkililerinin önerdiği gibi yaşlı, çocuk, hamile bayanlar ile kalp ve akciğer hastalığı olanların mecbur kalmadıkça dışarı çıkmaması, Yürüyüşlerde buz ve dona karşı uygun giysilerin giyilmesi ve yürüyüş sırasında dikkatli olunması, Kapalı alanlarda mangal gibi aparatların kullanılmaması, baca zehirlenmelerine karşı sobaların dikkatli kullanılması, Tamirhane ve benzeri kapalı mekanlarda ısınma amacıyla otomobil çalıştırılmaması, Gribal enfeksiyon geçiren şahısların, insanların toplu halde bulunduğu mahallere girmemeleri, bireysel ve toplumsal yaşamı daha düzenli hale getirmekle beraber, alınan tedbirlerin uygulanmasını kolaylaştıracak ve olumsuz hava şartlarından en az zararla çıkılmasını sağlayacaktır.'' 
     
     ARANABİLECEK TELEFONLAR 
     Açıklamaya göre, ihtiyaç duyulması halinde aranabilecek telefonlar şöyle 
     Elektrik kesintisi ve arızaları 186 
Su kesintileri ve arızaları 185 
Doğalgaz arızları 187 
İlkyardım ve sağlık hizmetleri 112 
İtfaiye hizmetleri 110 
Trafik hizmetleri 154 
Polis 155 
Jandarma 156 
Karayolu hizmetleri 159 
İl Afet Yönetim Merkezi 0212 455 56 00 

</TEXT>
</DOC>
