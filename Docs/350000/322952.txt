<DOC>
<DOCNO> 322952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonspo29.html </URL>
<DATE> 2005/03/11/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Beşiktaş, Ankara'ya 6 asını İstanbul'da bırakarak gitti 
</HEADLINE>
<TEXT>

     Birinci Süper Futbol Ligi'nde 13 Mart Pazar günü Büyükşehir Belediyesi Ankaraspor ile karşılaşacak Beşiktaş, Ankara'ya 2 gün önceden gitti. 
     BJK Nevzat Demir Tesisleri'nde İstanbul'daki son çalışmasını kar yağışı altında basına kapalı yapan siyah-beyazlılarda, antrenmana sakatlıkları bulunan Pancu, Ronaldo, Sergen, Berkant ve Juanfran'ın katılmadığı, Veysel'in ise koşu yaptığı bildirildi. Bu 6 oyuncunun 20 kişilik Ankara kafilesine alınmadığı kaydedildi. 
     Bu arada Juanfran, bugün çekilen MR'ı sonucunda kadrodan çıkarıldı. 
     Beşiktaş, son çalışmasını yarın Ankaragücü tesislerinde yapacak. 
     
     ÇALIMBAY ''ZOR MAÇ OLACAK'' 
     Beşiktaş Teknik Direktörü Rıza Çalımbay, Büyükşehir Belediyesi Ankaraspor ile zor bir maç yapacaklarını söyledi. 
     Havalimanında basın mensuplarının sorularını yanıtlayan Çalımbay, kadrodaki eksiklere değinerek, ''Çok eksik bir kadro ile Ankara'ya gidiyoruz ama bu maçı kazanıp Trabzonspor maçına moralli çıkmak istiyoruz. Kadromuz çok geniş ve eksik oyuncuların yerine oynayacak arkadaşlar da görevlerini en iyi şekilde yapacaktır'' diye konuştu. 
     Çalımbay, bugün bir gazetede çıkan sezon sonunda takımda büyük bir revizyon olacağı şeklindeki haberi ise yalanladı. 
     
</TEXT>
</DOC>
