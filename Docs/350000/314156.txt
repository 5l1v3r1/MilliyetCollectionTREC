<DOC>
<DOCNO> 314156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonsiy11.html </URL>
<DATE> 2005/02/10/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Anayasa Mahkemesi, SSK'nın devrinin iptal istemini esastan görüşecek 
</HEADLINE>
<TEXT>

     Anayasa Mahkemesi, 5283 sayılı yasanın SSK hastanelerinin Sağlık Bakanlığı'na devrini öngören hükümlerinin iptal istemini esastan görüşmeye karar verdi. 
     Anamuhalefet Partisi CHP, 5283 sayılı Bazı Kamu Kurum ve Kuruluşlarına Ait Sağlık Birimlerinin Sağlık Bakanlığı'na Devredilmesine Dair Kanun'un 4. maddesinin birinci fıkrasının ilk tümcesinin, Sosyal Sigortalar Kurumu yönünden, b bendinin 2 numaralı alt bendinin birinci, üçüncü ve son tümcelerinin ve g bendinin iptali ve yürürlüğünün durdurulması istemiyle dava açtı. 
     Alınan bilgiye göre, başvuruda ilk incelemeyi yapan Anayasa Mahkemesi, davayı esastan görüşmeye karar verdi. 
     Anayasa Mahkemesi, raportörün raporunu tamamlamasının ardından öncelikle yürürlüğün durdurulması istemini karara bağlayacak. Daha sonra iptal istemini esastan görüşecek. 
     Yasanın ''Sağlık birimlerinin Bakanlığı'na devri'' başlıklı 4. maddesindeki SSK hastanelerinin Sağlık Bakanlığı'na devri ve buna bağlı olarak aynı maddedeki devir işlemlerinin nasıl yapılacağını öngören hükümlerinin Anayasa'nın bazı maddelerine aykırı olduğu ileri sürülüyor. 
     
</TEXT>
</DOC>
