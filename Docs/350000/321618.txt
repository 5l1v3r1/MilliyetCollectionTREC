<DOC>
<DOCNO> 321618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur42.html </URL>
<DATE> 2005/03/07/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Karakola kapkaç mağduru olarak geldi, sanık çıktı .. 
</HEADLINE>
<TEXT>

     İzmir'in Üçkuyular Semti'nde, yüzünden ve ellerinden yaralı halde bulunan ve ''kapkaççılar'' tarafından yaralandığını iddia eden kadının, hazırladığı senaryo üzerine rol yaptığı ortaya çıktı. 
     Alınan bilgiye göre, Üçkuyular Meydan yakınlarında, yüzünde ve ellerinde falçata yarası bulunan Yasemin Erengin, vatandaşlardan yardım isteyerek kapkaçılar tarafından saldırıya uğradığını ileri sürdü. Erengin, olay yerine gelen polis tarafından Atatürk Eğitim ve Araştırma Hastanesi'ne kaldırıldı. Erengin, yüzü ve ellerinde bulunan kesiklere yapılan müdahalenin ardından, hayati tehlikesi olmadığı için taburcu edildi. 
     Güzelyalı Polis Karakolu'na giderek ifade veren 2 çocuk annesi Erengin, babasından kalan yaklaşık 800 YTL tutarındaki emekli maaşının bulunduğu çantayı kapkaççıların aldığını, direnmesi üzerine falçatayla kendisini yaraladıklarını söyledi. 
     
     ÇELİŞKİLİ İFADELER 
     Yasemin Erengin'in ''çelişkili'' ifade vermesinden şüphelenen polis, kadına yönelttiği sorularla olayın asılsız olduğunu ortaya çıkardı. 
     Sorgusu sonunda kapkaça uğramadığını itiraf eden Erengin'in, her zaman babasından kalan emekli maaşını kızkardeşiyle paylaştığını, bu kez askerdeki oğlunun acil paraya ihtiyaç duyması nedeniyle kızkardeşine payını ödememek için, kendi kendini yaraladığı ve böyle bir senaryoya başvurduğunu anlattığı öğrenildi. 
     Davacı olarak karakola gelen Erengin hakkında ''Yalan beyanda bulunarak adli mercileri oyalamak'' suçundan işlem yapıldığı ve savcılığa sevk edileceği bildirildi. 
     
</TEXT>
</DOC>
