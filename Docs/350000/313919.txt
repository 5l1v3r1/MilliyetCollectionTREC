<DOC>
<DOCNO> 313919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sontur35.html </URL>
<DATE> 2005/02/09/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Yakacık Belediye Başkanı görevden alındı 
</HEADLINE>
<TEXT>

     Niğde'nin Altınhisar İlçesi'ne bağlı Yakacık Belde Belediye Başkanı Mahmut Fidan, ''belediye akaryakıt istasyonundan motor yağı hırsızlığı'' suçundan 2 yıl 2 ay ceza alınca görevden alındı. 
     Mahmut Fidan, gazetecilere yaptığı açıklamada, 2002 yılında belediyeye ait petrol istasyonundan bir miktar motor yağı çalındığını, bu konuyla ilgili olarak kendisi hakkında soruşturma açıldığını ve soruşturmanın selameti açısından Bakanlıkça geçici olarak görevden alındığını söyledi. 
     Motor yağı hırsızlığı sonrasında yapılan incelemelerde, petrol istasyonunun kapısında kendi parmak izine rastlandığını ifade eden Fidan, ''Parmak izine dayanılarak, başka hiçbir delil olmadan yerel mahkemece 2 yıl 2 ay hapis cezası verildi'' dedi. 
     Görevden alınmasının Bakanlığın takdiri olduğunu belirten Fidan, şunları söyledi 
     ''Temyize başvurduk ve bekliyoruz. Yargıtay kararı bozarsa yeniden göreve devam edeceğiz. Belediye, bize emanet edilmiş bir maldır. Böyle bir hırsızlığı yapmamız mümkün değil. Tesislerimizin kapısında her zaman parmak izimin olması gayet normal. Bu konuda tanıklarımız da olduğu halde yerel mahkeme mahkumiyet kararı verdi. Suç, bizim suçumuz değil. Ama saygı duymamız gerekiyor. Adalet yerini bulacaktır.'' Mahmut Fidan'ın yerine 1. Başkan Vekili Ahmet Şenses'in vekalet edeceği, başkanın, Belediye Meclisi'nin yapacağı seçim sonucu belirleneceği kaydedildi. 
     
</TEXT>
</DOC>
