<DOC>
<DOCNO> 349099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sondun19.html </URL>
<DATE> 2005/06/05/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
ABD'nin Florida eyaletinde bir çalışma kampı ortaya çıktı... 
</HEADLINE>
<TEXT>

     ABD’nin Florida eyaletinde bir çiftliğe baskın düzenleyen FBI ajanları, evsiz erkek ve kadınların zorla köle gibi çalıştırıldığı bir çalışma kampını ortaya çıkardı. 
     Çalışma kampında onlarca evsizin köle gibi kullanıldığını ortaya çıkaran FBI ajanları, kampın sahibi Ronald Evans da dahil olmak üzere dört kişiyi tutukladılar. 
     Soruşturmayı yürüten polislerin kampta büyük miktarda uyuşturucu buldukları ve aynı zamanda kanalizasyon atıklarını arıtmadan nehre döken kampı çevre kurallarını ihlal etmekle de suçladıkları kaydedildi. 
     Çiftlik sahibi Evans’ın, oda, alkol, tütün ve uyuşturucu vererek topladığı evsiz insanları borçlandırarak kampında tuttuğu, ancak bu evsizlerin tarlalarda yaptıkları işler karşılığında kazandıklarıyla borçlandırıldıkları miktarları asla ödeyemedikleri belirtildi. 
     Kampta çalıştırılan 78 evsiz işçinin sorgulandığı, daha önce işledikleri suçlardan dolayı aranan bu kişilerden bazılarının da tutuklandığı ifade edildi. 
     
</TEXT>
</DOC>
