<DOC>
<DOCNO> 313905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sontur21.html </URL>
<DATE> 2005/02/09/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Karadeniz'de alabora olan gemi... 4 kayıp sağ bulundu 
</HEADLINE>
<TEXT>

     Rusya'dan Suriye'ye giderken dün Sinop açıklarında yan yatan Kuzey Kore bandıralı ''Adnan 1'' adlı kuru yük gemisinin kayıp 4 mürettebatının sağ bulunduğu bildirildi. 
     Alınan bilgiye göre, Rusya'nın Novorossisk Limanı'ndan Suriye'ye giderken Sinop Boztepe Burnu'nun 31 mil kuzeydoğusunda yan yatan ve ''S.O.S'' çağrısında bulunan 88 metre uzunluğunda, 2 bin 75 grostonluk Kuzey Kore bandıralı ''Adnan 1'' gemisinin kayıp 4 mürettebatı bulundu. 
     Kazazede gemicilerden Anass Naser ile Mahmoud Ahmad Shehadeh, helikopterle Samsun-Çarşamba Havaalanı'na getirilerek Çarşamba Devlet Hastanesi'nde tedavi altına alındı. Yetkililer, diğer 2 gemici Ahmad Mohammad Ammar ile Khulid Khodar Zen'in ise Sahil Güvenlik Komutanlığı'na bağlı bir botla Samsun'a Limanı'na getirileceğini belirttiler. 
     Bu arada, arama-kurtarma çalışmalarına katılan ekiplerin demir ve kereste yüklü geminin izine rastlamadığı, ancak su üzerinde tahta parçaları ve benzeri cisimler gördüğü kaydedildi. 
     Öte yandan, kazanın ardından kurtarıldıktan sonra Sinop'taki hastanelerde tedavi altına alınan kazazede gemiciler Saleh Saleh, Fares Adrah, Ahmat Abdullatif Suleinen, Ali Mohamad Malok, Ahmad Emam, Hani Al Sharkawi ve Amer Abdullan Zen'in tedavileri sürüyor. 
     Sinop Valisi Zeki Şanal, kazazedelerin pasaport işlemlerine yardımcı olunduğunu, ayrıca yakınları ile haberleşme imkanı sağlandığını söyledi. 
     Dün saat 13.00 dolaylarında meydana gelen olayın ardından ''Adnan 1'' gemisinden gelen ''S.O.S.'' çağrıları üzerine arama-kurtarma çalışması başlatılmış, gemiyi filikalarla terk eden 11 kişilik mürettebattan 7'si kurtarılmıştı. 
     
</TEXT>
</DOC>
