<DOC>
<DOCNO> 302331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/ekonomi/eko05.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsaların efendisi 
</HEADLINE>
<TEXT>

   Kriz sonrası iki yılda dünyanın en çok kaybettiren borsası olan İMKB, hasarını tamir etmeye başladı. Dolar bazında yüzde 111'lık getirisiyle dünya borsaları arasında ilk sıralara oturdu 
   ORHAN TEKEOĞLU 
   
   Kurulduğu yıldan bu yana bazen getirisiyle dünyanın en çok kazandıran, bazen de en çok kaybettiren borsası olan İstanbul Borsası, 2003 yılını dolar bazında yüzde 111.11'lik kazancıyla Brezilya Borsası'nın ardından ikinci sırada tamamladı. İMKB, 2001'de Türkiye'nin yaşadığı Cumhuriyet döneminin ikinci büyük krizi ile iyice dibe vurmuş ve dünyanın en çok kaybettiren borsası olmuştu. 2003 yılına 0.63 cent ile başlayan İMKB - 100 Endeksi, siyasi istikrarın sağlanması, ekonominin canlanması, faizlerin düşmesi ve TL'nin dolar karşısında 1950'den bu yana en kuvvetli değerlemesini yapması ile yıl sonunda 1.33 cente çıkardı. Endeks TL bazında da 10.369 puandan 18.625 puana çıkarak yüzde 79.62 prim yaptı. 
   
   Brezilya Borsası uçtu 
   Büyük umutlarla başa gelen da Silva hükümetinin bir yıl içinde ekonomik büyümeyi sağlamasıyla ve 2002'de yüzde 35 devalüe edilen real'in dolar karşısında güçlenmesiyle Brezilya adeta patladı. 
   Brezilya Borsası geçen yıl dolar bazında yüzde 140, yerel para birimi bazında da yüzde 97 değer kazanarak, dünyanın en iyi performans sağlayan borsası oldu. Bir başka Latin ülkesi Arjantin'de de borsa yüzde 104 artış gösterdi. Latin borsalarındaki artışta, kaçan sermayenin tekrar geri dönmesi, borç yapılarındaki azalma ve reytinglerinde gözlenen iyileşme etkili oldu. 
   
   Yükselişleri ABD ateşledi    2003 ekonomilerin durgunluktan kurtulmaya çalıştığı bir yıl olurken, Irak Savaşı'nın korkusuyla başlayan 2003'te tüm dünya borsalarının izlediği Dow Jones endeksi şubat ayında 8.000 puanın altına düştü. Ancak ABD askerlerinin Bağdat'a girişi bu süreci tersine çevirdi. ABD Başkanı George W. Bush'un vergileri ve faizleri azaltmayı öngören politikaları da piyasaları destekleyen başka bir olgu oldu. Tüketicilerin performansı da ekonominin canlanmasında kilit rol oynadı. New York Borsası Başkanı Dick Grasso'nun üzerine inen 200 milyon dolarlık giyotin de piyasaları oldukça etkiledi. Tüm olumlu gelişmeler Dow Jones'un Aralık'ta 10.000 puan sınırını aşmasına yardımcı oldu. 
   
   Borsalar kendine gelmeye başladı    
   ABD Borsa Yükseliş New York 24.98 Nasdaq 50.50 S P 500 26.12 Arjantin 104.0 Brezilya 140.0 Meksika 43.1 
   
   Avrupa Londra 13.45 Frankfurt 37.08 Paris 15.19 Milan 13.94 Madrid 28.17 Amsterdam 4.43 Stockholm 29.82 Zürih 18.51 Helsinki 4.44 Belçika 10.54 Prag 43.06 Varşova 45.21 Budapeşte 21.67 
   
   Asya Tokyo 24.45 Hong Kong 34.39 Çin 46.66 Singapur 31.50 Tayvan 31.80 Tayland 31.80 Hindistan 71.50 G. Kore 29.20 Malezya 22.50 
   
   
</TEXT>
</DOC>
