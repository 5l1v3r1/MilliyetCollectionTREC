<DOC>
<DOCNO> 309999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur23.html </URL>
<DATE> 2005/01/27/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İstanbullular'a müjde .. Kadıköy - Kartal tramvayının temeli atılıyor 
</HEADLINE>
<TEXT>

     Kadıköy-Kartal hafif raylı sistem hattının temeli, 29 Ocak Cumartesi günü Başbakan Recep Tayyip Erdoğan'ın da katılacağı törenle atılacak. Pazar günü de Eminönü-Kabataş tramvay hattı hizmete alınacak. 
     Alınan bilgiye göre, Kadıköy-Kartal hafif raylı sistem hattının temeli, Başbakan Erdoğan ve İstanbul Büyükşehir Belediye Başkanı Kadir Topbaş'ın da katıldığı törenle Kadıköy Meydanı'nda atılacak. 
     Anadolu Yakası'nda yüzde 80 yolcu yükünü taşıyan D-100 Karayolu'ndaki trafik yükünü hafifletecek olan raylı sistem hattı, Marmaray ile entegre olacak. Böylece hat tamamlandığında, entegre olduğu diğer raylı sistemlerle Kartal'dan Yenikapı, Bağcılar, Havalimanı ve Maslak'a kesintisiz ulaşım imkanı sağlanacak. 
     Çift hatlı, 21 bin 330 metre uzunluğunda olacak hat üzerinde, 4'ü yeraltında olmak üzere 15 istasyon yer alacak. 
     Yapı Merkezi-Doğuş-Yüksel-Yenigün İnşaat ve Ticaret A.Ş. ortak girişimine 2 Temmuz 2004 tarihinde ihale edilen hat, aç-kapa yöntemiyle yapılacak ve 30 ayda tamamlanacak. 
     İstanbul Büyükşehir Belediyesi özkaynağıyla yapılacak hattın inşaat işleri 226 milyon dolara ihale edilirken, elektromekanik ve araç temini ile birlikte hattın toplam maliyeti 550 milyon dolar olacak. 
     
     EMİNÖNÜ-KABATAŞ 

     Yaklaşık 2.5 yıldır yapımı süren ve bir aydan beri deneme seferleri yapılan 2.8 kilometre uzunluğundaki Eminönü-Kabataş raylı sistem hattı da Pazar günü İstanbul Büyükşehir Belediye Başkanı Kadir Topbaş tarafından hizmete sokulacak. 
     Transstroy-Hazinedaroğlu-Ünüvar Ortaklığına 5 milyon 305 bin dolara ihale edilen, ancak yüzde 30'luk keşif artışı ve ilave işlerle 8 milyon 321 bin dolara mal olan hat, Kabataş'ta Taksim Finiküler sistemi ile İstanbul Metrosu'na entegre olacak, diğer taraftan da Eminönü'nden Zeytinburnu'na, oradan da Aksaray hafif metro hattıyla Havalimanı'na ulaşacak. Böylece kara, deniz ve raylı sistem birbirine entegre olacak. 
     Kabataş, Fındıklı, Tophane, Karaköy ve Eminönü olmak üzere 5 istasyonun yer aldığı hatta, 2 vagon 2.5 dakika aralıkla sefer yapacak. Böylece bu güzergahtaki otobüs seferleri de azaltılarak trafik rahatlatılacak. 
     
     İETT GECESİ 

     Öte yandan Başbakan Erdoğan, 29 Ocak Cumartesi akşamı kendisinin de aralarında bulunduğu İETT'de çalışan 13 ünlünün anlatıldığı ''İlk Adım'' belgeselinin gösteriminin yapılacağı ''İETT Gecesi''ne katılacak. 
     Can Dündar ve Nebil Özgentürk tarafından hazırlanan belgeselde, Erdoğan'ın yanı sıra Şişli Belediye Başkanı Mustafa Sarıgül, yazar Yaşar Kemal, yönetmenler Tuncel Kurtiz ve Memduh Ün'ün de aralarında bulunduğu İETT çalışanları anlatılıyor. 
     Cemal Reşit Rey Konser Salonu'nda düzlenecek gecede, sanatçı Timur Selçuk da bir konser verecek. 
     İETT Genel Müdürlüğü, 31 Ocak Pazartesi günü de kuruma alınacak 500 otobüsün ihalesini kazanan Mercedes-Benz firması ile sözleşme imzalayacak. 
     
</TEXT>
</DOC>
