<DOC>
<DOCNO> 320471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur43.html </URL>
<DATE> 2005/03/03/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Kadıköy'de ruhsatsız LPG istasyonlarına çukur... 
</HEADLINE>
<TEXT>

     Kadıköy Belediyesi ekiplerince, ruhsatsız LPG istasyonlarının giriş ve çıkışlarına çukur kazıldı. 
     Belediye'nin Zabıta Müdürlüğü ekipleri, bu sabah Kayışdağı Mevkii yan yol üzerinde bulunan Çobanoğlu Otogaz İstasyonu'na gelerek, iş makineleri ile giriş-çıkışları kazmaya başladı. 
     Kadıköy Belediye Başkan Yardımcısı Gürsel Tekin'in başkanlığındaki ekiplerce gerçekleştirilen kazma işlemleri sırasında, Çevik Kuvvet Şube Müdürlüğü'ne bağlı 50 polis görev yaptı. 
     Herhangi bir müdahalenin olmadığı kazma işleminde belediyenin iş makineleri istasyonun çevresinde çukurlar açtı, ardından da görevliler burayı mühürledi. 
     Daha sonra Kozyatağı'ndaki bir başka ruhsatsız LPG istasyonuna geçen ekipler, aynı işlemleri uyguladı. 
     
     BAŞKAN YARDIMCISI TEKİN'İN AÇIKLAMASI 
     Kadıköy Belediye Başkan Yardımcısı Tekin, gazetecilere yaptığı açıklamada, ilçede 6 adet ruhsatsız LPG istasyonu bulunduğunu hatırlattı. Tekin şöyle konuştu 
     ''Bunları 3 kez ikaz edip mühürledik. Yasal uyarıları yaptığımız halde başarılı olamadık. Bunlar gibi ruhsatsız çalışan işyerlerine, aslında Büyükşehir Belediyesi yetkililerinin işlem yapması gerekiyor. Bizler sadece giriş-çıkışlarını kazarak, istasyonun çalışmaması için engeller oluşturuyoruz. Bu gibi ruhsatsız LPG istasyonlarının faaliyetlerine devam etmemesi için dolum firmalarının bunlara satış yapmaması, TEDAŞ ve İSKİ'nin de bu yerlere hizmet vermemesi lazım.'' Tekin, Kadıköy'de bulunan 6 ruhsatsız LPG istasyonuna yönelik yaptıkları işlemin, buraların ruhsatsız olarak çalıştırılmaya devam etmesi halinde tekrarlanacağını bildirdi. 
     
</TEXT>
</DOC>
