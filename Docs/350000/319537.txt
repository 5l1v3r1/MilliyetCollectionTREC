<DOC>
<DOCNO> 319537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun16.html </URL>
<DATE> 2005/03/01/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İran'da 100 muhalif ülkeye döndü 
</HEADLINE>
<TEXT>

     İran rejimi muhalifi Halkın Mücahitleri Örgütü'nden HMÖ 100 kişi ülkeye döndü. 
     Basında çıkan haberlere göre, İran'ın batısında Irak sınırındaki Kasrışirin Valisi Şehriyar Heydari, HMÖ üyelerinin bulundukları kamptan kaçarak Uluslararası Kızılhaç Örgütü'ne İran'a dönmek için başvuruda bulunduğunu söyledi. 
     Örgüt üyesi 100 kişinin dün İran'a giriş yaptığını söyleyen Heydari, Uluslararası Kızılhaç Örgütü aracılığıyla gelecek hafta da 133 örgüt üyesinin ülkeye dönmesini beklediklerini belirtti. 
     İran'ın 2003 yılında silahlı eyleme katılmamış örgüt üyelerine çıkardığı aftan sonra ilk defa bu kadar sayıda örgüt üyesinin ülkeye döndüğü ifade edildi. Örgüt üyelerinin dönüşünün Kızılhaç'ın yanı sıra Irak İnsan Hakları Bakanlığı ve İran'ın Bağdat Büyükelçiliği tarafından koordine edildiği kaydedildi. 
     İran'da 1960 yılında Şah rejimine karşı kurulan HMÖ, 1979 yılında son İran şahı Muhammed Rıza Pehlevi'nin yıkıldığı İslam Devrimi'nde Ayetullah Ruhullah Humeyni ile aynı saflarda yer alsa da daha sonra faaliyetlerine yasak getirilmesi nedeniyle Irak'a sığındı. 
     ABD, 9 Nisan 2003'te Irak'ta Saddam Hüseyin rejimini devirdikten sonra 4 bin ila 5 bin üyesi bulunan örgütü silahsızlandırdı. 
     1980-1988 yıllarındaki İran-Irak savaşında İran rejimine karşı Irak'ın yanında yer alan HMÖ, ABD ve Avrupa Birliği AB tarafından terör örgütleri listesine alındı. 
     
</TEXT>
</DOC>
