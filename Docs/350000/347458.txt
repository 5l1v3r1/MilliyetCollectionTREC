<DOC>
<DOCNO> 347458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/soneko07.html </URL>
<DATE> 2005/05/31/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Anadolu Cam, Rusya'da büyüyor... 
</HEADLINE>
<TEXT>

     Anadolu Cam, Rusya Federasyonu'ndaki 3. yatırımı olan Başkortostan'ın başkenti Ufa'da inşaatı süren cam ambalaj fabrikası için Avrupa Yatırım ve Kalkınma Bankası'ndan EBRD 32.5 milyon dolarlık kredi aldı. 
     Anadolu Cam'dan yapılan açıklamaya göre, kredinin yarısı EBRD'nin kendi kaynağından, diğer yarısı ise ABN Amro ve Calyon Bank'tan sağlandı. Vadesi 7 yıl olan, iki yılı ödemesiz kredinin maliyeti, libor artı 2.15 düzeyinde bulunuyor. 
     Ruscam Gorohovets ve Ruscam Pokrovsky'den sonra 3 cam ambalaj fabrikası olan Ruscam Ufa, 65 milyon dolar yatırımla gerçekleştirilecek. 
     2 fırının yer alacağı fabrikada yıllık 240 bin ton cam ambalaj üretimi yapılacak. Halen inşaatı devam eden fabrikada 1. fırının bu yılın sonunda, 2. fırının ise 2006 yılı ortasında işletmeye alınması öngörülüyor. 
     Bu yatırımla Anadolu Cam'ın Rusya Federasyonu'ndaki üretim kapasitesi yıllık toplam 750 bin ton düzeyine ulaşacak, Rusya bira şişesi pazarındaki payı yüzde 27'den yüzde 60'a yükselecek. 
     
     UYGUN ZAMANLAMA 
     Krediye ilişkin Ufa'da düzenlenen imza töreninde konuşan Anadolu Cam Yönetim Kurulu Başkanı Teoman Yenigün, Rusya pazarına çok uygun bir zamanlama ile girerek büyük mesafe katettiklerini belirterek, en ileri teknolojileri getirerek pazarın yeniden yapılanmasını ve gelişmesini sağladıklarını bildirdi. 
     Halen Rusya'nın en büyük cam ambalaj üreticisi konumunda bulunduklarını ve gelecek için de çok iddialı olduklarını vurgulayan Yenigün, şöyle dedi 
     ''3 fabrika ve uygun coğrafi dağılımla pazarda en iyi hizmeti vermeyi öngörüyoruz. Bira dışı sektörlere yönelmek de hedeflerimiz arasındadır. Esasen aynı zamanda bölgesel bir strateji de uygulayarak, bölgenin en büyük cam ambalaj üreticisi olmayı hedefliyoruz. 
     Anadolu Cam, Ruscam-Ufa yatırımı ile yurt dışı üretimini Türkiye'deki üretiminin üstüne çıkarmaktadır. Bu faaliyetlerimizin uluslararasılaşması açısından da çok önemli bir aşama ifade etmektedir.'' 
     
</TEXT>
</DOC>
