<DOC>
<DOCNO> 325999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur14.html </URL>
<DATE> 2005/03/22/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Fuhuşa teşvikten aranan alkollü kadın sürücü taksiciye çarptı 
</HEADLINE>
<TEXT>

     Eyüp KELEBEK ESKİŞEHİR, DHA 
     

      ESKİŞEHİR'de, alkollü olarak kullandığı otomobiliyle bir taksi şoförüne çarpan kadın sürücünün fuhuşa teşvik suçundan 2 yıldır arandığı ortaya çıktı. 
     İki Eylül Caddesi'nde bugün saat 14.00 sıralarında meydana gelen olayda, seyir halindeyken bira içtiği ileri sürülen 22 yaşındaki Özlem Özanlayan, 34 LVY 45 plakalı BMV marka otomobille, durakta parkettiği 26 T 295 plakalı aracının yanında bekleyen 55 yaşındaki taksi şoförü Halil Sert'in sol ayağına hafif çarptı. Olaydan sonra durmayarak yoluna devam eden Özanlayan, ihbar üzerine, Ziraat Bankası Merkez şubesi önünde polisler tarafından durduldu. Üzerinde sürücü belgesi çıkmayan Özlem Özanlayan'ın yapılan muayenesinde 145 promil alkollü olduğu belirlendi. Çarşı Polis Merkezi'ne götürülen Özanlayan'ın, fuhuşa teşvik' suçundan 1'inci Asliye Ceza Mahkemesi tarafından hakkında gıyabi tutuklama kararı alındığı ve 2 yıldır arandığı ortaya çıktı. 
     Emniyet Müdürlüğü yetkilileri, Özlem Özanlayan'ın kendilerine sürücü belgesinin olduğunu söylediğini ancak bilgisayar kayıtlarında adına rastlanmadığını belirtti. Gözaltına alınan Özanlayan, kullandığı otomobilin bir arkadaşına ait olduğunu söyledi. 
     Taksi şoförü Halil Sert, "Bayan sürücü, geniş yolda yanımdan geçerken sol ayağıma çarptı, daha sonra da yolda yürüyen yaşlı bir kadın ile seyir halindeki bir araca hafif şekilde çarptı. Sürücü kesinlikle alkollüydü'' dedi. Polis, olayla ilgili soruşturma başlattı. 
     
</TEXT>
</DOC>
