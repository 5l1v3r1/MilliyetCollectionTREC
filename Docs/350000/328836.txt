<DOC>
<DOCNO> 328836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun07.html </URL>
<DATE> 2005/03/31/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Suudi Prens'in eşi ABD'de tutuklandı 
</HEADLINE>
<TEXT>

     ABD Federal Soruşturma Bürosu FBI görevlilerinin, Suudi Prens Muhammed Bin Turki Elsaud'un eşi Hana El Cadir'i, 2 Endonezyalı kadını hizmetçi olarak çalışmaya zorladığı iddiasıyla tutukladığı bildirildi. 
     Savcılık açıklamasında, 39 yaşındaki El Cadir'in, Massachusetts eyaletine bağlı Boston kentindeki evinde tutuklandığı belirtildi. 
     Hakkında 10 ayrı suçtan dava açılan El Cadir'e, zorla adam çalıştırma, ev köleliğine zorlama, kayıtlarda sahtecilik yapma, vize sahteciliği ve ABD vatandaşı olmayan yabancıları barındırma gibi suçlamalar yöneltildiği ifade edildi. 
     Hakkında hazırlanan 14 sayfalık iddianamede, El Cadir'in, ''hizmetçi olarak çalıştırdığı kadınların pasaportlarına el koyarak gitmelerine veya seyahat etmelerine engel olduğu, 2 sahte iş kontratı sureti hazırlayarak hizmetçilerinin vize sürelerinin uzatılması amacıyla federal hükümete sunduğu, ayrıca kadınları, kendisi için çalışmamaları durumunda kendilerine çok büyük zarar geleceğine inandırmak maksadıyla tezgah kurduğu'' kaydedildi. 
     
</TEXT>
</DOC>
