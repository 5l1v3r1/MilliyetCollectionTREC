<DOC>
<DOCNO> 330716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko15.html </URL>
<DATE> 2005/04/06/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Petrol fiyatlarındaki düşüş sürüyor... 
</HEADLINE>
<TEXT>

     ABD'de bugün açıklanacak petrol stokları verisi öncesinde devam eden kar satışlarının etkisiyle fiyatlardaki düşüş sürüyor. Uzmanlar, yaşanan düşüşün alım ilgisine yol açabileceğini ifade ediyorlar. Haftalık verilere göre ABD ham petrol stoklarının artması bekleniyor. 
     ABD ham petrolü pazartesi günü varil başına 58.28 dolar ile, brent ham petrol de 57.65 dolar tüm zamanların en yüksek düzeyini görmüştü. 
     
     GREENSPAN PİYASA GÜÇLERİ YATIŞTIRABİLİR 

     Piyasada bu gelişmeler yaşanırken, ABD Merkez Bankası Başkanı Alan Greenspan, piyasa güçlerinin, petrol fiyatlarında son dönemde görülen "çılgınlığı" yatıştırmaya yetecek kadar büyük ham petrol stoku oluşturulmasını sağlayabileceğini söyledi. 
     Greenspan, dün uydu aracılığıyla katıldığı, San Antonio'daki petrol rafinelerinin düzenlediği bir konferansta, son aylarda yüksek seyreden petrol fiyatlarının, "hafifçe" de olsa petrol talebindeki büyümeyi yavaşlattığını ve bunun da petrol stoklarının artmasına hız kazandırdığını ifade etti. 
     Üreticilerin, ileri tarihli teslimatların getirdiği daha yüksek fiyatlardan yararlanmak istemeleriyle, stoklardaki artışın daha da yükselebileceğine dikkat çeken Greenspan, "sürdürülmesi halinde, piyasadaki bu teknik nedenler, fiyatlardaki mevcut çılgınlığın dizginlenmesine yetecek stok oluşumuna neden olabilir" dedi. 

REUTERS 

     
</TEXT>
</DOC>
