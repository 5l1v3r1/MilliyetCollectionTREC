<DOC>
<DOCNO> 303687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/soneko33.html </URL>
<DATE> 2005/01/05/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
TOBB Başkanı Hisarcıklıoğlu, Erdoğan'a neler söyledi 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu Başbakan Recep Tayyip Erdoğan'a hitaben, sıkıntılı bir dönemde zor bir görev üstlendiğini belirterek, ''Ama popülizme sapmadan sabırla ve inançla çalıştınız. Böylece Türkiye siyasi istikrardan sonra ekonomik istikrar yolunda da süratle ilerlemeye başladı'' dedi. 
     TOBB ile özel sektör temsilcileri tarafından koordine edilen ve yeni Başbakanlık'ta devam eden ''Türkiye Bölgesel ve Sektörel Ekonomi Şurası''nda TOBB Başkanı Rifat Hisarcıklıoğlu bir konuşma yaptı. 
     Edinilen bilgiye göre, Hisarcıklıoğlu basına kapalı olarak gerçekleştirilen Ekonomi Şurası'nda yaptığı konuşmada, Başbakan Erdoğan'a ''Sizi ülkemizin teknik direktörü olarak görüyoruz. Bizler de sahadaki oyuncularız'' diye seslendi. 
     Hisarcıklıoğlu, sözlerini, ''Siz modern altyapıyı tesis edip sağlıklı çalışma ortamı sağladıktan sonra bu takımın küresel rekabette yenemeyeceği rakip yoktur'' diye sürdürdü. 
     TOBB Başkanı, ''İşte bu yüzden alacağımız zor kararlarda görevimiz size destek olmaktır'' dedi. 
     Hisarcıklıoğlu, konuşmasında hükümetin icraatlarına da değinerek, özellikle şirket kurulmasında bürokratik engellerin aza indirilmesiyle hükümetin isabetli bir adım attığını vurguladı. 
     Uluslararası ticaretin elektronik ortamda gerçekleşmesini sağlayan barkot sistemini de Türkiye'de tek elden Odalar Birliği'nin yürüttüğünü anlatan Hisarcıklıoğlu, TOBB'un aynı zamanda her yıl 320 bin adet TIR karnesini hazırlayarak Türk TIR'larının uluslararası karayolu taşımacığında faaliyette bulunmaları sağladığını, bu TIR karnelerinden dolayı da TOBB'un tam olarak 20 milyar dolarlık bir kefalet yüklendiğini anlattı. 
     TOBB'un her yıl sanayi kuruluşlarına ait 10 binin üzerindeki kapasite raporunu inceleyerek onayladığını, bu raporlara dayanarak da Türkiye'de tek sanayi veri tabanını oluşturduklarını anlatan Hisarcıklıoğlu, Türkiye Ticaret Sicili gazetesinin basımı görevinin de Odalar Birliği'nde olduğunu söyledi. 
     Ticaret sicili sisteminin de dijital ortama taşınması projesini de bitirmek üzere olduklarına değinen Hisarcıklıoğlu, TOBB'un yapmış olduğu diğer çalışmalar hakkında da bilgi verdi. 
     
     AB'YE TAM ÜYELİK SÜRECİ 
     Hisarcıklıoğlu, konuşmasında AB ile üyelik müzakerelerine de değindi. AB üyelik müzakeresi sürecinde 31 müzakere başlığından 24'ünün ekonomiyle ilgili olduğunu, bu yüzden Türkiye'nin geleceğini ilgilendiren hayati konulardaki kararların masa başında bürokratlarca alınmasını istemediklerini belirten TOBB Başkanı, şöyle konuştu 
     ''Bunun başarısızlığını geçmişte hep birlikte yaşadık. 10 sene önce Gümrük Birliği'ne girerken yapılan hataların tekrarlanmaması için iş dünyası olarak müzakere sürecinin içinde yer almak istiyoruz. Çünkü müzakere süreci ülkemizdeki iş ortamını temelden etkileyecek ve değiştirecektir ve bu değişim problemsiz geçmeyecektir. Daha da önemlisi diğer aday ülkelerde de gördüğümüz gibi içinde, yani kendi kamuoyumuzla yapılacaktır. İşte bu noktada geniş bir toplumsal mutabakata ihtiyaç duyacağız. Bunun sağlanacağı platform da burasıdır. Bu sebeple önümüzdeki dönemde TOBB gibi iş dünyasının en büyük ve en etkili tabanına sahip kurumuna büyük görev ve sorumluluk düşmektedir. 
     Biz bu sorumluluğumuzun bilinciyle hareket ederek müzakere sürecinde aktif olarak yer almak istiyoruz. Bu doğrultuda reel sektörümüzü müzakere sürecine hazırlamak için harekete de geçtik. İlk olarak sektör meclislerini oluşturmaya başladık.'' Tarımda özellikle AB'ye uyum yönünde çok önemli bir adımı da attıklarını ve tarımda izlenebilirlik projesini başlattıklarını anlatan Hisarcıklıoğlu, artık ihraç edilen tarım ürünlerinin hangi ildeki, hangi tarladan çıktığına kadarki bütün süreci takip edilebileceğini, böylece daha sağlıklı ürün elde ederken tarım ürünü ihracatının Avrupa'nın kapısından dönme ihtimalinin de önüne geçileceğini bildirdi. 
     Ekonomik Sorunları Değerlendirme Kurulu'nda reel sektörün yaşadığı pek çok problemin Başbakan ve hükümetin iradesiyle çözüldüğüne de dikkat çeken Hisarcıklıoğlu, ancak 2 yılın sonunda başlangıçtaki heyecan ve katılımın azaldığını ve kurulun da eski etkinliğinin kalmadığını dile getirdi. 
     Hisarcıklıoğu, şimdi özel sektör olarak Başbakan ve hükümetten, bürokrasiyi ve özel sektörü biraraya getiren ve somut çözüm önerilerini ortaya koyan bu platformun devam etmesini sağlayacak talimatları beklediklerini bildirdi. 
     
     ''SIKINTILI BİR DÖNEMDE ZOR GÖREV ÜSTLENDİNİZ'' 
     Hisarcıklıoğlu, sözlerini şöyle sürdürdü 
     ''Sayın Başbakanım sıkıntılı bir dönemde zor bir görev üstlendiniz ama popülizme sapmadan sabırla ve inançla çalıştınız. Böylece Türkiye siyasi istikrardan sonra ekonomik istikrar yolunda da süratle ilerlemeye başladı. 
     Önümüzdeki dönem son kalan yapısal reformların da tamamlanacağı tarihi öneme sahip bir dönem olacaktır. AB sürecinde hükümetimizin ortaya koyduğu müthiş performansın aynısını ekonomideki yapısal reformlar konusunda da görmek istiyoruz. Çünkü başka türlü özel sektörümüzün üstündeki girdi maliyetleri düşmeyecektir. Yılda 15 milyar dolar açık vermesine rağmen en ağır istihdam maliyetleri bizim üzerimizdedir. Ben inanıyorum ki yapısal reformların tamamlanmasıyla Türk özel sektörü daha da gelişecek ve Türkiye ekonomisi şaha kalkacaktır.'' 
     
</TEXT>
</DOC>
