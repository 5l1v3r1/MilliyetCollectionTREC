<DOC>
<DOCNO> 329462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur54.html </URL>
<DATE> 2005/04/01/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Çorlu'da karton kağıt fabrikasında yangın... 
</HEADLINE>
<TEXT>

     Tekirdağ'ın Çorlu İlçesi'nde, bir kağıt fabrikasında yangın çıktı. 
     AA muhabirinin aldığı bilgiye göre, ilçeye bağlı Ulaş Beldesi'nde faaliyet gösteren Modern Karton Kağıt Fabrikası'nın saman deposu ile kağıt üretim bölümünde yangın çıktı. 
     Yangını söndürmek üzere Çorlu İtfaiyesi'yle diğer ilçe ve özel sanayi kuruluşlarından çok sayıda itfaiye ekibi geldi. İtfaiye ekiplerinin şiddetli poyraz nedeniyle yangını kontrol altına almakta güçlük çektiği belirtildi. 
     Çorlu Kaymakamı Mehmet Ali Ulutaş, İlçe Jandarma Komutanı Yüzbaşı Recep Yaltan ile Ulaş Belde Belediye Başkanı Kenan Demiray olay yerine gelerek yetkililerden bilgi aldı. 
     Ekipler, yangının fabrikanın diğer bölümlerine sıçramaması için önlem alırken, bölgede bir ambulans da hazır bekletiliyor. 
     İtfaiye ekiplerinin yangını söndürme çalışmalarının sürdüğü kaydedildi. 
     
</TEXT>
</DOC>
