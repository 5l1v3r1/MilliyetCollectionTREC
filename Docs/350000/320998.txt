<DOC>
<DOCNO> 320998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sondun18.html </URL>
<DATE> 2005/03/05/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Tsunami kurbanları ABD'de dava açtı... 
</HEADLINE>
<TEXT>

     Asya'daki tsunami felaketinden kurtulmayı başaranlar, Amerikan ve Tayland makamlarıyla Fransız Accor turizm şirketi aleyhine New York'ta dava açtı. 
     Davacıların avukatları Viyana'da yaptıkları açıklamada, Avusturya, Almanya, Hollanda, İsviçre ve Fransa'dan 60'dan fazla felaketzedenin, Washington'daki Amerikan Okyanus ve Atmosfer İzleme Yönetimi ile burasının Havai'deki tsunami uyarı merkezinin, dev dalga tehlikesinden haberdar oldukları halde neden Hint Okyanusu'na kıyısı olan ülkeleri uyarmadıkları konusunda aydınlatılmak istediklerini belirttiler. 
     Tayland makamlarını da deprem ve tsunamiyi haber vermeden önce gereksiz zaman kaybetmekle suçlayan davacılar, zamanında uyarı yapılsaydı binlerce turist ve halkın hayatının kurtarılabileceğini bildirdiler. 
     Tsunami davacıları, Fransız tur operatörü Accor'u da felaketten sonra kurbanların ailelerine yanlış bilgi vermekle bazı cenazeleri anavatanlarına ulaştırmamakla ve Tayland'ın Puket adasının kuzeyindeki deprem hattı üzerinde otel inşa etmekle suçladılar. 
     Davacıların avukatının, dün New York Güney Bölge mahkemesinde davayı açtığı belirtildi. 
     
</TEXT>
</DOC>
