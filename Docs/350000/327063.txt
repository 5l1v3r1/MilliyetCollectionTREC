<DOC>
<DOCNO> 327063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonsiy18.html </URL>
<DATE> 2005/03/25/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Erdoğan Avrupa'da göstericilere atlarla yürüyorlar 
</HEADLINE>
<TEXT>

     Başbakan Recep Tayyip Erdoğan, Türkiye'deki polisin tutumu konusunda çifte standart yapılmaması gerektiğini belirterek, "Bazı Avrupa ülkelerinde göstericilerin üzerine atlarla yürünüyor" dedi. Erdoğan, AB'de bir teröriste karşı yargıcın verdiği karar uygulandığında "karar doğru", ancak benzer bir karar Türkiye'de alındığında "yanlış" olarak değerlendirildiğini bildirdi. 
     Erdoğan, European Voice gazetesine verdiği demeçte, "Terörizme karşı ortak mücadelenin öneminden söz ediliyor fakat terörist organizasyonlar AB üye ülkelerinde halen mali destek sağlayabiliyorlar" dedi. Erdoğan, şu değerlendirmede bulundu 
     "Maalesef AB buna karşı halen yeterince sert bir tutum sergileyemiyor, terörizme karşı ortak bir duruşumuz olacak deniyor ancak bunu diyenlerin ülkelerinde terörist gruplar tutunabiliyorlar, bu ülkelerin hükümetleri terörizme karşı birleşebilmemiz için bu durumdan kurtulmalıdır, hepimizin bildiği gibi terörün dini, dili, ırkı yoktur ve ne zaman nasıl kimi vuracağı bilinemez." ABHaber'e göre Erdoğan, AB'yi teröristlerle mücadele konusunda da çifte standart uygulamakla suçladı. Erdoğan, "AB'de bir teröriste karşı yargıcın verdiği karar uygulandığında karar doğru ancak benzer bir karar Türkiye'de alındığında yanlış olarak değerlendirildiğini" bildirdi. 
     
     ATLARLA YÜRÜYORLAR 
     İstanbul'daki kadın gösterisine polisin müdahalesini de değerlendiren Erdoğan, "Pek çok AB ülkesinde bu tarz gösterilerde çok daha kötü uygulamalar görüyoruz" dedi. 
     Erdoğan, şöyle devam etti 
     "AB ülkelerin kayıtlarının da bu konuda çok daha iyi olmadığını biliyoruz. Pek çok AB ülkesinde bu tarz gösterilerde çok daha kötü uygulamalar görüyoruz göstericilerin üzerine atlarla yürüyen polis memurları, zırhlı araçlardan göstericilerin üzerine yüksek basınçlı su sıkılması, göstericilere zarar veren hatta yaralayan eylemler bunlar hiç gündeme gelmiyor ama, bu konularda daha adil bir yaklaşım olmalı." Türkiye'nin AB üyeliğine de değinen Erdoğan, "Türkiye'nin AB üyeliğini geciktirmek için bahaneler öne sürülüyor" dedi. 
     
</TEXT>
</DOC>
