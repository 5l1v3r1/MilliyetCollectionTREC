<DOC>
<DOCNO> 306827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sontur40.html </URL>
<DATE> 2005/01/15/ </DATE>
<TIME> 19.37 </TIME>
<AUTHOR>  </AUTHOR>
<HEADLINE>
Çobançeşme Kavşağı'nda köprü yıkma çalışması... 
</HEADLINE>
<TEXT>

     Çobançeşme Kavşağı'nda 17 Ocak gecesi başlayacak köprü yıkım çalışması nedeniyle 10 gün süreyle trafikte alternatif güzergahlar kullanılacak. 
     İstanbul Büyükşehir Belediyesi'nden yapılan yazılı açıklamaya göre, 17 Ocak Pazartesi saat 24.00'ten itibaren başlanacak köprü yıkım çalışması nedeniyle trafik akışında 10 gün sürecek yeni düzenlemeye gidildi. 
     Buna göre, E-5 Karayolu Topkapı-Şirinevler istikametinden gelip Atatürk Havalimanı'na gitmek isteyen sürücüler, Basın Ekspres Yolu'nu kullanarak ilk köprülü kavşaktan dönüş yapacak ya da Ataköy Kavşağı'ndan Sahil Yolu'nu kullanacak. 
     TEM Otoyolu-İkitelli Basın Ekspres Yolu istikametinden gelip, Şirinevler-Merter yönüne devam etmek isteyen sürücülerin ise Atatürk Havalimanı önündeki kavşaktan dönüş yapmaları ya da Çobançeşme Kavşağı'na varmadan son köprülü kavşak olan Yenibosna-Sefaköy Kavşağı'ndan dönmeleri gerekecek. 
     
</TEXT>
</DOC>
