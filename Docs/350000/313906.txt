<DOC>
<DOCNO> 313906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sontur22.html </URL>
<DATE> 2005/02/09/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Işıkara Güçlendirme maliyeti 40'ı geçiyorsa bina yıkılıp, yapılmalı 
</HEADLINE>
<TEXT>

     Afete Hazırlık ve Eğitim Derneği Genel Başkanı AHDER Prof. Dr. Ahmet Mete Işıkara, devletin kamu kuruluşlarına güçlendirme parası vermesi gerektiğini ifade ederek, ''Güçlendirme maliyeti yüzde 40'ı geçiyorsa bina yıkılıp yerine yenisi yapılmalı'' dedi. 
     Prof. Dr. Işıkara, İzmir Büyükşehir Belediyesi'nin Toros Eğitim Tesisleri'nde, Vecdi Gönül Lisesi öğrencileri için düzenlediği uygulamalı deprem eğitimine katıldı. 
     Deprem similatöründe uygulamalı olarak yapılan eğitimde öğrencilere, ev ortamında orta şiddetteki bir deprem ortamı oluşturuldu. Işıkara, öğrencilere deprem anında nasıl hareket etmeleri gerektiğini anlattı ve uygulattı. İzmir Büyükşehir Belediye Başkanı Aziz Kocaoğlu da tatbikatta yer aldı. 
     Uygulama sonunda gazetecilerin sorularını yanıtlayan Işıkara, Türkiye'nin deprem bölgesinde yer aldığını, meydana gelen depremlerin normal olduğunu belirtti. 
     Türkiye'de büyüklüğü 6'nın üzerinde bir deprem ihtimalinin yüzde 63 olduğuna işaret eden Işıkara, şunları söyledi 
     ''Türkiye, deprem gerçeğini 17 Ağustos depremi ile öğrendi. Halbuki 17 Ağustos öncesi Türkiye'de günde ortalama 20 civarında deprem oluyordu. Ancak fazla ilgilenilmiyordu. Bundan sonra da depremler olmaya devam edecek. Bu nedenle depremle yaşamayı öğrenmemiz gerekir. Eğitim bu konuda çok önemli. Devletin kamu kuruluşlarına güçlendirme parası vermesi lazım. Güçlendirme maliyeti yüzde 40'ı geçiyorsa binanın yıkılıp yerine yenisinin yapılması gerekir.'' 
     
     ''DOLUM TESİSLERİ VE HASTANELERE ÖNLEM ALINMALI'' 
     Hastane ve dolum tesislerinde depreme yönelik önlemlerin alınması gerektiğine işaret eden Işıkara, ''Hastane binaları için önlem alınıyor olabilir. Ama hastane binaları içindeki tıbbi cihazların bulundukları yere sabitlenmesi lazım. Dolum tesisleri de depreme hazırlıklı hale getirilmeli. İstanbul'da ve Aliağa'daki akaryakıt dolum tesisleri için mutlaka önlem alınmalı'' dedi. 
     Depreme en hazırlıklı illerin İzmir ve Bursa olduğunu belirten Işıkara, Büyükşehir Belediyesi tarafından Toros semtinde açılan eğitim tesislerinin örnek alınıp, ülke genelinde sayılarının artırılması gerektiğini kaydetti. 
     İzmir Büyükşehir Belediye Başkanı Aziz Kocaoğlu da Toros Eğitim Tesisleri'nin Türkiye'de afetlere yönelik eğitim verilen tek yer olduğunu, okulları tarayarak, öğrencileri doğal afetlere karşı bilinçlendirdiklerini belirtti. 
     2004 yılı Ekim ayında başlayan eğitim çalışmaları kapsamında bugüne kadar 2 bin 640 öğrenciye eğitim verildiği bildirildi. 
     
</TEXT>
</DOC>
