<DOC>
<DOCNO> 341343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonyas05.html </URL>
<DATE> 2005/05/10/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Bridget Jones muradına erdi .. 
</HEADLINE>
<TEXT>

     "Bridget Jones’un Günlüğü" filminde bir türlü kalbinin sahibini bulamayan evlilik ve kilo takıntılı Bridget’i canlandıran ünlü aktris Renee Zellweger, sonunda gerçek hayatta mutluluğu buldu. Birkaç başarısız ilişki geçiren Zellweger, gizli bir törenle country şarkıcısı Kenny Chesney ile evlendi. 
     Internetteki "imdb" sitesinin haberine göre, 36 yaşındaki Zellweger ile 37 yaşındaki Chesney, Karayip Adaları’ndan St. Johns’da hayatını birleştirdi. 
     Chesney’in yazlık evinde gizlice yapılan törenin ardından çift sessizliğe bürünürken, "çiçeği burnunda damat" Chesney’nin balayı bile yapmadan Perşembe günü Arkansas’ta konser vereceği kaydedildi. 
     Zellweger, 2000 yılında ünlü aktör Jim Carrey ile nişanlanmış, ancak düğüne kısa bir süre kala çift yollarını ayırmıştı. Daha sonra aralarında Jack White, Damien Rice ve George Clooney’nin de bulunduğu pek çok beraberliğinde hüsrana uğrayan Zellweger, son olarak hayatını birleştirdiği ünlü country yıldızı Chesney ile film setinde samimi biçimde görüntülenmişti. 
     Her iki yıldızın da ilk kez evlendiği belirtildi. 
     
</TEXT>
</DOC>
