<DOC>
<DOCNO> 311569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/spor/spo05.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatura 3.5 yıl 
</HEADLINE>
<TEXT>


GSGM Merkez Kurulu tarafından Süreyya Ayhan'a 2 yıl ceza verildi. Ancak son olarak 13 Eylül 2003'te koşan milli atletimiz, 1 Ekim 2006'da sona erecek cezasının ardından, 2 Mart 2007'de yarışabilecek 

AYŞE YEŞİN 


2004'ü pas geçti 
ATİNA Olimpiyatları öncesi, doping prosedürüne uymadığı gerekçesiyle, soruşturma başlatılan milli atlet Süreyya Ayhan'a, GSGM Merkez Ceza Kurulu tarafından 2 yıl müsabakalardan men cezası verildi. Ancak, atletizm takvimi gereği Ayhan tam 3.5 yıl pistlerden uzak kalmış olacak. Ayhan, 13 Eylül 2003'te Dünya Atletizm Finali'nde 1. olduktan sonra, 2004'te olimpiyatlara hazırlandığı gerekçesiyle, hiçbir müsabakaya katılmamıştı. Atina'ya gidemeyen milli atlete doping kontrolüne engel olduğu için 1 Ekim 2004'te tedbir koyulmuştu. 

Savunma kurtarmadı 
KURUL, iki yıllık cezayı 1 Ekim 2004'ten itibaren başlattı. Süreyya Ayhan'ın cezası 1 Ekim 2006'da sona erecek. Ancak Ayhan atletizm takvimi gereği, yarışma şansını, 2-4 Mart 2007'deki Avrupa Salon Şampiyonası'nda bulacak. Böylece yarışmadığı süre 3.5 yıla çıkacak. Bu arada antrenörü ve eşi Yücel Kop ile avukatı Günay Işık'ın da katıldığı oturumda ifade veren Süreyya Ayhan, Romen WADA görevlilerinin hata yaptığını, Alman Katrine Krabbe'nin dopingli çıkmasına rağmen cezalandırılmadığını tekrarlamasına rağmen kendisini kurtaramadı. 

Herkes üzüldü 
SÜREYYA Ayhan Uluslararası Spor Mahkemesi'ne CAS giderek itiraz edecek. Genel Müdür Vekili Mehmet Atalay ceza sonrası, "Hukuki süreç içinde sporcumuza her türlü desteği vereceğiz. Cezalı kaldığı süreyi en iyi şekilde geçirmesi için teşkilat olarak gerekli ortamı hazırlayacağız" dedi. Atletizm Federasyonu Başkanı Mehmet Terzi ise "Hem eski bir sporcu hem de federasyon başkanı olarak büyük üzüntü içindeyim. Federasyon olarak Süreyya'nın yeniden pistlere dönmesi, eski günlerini yakalaması için elimizden geleni yapacağız" diye konuştu. 

Gözyaşları 

Ayhan duruşmadan ağlayarak çıkarken, konuşmaktan kaçındı. Yücel Kop ise "Bugüne kadar ülkemize hep kazandırdık. Yaptığımızın karşılığı buymuş. Bunu kesinlikle hak etmedik. Önce Tahkim Kurulu'na başvuracağız. Ardından da CAS'a gideceğiz. Hakkımızı hukuki yollardan arayacağız" dedi. 

2004'te katılamadığı yarışlar 
Atina Olimpiyat OyunlarıGolden Lig Berlin ve Brüksel yarışlarıIAAF Atletizm Finali 

2005'te katılamayacağı yarışlar 
Dünya Atletizm ŞampiyonasıAkdeniz OyunlarıGolden Lig'in 6 yarışıIAAF Atletizm Finali 

2006'da katılamayacağı yarışlar 
Avrupa Atletizm ŞampiyonasıGolden Lig'in 6 yarışıIAAF Atletizm Finali 



</TEXT>
</DOC>
