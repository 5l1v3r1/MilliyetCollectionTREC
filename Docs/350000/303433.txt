<DOC>
<DOCNO> 303433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonspo29.html </URL>
<DATE> 2005/01/04/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
''Fener'den İstanbulspor'a 600 milyar gitti'' iddiasına soruşturma... 
</HEADLINE>
<TEXT>

     Futbol Federasyonu, geçen sezon Fenerbahçe'nin İstanbulspor'a 600 milyar lira gönderdiği şeklinde iddialar üzerine soruşturma başlattı. 
     Federasyondan yapılan yazılı açıklamada, bugün Vatan Gazetesi'ndeki ''TMSF, Fenerbahçe'den İstanbulspor'a giden 600 milyarı araştırıyor'' ve Türkiye Gazetesi'ndeki ''İşte O Belgeler'' başlıklı haberler üzerine, başkan Levent Bıçakcı'nın talimatıyla soruşturma başlatıldığı bildirildi. 
     Soruşturma çerçevesinde, Futbol Federasyonu Hukuk Kurulu'nun, başta TMSF olmak üzere ilgili kurum ve kişilerden gerekli belgeleri isteyeceği, daha sonra oluşturulacak dosyanın federasyonun ilgili birimleri tarafından değerlendirmeye alınacağı kaydedildi. 
     
     Menajer'in 'gizli' listesi 

     Tasarruf Mevduat Sigorta Fonu adına İstanbulspor Kulübü'nün hesaplarını soruşturan müfettişler, 3 Ağustos 2004'te kulüp arşivinde naylon poşet içine saklanmış bazı evraklar buldular... Poşetteki kayıtların, genel sekreter Sinan Dinler'e ait olduğu tespit edildi. Kayıtlardan en ilgi çekeni, Sinan Dinler'in el yazısı ile doldurduğu ve "Futbolcu adı-soyadı" başlıklı 26 kişilik liste ve 14 adet makbuz oldu. Bu listede, futbolcu isimlerinin yanında bulunan tutarlar ile poşet içinde bulunan makbuzlar karşılaştırılınca, makbuzlardaki tutarlarla isimlerin hemen sağ tarafında bulunan rakamlar arasında doğrudan bir ilişki olduğu kanaatine varıldı. 
     
     F.Bahçe 'Bedava' diyor 

     TMSF Fenerbahçe'ye giden Mehmet Yozgatlı ve Petkov'un transferlerini de inceledi ama kayıtlarda fatura veya bedel tutan görünmüyordu. TMSF, 1 Eylül 2004'te bu karmaşıklığı F.Bahçe'ye sordu. F.Bahce Hukuk İşleri Müdürü Av. Metin Özer şu yanıtı verdi "Mehmet Yozgatlı'nın transferi ile ilgili olan 270 bin 'lık çek, Marmara Kurumlar Vergi Dairesi'ne tevdi edilmiştir. Petkov ise serbest oyuncu statüsü ile gelmiştir ve kulübümüzün ödeme zorunluluğu yoktur." Ortada kayıtdışı 600 milyar var, kimin niye gönderdiği de tartışmalı. Bakalım, federasyon bu işi nasıl çözecek. 

     
</TEXT>
</DOC>
