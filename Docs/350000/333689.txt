<DOC>
<DOCNO> 333689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/soneko32.html </URL>
<DATE> 2005/04/15/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İkinci nesil yeni Ford Focus tanıtıldı... 
</HEADLINE>
<TEXT>

     Ford Otosan Genel Müdürü Turgay Durak, ''Biz aslında ticari araç üreticisi ve satıcısı olarak bilinirken otomobilde de lider ve güçlü bir marka kimliğine ulaştık'' dedi. 
     Yeni Ford Focus'un Türkiye'de satışına başlanması nedeniyle düzenlenen basın toplantısında konuşan Durak, otomobil ürün yelpazelerinin lokomotif modeli Ford Focus'un birinci neslinin çok başarılı olduğunu, ikinci nesil Ford Focus'un da bu başarıyı artırarak devam ettireceğine inandıklarını söyledi. 
     Aracın çok üstün sürüş, işçilik ve malzeme kalitesi olduğunu, yeni teknolojileri içerdiğini ifade eden Durak, ''C sınıfı araç otomobil pazarındaki en büyük segment olduğu için, bizim en önem verdiğimiz, pazar payını ve satışlarını artırmak için en fazla üzerine konsantre olacağımız ürünümüz bu Ford Focus'' dedi. 
     Ford Otosan olarak son 3 yıldır Türkiye otomotiv pazarının lideri konumunda olduklarını, 2004 yılında 114 bin 800 perakende araç satışı ile yüzde 15.5 pazar payı elde ettiklerini anlatan Durak, bu yılın ilk 3 ayındaki pazar paylarının ise yüzde 17.3 olduğunu bildirdi. 
     Pazar payındaki artış ve yüksek satış adetlerine ulaşmada otomobil pazarında her geçen yıl artan performanslarının önemli rol oynadığına işaret eden Durak, şunları kaydetti 
     ''1998 yılında toplam araç satışımız 46 bin iken bunun sadece yüzde 29'u otomobil satışları idi. Geçen yıl sadece otomobil satışlarımız 45 binli adetlere ulaşarak toplam satışımız içinde payı yüzde 40'a çıktı. Bu pazar payımıza da artış olarak yansıdı. 1998 yılında otomobil pazarındaki payımız yüzde 4.3 iken, 2004'ü yüzde 10 pazar payı ile kapattık. 2005'in ilk 3 ayında ise otomobil pazar payımız yüzde 11.7'ye yükseldi.'' İkinci nesil yeni Focus lansmanı sonrasında ürünlerin çok gençleşmiş olacağını belirten Durak, ''Öyle ki en yaşlı olan otomobil ürünümüz 3 yaşında olan Fiesta'' diye konuştu. 
     Durak, ''Biz aslında ticari araç üreticisi ve satıcısı olarak bilinirken otomobilde de lider ve güçlü bir marka kimliğine ulaştık. Satış sonrası hizmetler de otomobil pazarındaki konumumuzu iyileştirdi, geçen seneyi 3. olarak kapattık'' dedi. 
     
     SORULAR 

     Soruları da yanıtlayan Durak, ''Türkiye otomotivdeki avantajını kaybediyor yönünde açıklamalar var. Ancak Ankara'da TÜBİTAK'ta ARGE teşviki dışında pek bir hareket yok. Ankara'nın bu anlamda sessiz kalmasını neye bağlıyorsunuz '' şeklindeki soruyu şöyle yanıtladı 
     ''Ürünün yaratılmasında esas büyük katma değer var. O katma değerin yaratılması için maliyetlerin düşürülmesinde devletten önemli bir katkı hakikaten geldi. Yatırım indirimi denilen yatırım teşviki gibi teşvikler ise AB'de orta vadede kalkacağı için ve IMF ile de uyum programı sözü olduğu için yatırım teşviklerinin bugün bulunduğu seviyeden daha fazla artırılması konusunda hükümetimiz isteksiz davranıyor. O da bir siyasi tercih ona da saygılı olmak lazım.'' Durak, Maliye Bakanı Unakıtan'ın lüks tüketime yeni vergiler getirilebileceği yönündeki açıklamalarının hatırlatılması üzerine de ''Vergi artışı ile ilgili olarak verilen örnekler arasında otomobil adı geçmiyordu, ona sevindik'' dedi. 
     
     ''750 ARAÇ SATILDI'' 

     Ford Otosan satış ve Pazarlama Genel Müdür Yardımcısı Aykut Özüner de, birinci nesil Ford Focus'un 6 yılda 76 bin adet sattığını belirtti. 
     Ford Focus'ta yenilenme zamanının geldiğini ifade eden Özgüner, yeni Ford Focus'un yere daha yakın ve sportif bir görünümde olduğunu, üstün ses yalıtımı özelliği bulunduğunu, eski Focus'a göre daha geniş ve 17 santim daha uzun olduğunu anlattı. 
     Araçta doğrudan deriyle temas eden tüm yüzeylerin antialerjik özelliğe sahip olduğunu söyleyen Özüner, 1.6 litre Duratorq TDCi dizel motorun yine Ford Focus'ta da en çok tercih edilen motor seçeneklerinden birisi olacağını belirtti. 
     Halojen farlarla sunulan sürüşe duyarlı ön far sisteminin yanında Bluetooth ve sesli kontrol sisteminin, müzik sistemi, çift bölgeli otomatik klima ve cep telefonunu kontrol etmesini sağladığını belirten Özüner, ''2005'in son çeyreğinde dizel motorda sürekli değişen oranlı otomatik şanzıman ve anahtarsız araç sistemi gibi yenilikler de sunulacak'' dedi. 
     Şu anda bayilerde 5 kapı Hatchback ve 4 kapı Sedan model seçenekleri ile satışa başladıklarını ifade eden Özüner, yıl içinde 3K Sport ve SW modelleri ile birlikte yeni donanım seviyelerinin de sunulacağını aktardı. 10 Mart-10 Nisan 2005 tarihleri arasındaki ön satış kampanyasında 750 aracın daha Türkiye'ye gelmeden satıldığını, 15 bin kişinin yeni Focus'la tanışmak için yetkili satıcıları ziyaret ettiğini belirten Özüner, sorular üzerine de şunları belirtti 
     ''Otomotiv sektörü geçtiğimiz sene ulaştığı mertebeleri korumaya devam ederse segmentte toplam 400-500 bin araçlık bir otomobil endüstrisi olabileceğini söyleyebiliriz. Yeni Focus'ta bu seneki hedefimiz 14 bin adet ama 400-450 binlik pazar büyüklüğünde her sene 20 binlik bir satış temposunu tutturmak bizim için mümkün bir hedef olacaktır.'' Verilen bilgiye göre 31 bin 750 YTL'den başlayan fiyatlarla satışa sunulan Yeni Ford Focus'un fiyatı motor ve model seçenekleriyle 40 bin 900 YTL'ye kadar çıkabiliyor. 
     
</TEXT>
</DOC>
