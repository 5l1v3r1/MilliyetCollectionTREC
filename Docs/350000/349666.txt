<DOC>
<DOCNO> 349666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/soneko06.html </URL>
<DATE> 2005/06/07/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Bankalardan 3 ayda 2.1 milyar YTL kar... 
</HEADLINE>
<TEXT>

     Bankacılık sektörü karını ikiye katladı. Bu yılın birinci çeyreğine ilişkin mali tablolarını açıklayan 42 bankanın ilk üç aydaki toplam karı, geçen yıla göre yüzde 117 artarak 2.1 milyar YTL’ye çıktı. En yüksek net kara 416 milyon YTL’yle Ziraat Bankası ulaştı. Bankaların aktif büyüklüğü, üç ayda yüzde 2.5 artarak 310 milyar YTL’yi geçti. 
     ANKA’nın yaptığı belirlemeye göre, Muhasebe Uygulama Yönetmeliği MUY çerçevesinde enflasyona göre düzeltilmiş mali tablolarını açıklayan 42 bankanın, ocak-mart dönemindeki toplam karı 2 milyar 52.2 milyon YTL’yi buldu. 
     Bankaların toplam karı, geçen yılın eş dönemine göre yüzde 117.1’lik hızlı bir büyüme kaydetti. Söz konusu bankalar 2004 yılının ilk çeyreğini 945.1 milyon YTL’lik karla kapatmıştı. 
     
     39 BANKA KAR, 3 BANKA ZARAR ETTİ 

     İlk üç ay için 39 banka kar açıklarken, 3 banka zarar etti. Kar eden bankaların toplam karı 2 milyar 55.2 milyon YTL’yi bulurken, zarar eden bankaların toplam zararı 3 milyon YTL olarak hesaplandı. Geçen yılın ilk üç aylık döneminde zarar eden 14 banka bu yıl kara geçti. 
     
     EN YÜKSEK KAR ZİRAAT’TEN 

     Aktif büyüklük açısından Türkiye’nin en büyük bankası olan Ziraat Bankası en fazla kar eden banka da oldu. Ziraat Bankası ilk üç ayda 415.6 milyon YTL kar etti. Banka’nın karı, geçen yıla göre yüzde 211.5 arttı. 
     Akbank 248.7 milyon YTL’lik karla ikinci, İş Bankası 204.3 milyon YTL’lik karla üçüncü sırada yer aldı. Akbank’ın karı geçen yıla göre yüzde 61.8, İş Bankası’nın karı yüzde 21.1’lik büyüme kaydetti. Daha sonra, 184.7 milyon YTL’lik karla Vakıfbank, 150.2 milyon YTL’lik karla Garanti Bankası geldi. Vakıfbank’ın karı yüzde 165 artarken, Garanti Bankası’nın karında yüzde 3.3’lük düşüş gözlendi. 2004 yılının ilk çeyreğini 8.9 milyon YTL’lik zararla kapatan Halk Bankası, bu yılın eş dönemi için 125.1 milyon YTL’lik kar açıkladı. Tasarruf Mevduatı Sigorta Fonu TMSF bünyesindeki Bayındırbank 82.9 milyon YTL, Yapı Kredi 79.6 milyon YTL, Finansbank 78.5 milyon YTL, HSBC Bank ve Türk Eximbank 67.2 milyon YTL düzeyinde kar etti. 
     
     ZARAR EDENLER 

     En fazla zarar eden banka Bank Europa oldu. Bank Europa Bankası’nın zararı yüzde 56.4 azalarak 1.8 milyon YTL düzeyinde oluştu. 
     Faaliyetlerini Bankacılık Düzenleme ve Denetleme Kurumu’nun gözetimi altında sürdüren Adabank’ın zararı yüzde 86 azalarak 1.2 milyon YTL, WestLB Bank’ın zararı yüzde 99.3 azalarak 15 bin YTL oldu. 
     Karını en fazla artıran banka Tekfenbank oldu. 
     Tekfenbank’ın karı 12.6 kat artarak 1.2 milyon YTL’ye çıktı. 
     Citibank’ın karı 7.2 kat, Bank Mellat’ın karı 4.2 kat arttı. 
     
     AKTİF BÜYÜKLÜĞÜ 310 MİLYAR YTL 

     Mart sonu itibarıyla 42 bankanın toplam aktif büyüklüğü, 310 milyar 285.4 milyon YTL’yi buldu. Bankaların aktif büyüklüğü geçen yılın sonuna göre ilk üç ayda yüzde 2.5 arttı. 2004 yılı sonunda söz konusu bankaların aktif büyüklüğü 302 milyar 6 milyon YTL düzeyinde oluşmuştu. 
     Aktif büyüklüğünde Ziraat Bankası 56 milyar 817 milyon YTL’yle ilk sırada yer aldı. Banka’nın aktifleri üç ayda yüzde 0.3 azaldı. 
     Ziraat Bankası’nı 42 milyar 188.7 milyon YTL’lik aktifle İş Bankası, 37 milyar 832.2 milyon YTL’yle Akbank, 26 milyar 701.5 milyon YTL’yle Garanti Bankası, 25 milyar 748.4 milyon YTL’yle Halk Bankası, 24 milyar 746.1 milyon YTL’yle Yapı Kredi izledi. 
     
     KREDİLER 104.4 MİLYAR YTL 

     Bankaların toplam kredileri, ilk üç ayda yüzde 8.4 arttı. 2004 yılı sonunda 42 bankanın 96 milyar 276.2 milyon YTL olan toplam kredileri, mart ayı sonunda 104 milyar 365.5 milyon YTL’ye yükseldi. 
     Kredilerde ilk sırayı İş Bankası aldı. İş Bankası’nın kredileri üç ayda yüzde 11.6 artarak 13 milyar 893.7 milyon YTL’ye çıktı. 
     İş Bankası’nı 13 milyar 873.3 milyon YTL’lik krediyle Akbank, 11 milyar 405 milyon YTL’lik krediyle Garanti Bankası, 10 milyar 588.7 milyon YTL’lik krediyle Ziraat Bankası geldi. 
     
     MEVDUAT 

     42 bankanın toplam mevduatı, ocak-mart döneminde yüzde 0.6 artarak 198 milyar 208.3 milyon YTL oldu. Mevduatta Ziraat Bankası 44 milyar 697.6 milyon YTL, İş Bankası 25 milyar 163.6 milyon YTL, Akbank 21 milyar 970.8 milyon YTL’yle ilk üç sırayı paylaştı. Söz konusu bankaların özkaynakları da yüzde 2.9 artarak 46 milyar 711.9 milyon YTL oldu. 
     
     FAİZ GELİR-GİDERİ 

     Bankaların faiz gelir ve giderlerinde ise faiz oranlarındaki düşüşe bağlı olarak gerileme gözlendi. 42 bankanın ilk üç aydaki faiz gelirleri yüzde 0.6 azalarak 10 milyar 182.3 milyon YTL’ye, faiz giderleri yüzde 4.4 azalarak 5 milyar 768.1 milyon YTL’ye indi. Söz konusu 42 bankanın faiz gelirlerinin giderlerini karşılama oranı ise yüzde 169.8’den yüzde 176.5’e çıktı. 
     
</TEXT>
</DOC>
