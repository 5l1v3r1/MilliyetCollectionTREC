<DOC>
<DOCNO> 333310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko16.html </URL>
<DATE> 2005/04/14/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Trabzonspor Sportif yarın Borsa'da... 
</HEADLINE>
<TEXT>

     Trabzonspor Sportif Yatırım ve Ticaret A.Ş.'nin halka arz edilen 6 milyon 250 bin YTL nominal değerli 1. Tertip B grubu hamiline yazılı hisse senetleri, halka arz fiyatı olan 5.25 YTL baz alınarak ''TSPOR'' kodu ile yarından itibaren İMKB Ulusal Pazar'da işlem görmeye başlayacak. 
     Borsa Yönetim Kurulu'nun dünkü toplantısında alınan karara ilişkin yapılan açıklamada, şirketin I. tertip A grubu nama yazılı hisse senetlerinin imtiyazlı ve devir kısıtlı, I. tertip B grubu nama yazılı hisse senetlerinin ise devir kısıtlı olduklarından halka arzedilen I. tertip B grubu hamiline yazılı hisse senetleri ile Borsada aynı sırada işlem göremeyecekleri kaydedildi. 
     Şirketin işlem sırasına gönderilecek emirlerde maksimum adet miktarının 2 bin 500 olarak uygulanacağı belirtilen İMKB açıklamasında, halka arz edilen 1. Tertip B grubu hamiline yazılı hisse senetlerinin üzerinde 1'den 16'ya kadar numaralı yeni pay alma kuponu, 2005 yılından 2014 yılına kadar kar payı kuponu bulunmakta olup, kar elde edilmesi halinde ilk kez 1 Ocak 2005 - 31 Mayıs 2005 dönemi karından temettü verileceği ifade edildi. 
     Trabzonspor Sportif Yatırım ve Ticaret A.Ş 31 Mart 1994 tarihinde Trabzon'da ''Trabzonspor Gıda Yatırım Ticaret Anonim Şirketi'' unvanı ve 500 milyon TL sermaye ile kuruldu. 
     Trabzonspor Sportif, bir Trabzonspor Kulübü Derneği kuruluşu olan Trabzonspor Futbol İşletmeciliği Ticaret A.Ş. iştiraki durumunda. Şirketin yıllık mali dönemi, Maliye Bakanlığı'ndan alınan izin çerçevesinde futbol sezonuna uygun olması amacıyla 2005 yılından itibaren 1 Haziran-31 Mayıs olarak değiştirildi. 

     
</TEXT>
</DOC>
