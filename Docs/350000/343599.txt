<DOC>
<DOCNO> 343599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sondun19.html </URL>
<DATE> 2005/05/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Time Türkiye’deki milliyetçilik akımı AB üyeliğini tehlikeye sokabilir 
</HEADLINE>
<TEXT>

     Hilal YILMAZ LONDRA, DHA 

      HAFTALIK Amerikan dergisi Time, Türkiye’de giderek yayılan milliyetçilik akımı, Türkiye’nin AB üyeliğini tehlikeye sokabilirö iddiasında bulundu. 
     Avrupa İnsan Hakları Mahkemesi’nde AİHM , Abdullah Öcalan’ın adil yargılanmadığına ilişkin alınan kararının ardından ’Türklük’ kavramının daha da belirginleştiğini savunan Time dergisi, "AİHM’nin kararı birçok Türkü ayağa kaldırdı. Karar, PKK’lıları ülkenin bütünlüğü karşısında bir tehdit olarak gören milliyetçileri ateşledi. Milliyetçilik akımı, Türkiye’nin AB ile yapacağı müzakereleri tehlikeye sokabilir" yorumunu yaptı. 
     Andrew Purvins imzalı makalede, Türkiye’deki milliyetçilerin AB üyeliği ile ilgili görüşlerine de yer verildi. Makalede ’milliyetçi kesimin, AB’nin Türkiye’yi kendi isteği doğrultusunda yönlendirdiğine inandığı ve Türk kültürünü tüm değerlerin üzerinde tutan bu çevrelerin, AB’nin dayatmalarına karşı çıktığı’ belirtildi. 
     
     ’BİZE MUZ CUMHURİYETİ GİBİ DAVRANIYORLAR’ 
     Purvins yazısında, Şencan Bayramoğlu adlı şehit annesi bir emekli öğretmenin tepkisine de yer verdi. Yabancı sermayeye bağımlı, istikrarsız devletler için kullanılan ’muz cumhuriyeti’ tanımlamasına da gönderme yapan Bayramoğlu, "Bizler Avrupalıların istediği her şeyi yapmak zorunda değiliz. Bize bir çeşit muz cumhuriyetiymişiz gibi davranıyorlar. Ne zaman yorulsam, kendi kendime, ’oğlumun adına konuşuyorum’ diyerek sesimi daha da yükseltiyorum" dedi. 
     Purvins makalesinde, Genelkurmay Başkanı Orgeneral Hilmi Özkök’ün "Yabancı kültür, dil ve modayı empoze ederek bizim milli kültürümüzü değiştirmeye çalışıyorlar ki bu değerler Türk kültürüyle hiçbir şekilde uyuşmuyor" sözlerini hatırlattı. 
     
     6 AYDA AB ÜYELİĞİNE DESTEK YÜZDE 12 DÜŞTÜ 
     Time dergisi, 17 Aralık’tan bu yana Türkiye’nin AB üyeliğiyle ilgili şüphelerin arttığını da öne sürdü. Bu iddiasını desteklemek için geçen hafta Türkler arasında yapılan bir ankete yer veren dergi, elde edilen sonuçlara göre, Brüksel’in AB müzakereleri için tarih vermesinden bu yana geçen 6 ay içinde, Türklerin AB üyeliğine verdiği desteğin yüzde 12 düşüşle, yüzde 75’ten yüzde 63’e indiğini yazdı. Time, AB’nin baskıları sonucu Türk halkının birliğe olan sempatisini yitirdiğini savundu. 
     Dergi, 17 Aralık’ta AB’nin Ekim 2005’te Türkiye ile müzakerelerin başlaması yönünde aldığı kararın ’Türklerin başını döndürdüğünü’ öne sürerken, Tarih almanın zorluğunun artık farkına varmaya başladılarö ifadesini kullandı. 
     
     ’MÜZAKERE TARİHİ ALMAK PARKTA YÜRÜMEYE BENZEMEZ’ 
     Time dergisi, Alman Marshall Fonu’nun Türkiye ofisi direktörü Suat Kınıklıoğlu’nun "AB’nin kararından önce Türk halkı müzakere tarihi alabilmek için birbiriyle kenetlenmiş durumdaydı. Oysa şimdi insanların kafası karıştı. Halk bitkin düştü ve milliyetçilik duygularını bir kaçış yolu olarak gördü" şeklindeki sözlerine yer verdi. 
     Dergi ayrıca, AB Komisyonu’nun genişlemeden sorumlu üyesi Olli Rehn’nin sözcüsü Krisztina Nagy’nin ağzından, "Müzakere tarihi almanın parkta yürümek kadar kolay olacağını kimse söylemedi. Eğer bir tarih verilirse, o zaman baskılar daha da artacaktır" görüşünü aktardı. 
     
</TEXT>
</DOC>
