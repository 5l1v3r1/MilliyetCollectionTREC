<DOC>
<DOCNO> 339128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/yazar/civaoglu.html </URL>
<DATE> 2005/05/03/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Acı 
</HEADLINE>
<TEXT>


Bülent Arınç konuştu, gene ortalık karıştı. Önce, "Anayasa Mahkemesi'ni kapatırız. Anayasa'yı değiştirme yetkisi TBMM'nindir" dediği medyaya yansıdı. Fırtına koptu. 
Arınç, gene "yanlış anlaşıldığını" iddia etti. Bu kez de "Anayasa Mahkemesi kaldırılabilir, Anayasa Mahkemesi ile ilgili Anayasa hükümleri değiştirilebilir. TBMM, yasama yetkisine sahiptir. Bir örnek olarak söylenmiştir" açıklamasını yaptı. Bu arada "Avrupa Birliği ülkelerinin hiçbirinde zaten Anayasa Mahkemesi yoktur" söylemi, ortada kaldı. 
Önce bundan başlayalım. 

Bal gibi var 
Arınç'ın -bu söylemi de yanlış anlaşılmadıysa - "AB ülkelerinin hiçbirinde Anayasa Mahkemesi'nin olmadığı" iddiası gerçekdışıdır. 
Sadece -yazılı hukuka dayanmayan- İngiltere'de Anayasa Mahkemesi yoktur. 
Ama... Dünyanın bugüne kadar kesintisiz süren en köklü demokrasi gelenekleri o boşluğu kuşatmıştır. 
Diğer bütün AB ülkelerinde Anayasa Mahkemeleri vardır. 
Almanya, Avusturya ve demokrasiye yeni yeni geçen eski demirperde ülkeleri olan Çek Cumhuriyeti, Polonya ve Macaristan'da anayasa mahkemelerinin yetkileri Türkiye Anayasa Mahkemesi'nin yetkilerinden çok daha fazladır. 
Dahası... Fransa'da Anayasa Mahkemesi görevini yapan Anayasa Konseyi, bazı yasalara otomatik "ön denetim" yapar. Yani, bazı tür yasalar, Fransa parlamentosunda oylanarak kabul edildikten sonra otomatik olarak kanunlaşmak üzere Cumhurbaşkanı imzasına sunulmadan önce Anayasa Konseyi'ne gönderilir. Konsey'de onaylanmazsa yasalaşamaz. Cumhurbaşkanına gönderilemez. Bu tür "ön denetim" organik yasalar için yapılır. Yani, kurumların işleyişini düzenleyen yasalardır. Örneğin siyasi partiler yasası... 
Fransa'daki Anayasa Konseyi, ayrıca Türkiye'deki prosedürle bütün yasaları da denetler. 
Görülüyor ki, Fransa'da Yasama Meclisi üzerine yargının "ön denetimi" bile var. Bir tür "çağdaş fetva " Bu özel durum demokrasinin işlerliği için gösterilen özeni yansıtıyor. 

Asli ve tali 
Yasama Meclisleri, anayasa değiştirme çoğunluğu var diye her kararı alabilir mi Eğer öyleyse, anayasanın "değiştirilmez" maddelerini de değiştirebilir mi 
Böylece dilerse hilafeti getirebilir mi 
Laisizmi kaldırabilir mi 
Bütün yetkileri yasamaya, yürütmeye veya tek bir şahsa verebilir mi 
Bülent Arınç, "Anayasa Mahkemesi'ni kapatırız demedim, Anayasa Mahkemesi kaldırılabilir TBMM, bu yasama yetkisine sahiptir dedim" diye açıklama yapıyor. Hayır... Sahip değildir. "Bunun sadece bir örnek olduğunu" söylüyor. Bu örnek de yanlış. 
Çünkü, meclislerdeki çoğunluk, hukuk teorisinde ikiye ayrılır. 
"1- Anayasayı yapan asli kurucu çoğunluk. İktidar " 
"2- Mevcut anayasayı, öngörülen kurallar çerçevesinde değiştiren tali kurucu çoğunluk. İktidar " 
.................. 
Bugünkü Meclis, tali kurucu çoğunluk sağlayabilir. O da sağlayabilirse... 
Değişiklik yapma yetkileri mevcut Anayasa'yla sınırlıdır. 
a Usul sınırları. 
b Anayasa'nın temel felsefesinin değiştirilmez sınırları. 
Bunlar... Cumhuriyet, üniterlik, insan haklarına dayalı sosyal, demokratik, laik hukuk devletidir. Hukuk devletinin en önemli unsurlarından biri de, Anayasa Mahkemesi'dir. 
Çünkü, Anayasa "yönetenlerin tüm eylem ve işlemlerinin hukuk devletine tabi olacaklarını öngörür." 
Anayasa Mahkemesi olmazsa, yasamanın anayasaya aykırı yasaları da çıkarabileceği ve bunun denetlenemeyeceği bir durum oluşur ki, ne hukukun üstünlüğü, ne de anayasa üstünlüğü kalır. 
Seçimlerle gelenlerin şu ya da bu şekilde çoğunluğu ele geçirdiklerinde istediğini yapacakları bir sistem çürümesi, toplumlara çok ağır faturalar ödetmiştir. Hitler ve Mussolini örnekleri böyle çoğunluklar yaratılarak gerçekleşmiştir. 
Anayasa mahkemeleri bu nedenle oluşmuşlardır. Anayasa mahkemeleri, kuvvetler ayrılığına dayalı demokrasilerin güvencesidir. 
..................... 
Bütün bunları bir TBMM Başkanı'nın söylemi üzerine yazmak acı. 



</TEXT>
</DOC>
