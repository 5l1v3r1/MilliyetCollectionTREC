<DOC>
<DOCNO> 346299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun17.html </URL>
<DATE> 2005/05/27/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Milan-Liverpool finalini izlemek için İsrail askerleri ev bastı 
</HEADLINE>
<TEXT>

     İsrail askerleri, İstanbul’da oynanan AC Milan-Liverpool Avrupa Şampiyonlar Ligi final maçını izleyebilmek için bir Filistinlinin evini basarak televizyonun olduğu odaya el koydu. 
     İsrail Kanal 10 televizyonunun haberine göre, Batı Şeria’nın El Halil kentinde, final maçını izlemek isteyen bir grup İsrail askeri, bir Filistinlinin evine zorla girdi ve maçı izledikleri odanın camlarıyla mobilyalarını tahrip etti. 
     Evsahibi Filistinli Enan El Züriyer, olayı şöyle anlattı 
     "Sokakta yürüyordum. 8 asker evde uydu ve televizyon olup olmadığını sordu. Onlara ’evet’ dedim, ancak İsrail kanallarını almadığını söyledim. Eve girdikten sonra uzaktan kumandayı onlara verdim, bir arama yaptılar, bizi öbür odaya gönderdiler." El Züriyer, askerlerin evine zarar verdiğini söyledi. 
     İsrail ordusuysa bu iddiayı araştıracağını, doğru çıkması halinde askerlere disiplin soruşturulması yapılacağını açıkladı. 
     El Halil’deki bir başka görgü tanığı, İsrail askerlerinin televizyon izlemek için ilk defa Filistinlilerin evlerine el koymadığına dikkati çekti. 
     Higaci El Batch adlı Filistinli, iki hafta önce 11 İsrail askerinin evine girdiğini ve gece oluncaya kadar kaldıklarını söyledi. 
     Batch, olaya tepkisini dile getirirken, "Evlerimizi sinema gibi kullanıyorlar" dedi. 
     
</TEXT>
</DOC>
