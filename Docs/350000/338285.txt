<DOC>
<DOCNO> 338285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/ekonomi/eko02.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Atamada beni atlayamazsınız' 
</HEADLINE>
<TEXT>


Sezer, atamalarda Cumhurbaşkanlığı'nın devre dışı bırakıldığı gerekçesi ile Gelir İdaresi Yasası'nı veto ederek, "Siyasal atamaları önlemek için gerekli" dedi 

ANKARA Milliyet 

Cumhurbaşkanı Ahmet Necdet Sezer Gelir İdaresi Başkanlığı GİB yasasının "atamalarla" ilgili 28. maddesini yeniden görüşülmek üzere Meclis'e iade etti. Yasa ile üst düzey kamu görevlilerinin atanmasında Cumhurbaşkanı'nın devre dışı bırakıldığını belirten Sezer, bu anlayışın 'İktidar gücünün çoğunluk egemenliğine' dönüşmesine yolaçabileceği uyarısında bulundu. 
Sezer, veto gerekçesinde, kamu görevlilerinin "hükümet değil devlet memuru" olduğunu vurgularken, "Kamu hizmetinde devlet organının 'değişmez', iktidardaki siyasi partilerin ise 'değişken' olduğunu" kaydetti. Üst düzey görevlilerin atanmasında başbakan ve ilgili bakanın yanı sıra Cumhurbaşkanı onayına ihtiyaç olduğunu belirten Sezer, "Birer yönetsel işlem olduğunda kuşku bulunmayan atama işlemlerinden, üst düzey kamu görevlilerine ilişkin olanlarının, hukuksal geçerlilik kazanabilmesi için Cumhurbaşkanı'nca da imzalanması anayasal zorunluluktur" dedi. 

'Kamu yararı, gerektiriyor' 
"Bir siyasal partinin tek başına iktidar olduğu ve yasamada çoğunluğu elde bulundurduğu dönemlerde" özellikle üst düzey kamu görevlilerinin siyasal güce karşı çok daha korunmasız kaldığına dikkat çeken Sezer, şöyle devam etti "Bu tür atamalarda Cumhurbaşkanı'nın imzasının bulunması, siyasal atamaların önlenmesi ve kamu yararı ve kamu hizmetinin gerekleri yönünden de gereklidir." 




</TEXT>
</DOC>
