<DOC>
<DOCNO> 336767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sontur24.html </URL>
<DATE> 2005/04/25/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
13 yaşında öğrenci marketten dondurma çaldığı iddiasıyla gözaltına alındı 
</HEADLINE>
<TEXT>

     Adana'da bir ilköğretim okulu öğrencisi, marketten dondurma çaldığı iddiasıyla gözaltına alındı. 
     Emniyet Müdürlüğü yetkililerinden alınan bilgiye göre, ilköğretim okulu 8. sınıf öğrencisi S.K'nin 13 , merkez Seyhan İlçesi Hurmalı Mahallesi 1. Sokak'taki Kılıç Gıda önünde bulunan dolabı açarak, fiyatı 2 YTL olan 3 dondurmayı çaldığı iddia edildi. 
     Market sahibinin oğlu Hasan Kılıç 19 tarafından dondurmayı çalıp kaçtıktan kısa süre sonra olay yeri yakınında yakalandığı belirtilen S.K, şikayet üzerine Emniyet Müdürlüğü Çocukları Koruma Şube Müdürlüğü'nde gözaltına alındı. Küçük çocuğun, dondurma çaldığı iddiasını kabul etmediği öğrenildi. 
     Market sahibi Emin Kılıç da hırsızlık olayına iki çocuğun karıştığını, ancak birinin kaçtığını öğrendiğini söyledi. 
     Dondurma dolabını sürekli marketin önünde bulundurduklarını ve kapağını kilitlemediklerini belirten Emin Kılıç, ''Oğlum Hasan, kız kardeşi ile markette duruyordu. Bana haber verince işyerine geldim. Dondurmayı çaldıktan sonra kaçmaya başlamışlar. Oğlum sadece birini yakalamış ve biraz da hırpalamış'' dedi. 
     Emin Kılıç, oğlunun olay sırasında durumu polise bildirdiği için çocuğun gözaltına alındığını belirterek, şöyle konuştu 
     ''Ben daha sonra Çocukları Koruma Şube Müdürlüğü'ne giderek şikayetçi olmadığımızı bildirdim. Dondurmanın değeri düşük olduğu için, çocuk olması nedeniyle şikayetçi olmadım. Çünkü daha çocuk ve hata yapabilir. Küçükken biz de hata yaptık. Anne ve babasının ona gereken uyarılarda bulunacağına inanıyorum.'' Yetkililer, S.K'nin, market sahibinin davacı olmamasına karşın polise şikayette bulunulduğu için adliyeye sevk edileceğini bildirdiler. 
     
</TEXT>
</DOC>
