<DOC>
<DOCNO> 343086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sontur31.html </URL>
<DATE> 2005/05/16/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Yedizleri teşhir eden doktorun soruşturmasını yürütecek kişi atandı 
</HEADLINE>
<TEXT>

     İzmir Tabip Odası Başkanı Zeki Gül, aşılama yöntemiyle hamile kaldığı yediz bebeklerini kaybeden Aliağalı Sibel Deniz’in doktoru ve Central Hospital Hastanesi Başhekimi Dr. Özer Gürbüz ile hastanenin mesul müdürü hakkındaki soruşturmayı yürütecek kişiyi atadıklarını bildirdi. 
     Zeki Gül, AA muhabirine yaptığı açıklamada, soruşturma sürecinin başladığını, en kısa zamanda sonuçlanacağını belirterek, soruşturma için tıbbi etik konularda çalışmaları olan birini atadıklarını söyledi. 
     Kamuoyunun olduğu gibi kendilerinin de konu hakkında hassasiyetleri bulunduğunu belirten Gül, hastane ve hekimlerle ilgili usul konusunda ayrımcılık yapılmadığını ve prosedürü uyguladıklarını, bundan sonra soruşturmanın kendileri dışında gelişeceğini bildirdi. 
     
     "EŞİM KENDİNİ TOPARLAMAYA ÇALIŞIYOR" 
     Yediz bebeklerin babası Hüseyin Deniz de eşini hafta sonu hastaneden çıkardıklarını, şu anda İzmir’de bir akrabalarının evinde dinlendiğini ve kendini toparlamaya çalıştığını söyledi. 
     Deniz, "Tekrar bebek sahibi olmayı düşünüyor musunuz " sorusuna, "Şu anda kendimizi toparlamaya çalışıyoruz. Kesin bir şey diyemeyiz. 
     Ancak eşim doğurganlığını kaybetmedi. İleride tekrar bebek sahibi olmayı isteyebiliriz" yanıtını verdi. 
     
</TEXT>
</DOC>
