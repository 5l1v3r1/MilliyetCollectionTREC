<DOC>
<DOCNO> 344310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonspo03.html </URL>
<DATE> 2005/05/20/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Liverpoollular 'Kebap Taksi'yle geliyor 
</HEADLINE>
<TEXT>

     Londra DHA 

İSTANBUL Atatürk Olimpiyat Stadı’nda Liverpool ile AC Milan takımları arasında oynanacak Avrupa Şampiyonlar Ligi finalini tribünlerden izlemek isteyen 4 Liverpool taraftarı, İngiltere’den İstanbul’a taksi ile gelecek. 
     25 Mayıs’ta oynanacak maç için cuma günü yola çıkacak olan Peter Lynch, Simon Davies, Paul Grierson ve Martin Eastwood’un gidiş-dönüş 8 bin kilometreyi bulan yolculuğu, İngiltere’nin Dover kentinden Fransa’nın Clais kentine yapılacak arabalı feribot seferi ile Manş Denizi’ni geçerek başlayacak. Fransa’dan İtalya’ya kadar taksiyle yola devam edecek olan grup, buradan yine bir feribotla Yunanistan’a geçip daha sonra İstanbul’a ulaşacak. 
     
     ’KEBAP’ PLAKALI ARAÇLA 8 BİN STERLİN TASARRUF EDECEKLER 

     4 Liverpool’lu taraftarın finale taksiyle gitmesi fikri Peter Lynch’in ağabeyi Damian’dan çıktı. Liverpool’un daha önce sahaya çıktığı Avrupa Kupası finalleri için Londra, Paris ve Roma’ya da taksiyle gittiğini söyleyen Damian, ’aile geleneğini’ devam ettirmesi için, sahibi olduğu taksilerden birini 4 kafadara ödünç verdi. 
     Plakası, ’kebap’ kelimesini çağrıştıracak şekilde ’K3 BAB’ olarak değiştirilen taksinin sahibi Damian, "Biz bir aile şirketiyiz ve Avrupa Kupası finallerine taksiyle gitmek bizim için gelenek haline geldi. Daha önce Roma, Paris ve Londra’ya gittik, ancak bu en uzun yolculuk olacak" dedi. Damian ayrıca "Kardeşim ve arkadaşları arabamı bana geri vermeden önce içindeki kebap paketlerini temizlerse taksimi ödünç almaları benim hiç sorun değil" dedi. 
     Uçak yerine taksiyle İstanbul’a gelecek olan dörtlü bu sayede yol parasından 8 bin sterlin tasarruf etmiş olacak. 
     
</TEXT>
</DOC>
