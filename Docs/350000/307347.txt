<DOC>
<DOCNO> 307347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/guncel/agun.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Babalık eğitimi dayağı bitirdi 
</HEADLINE>
<TEXT>


Bakanlık destekli eğitim programına katılan babalar, çocuklarıyla iletişim kurmayı, eşleriyle iyi geçinmeyi, "öfkeyle kalkıp zararla oturmamayı" öğreniyor 

Şükran Pakkan - İstanbul 

Kırsal kesimde ya da büyük şehirlerin gecekondu semtlerinde yaşayan babalara yönelik gerçekleştirilen 'babalık eğitimi', olumlu sonuçlar verdi. Babaların çoğu, 13 haftalık eğitimin ardından dayağı ve bağırmayı bıraktı, eşiyle olan ilişkilerini de düzeltti. 

Türkiye çapında eğitim 
Anne Çocuk Vakfı'nın AÇEV , Milli Eğitim Bakanlığı ile yaptığı işbirliği sonucu 21 ilde hayata geçirdiği "Babalara Destek Programı" kapsamında 5 bin baba eğitim aldı. Bu yıl da 2 bin babaya, çocuklarıyla iletişimde temel bazı kurallar öğretilecek. 
AÇEV, 1996'da İstanbul'da başlattığı babalık eğitimini geçen temmuzdan bu yana Türkiye çapında uyguluyor. Programa, muhtarlık ve okullar aracılığıyla seçilen, 2 ile 10 yaşları arasında çocuğu olan okuryazar babalar alınıyor. 

Dersler işe yarıyor 
Katılımcılar, 13 hafta boyunca, 3'er saat, "kitap okumanın önemi, çocuğu dinleme, davranışlarını kabul etme, çocukla geçirilen zamanın önemi" gibi konularda ders alıyor. 
Bu yıl içindeki katılımcıların arasından rasgele seçilen bin 379 babaya, program başladığında ve bittiğinde iki ayrı anket uygulandı. Sonuçta, eğitim alan babaların iş, aile ve özel hayatlarında ciddi değişme ve gelişmeler gözlendi. 

'Eskiden ona aptal derdim' 

Eğitime katılan babalar, sonuç raporunda eğitimin kendilerini nasıl değiştirdiğini şu ifadelerle anlattı 
"Eskiden çocuğuma kızıp televizyonu kısması için bağırırdım. Şimdi, televizyon çizelgesi hazırladım.""Eskiden ona kızıp bağırırdım, hatta döverdim. Bunun pek çok olumsuz sonucu oldu. Geç yaşta okumayı söktü. Benden çok korkarlardı. Şimdi nadiren bağırıyorum.""Eskiden 'Param yok, anlamıyor musun, aptal mısın ' diyordum, yemeklerini bitirmeden sofradan kalkmaları yasaktı. Şimdi değiştim.""Eskiden kırmızı ışıkta geçerdim, şimdi yapmıyorum, iç disiplinimi sağladım.""Ben bu program sayesinde dayağın ve agresifliğin iyi olmadığını öğrendim. ""Kahvehaneye daha az gidiyorum." 

</TEXT>
</DOC>
