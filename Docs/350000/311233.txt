<DOC>
<DOCNO> 311233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/yasam/axyas01.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 pistinde iki yarış daha var 
</HEADLINE>
<TEXT>


Ağustosta Formula 1'i ağırlayacak olan İstanbul Otodrom Pisti, ardından iki uluslararası yarışa ev sahipliği yapacak 

Burcum Devrez 

Formula 1'in 2005 takviminde Türkiye'nin de yer alması, diğer motor sporları için de kapı araladı. Dünyanın en büyük spor ve şov organizasyonlarından biri olan Formula 1'i, ağustosta ilk kez ağırlayacak olan İstanbul Otodrom Pisti, uluslararası motor spor yarışlarına da ev sahipliği yapacak. 
İstanbul Otodrom Pisti'nde Formula 1'in ardından, dünyada ilgiyle izlenen Super Racing Weekend ile Deutsche Tourenwagen Masters DTM yarışları düzenlenecek. Motor Sporları Organizasyonu A.Ş.'nin katkılarıyla düzenlenen bu yarışlar, bundan böyle her yıl ülkemize gelecek. 

İzleyici kitlesi büyük 
Uluslararası yarışlardan biri olan DTM'nin tarihi şimdiden belirlendi. Motor sporu severler ekim ayında bu yarışı izleyebilecek. DTM, Çin, Danimarka, Finlandiya, Fransa, Yunanistan, Hollanda, Avusturya, Portekiz, Romanya, Rusya, İspanya, İsviçre ve Çek Cumhuriyeti'nde büyük ve meraklı izleyici kitlesine sahip bir yarış. 
Uluslararası yarışların yanı sıra İstanbul Otodrom Pisti'nde, Türk otomotiv sektörünün bütün şov ve lansmanları, rock konserleri, uluslararası standartlarda organize edilmiş fuarlar ile carting yarışları da yapılacak. 


</TEXT>
</DOC>
