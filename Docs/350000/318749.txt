<DOC>
<DOCNO> 318749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/spor/axspo01.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay'ın yemini 
</HEADLINE>
<TEXT>


Beşiktaş Teknik Direktörü, şimdiden önümüzdeki sezon için garanti verdi, "Her imkana sahibiz. Tabanca gibi bir takım yaratacağız. Yüzde 99 şampiyon olacağız" diye konuştu 

ORHAN YILDIRIM 


Umut dağıttı 
SİYAH - Beyazlı ekibin teknik patronu Rıza Çalımbay, özellikle gelecek sezona yönelik büyük hedefleri bulunduğunu, şampiyonluk kupasını mutlaka müzelerine götüreceklerini söyledi. Tecrübeli hoca, verdiği desteğe teşekkür etti, "Beşiktaş seneye taraftarın istediği gibi bir hüviyet kazanacak. Denizli maçında 9 kişiyle nasıl çatır çatır oynadık. Her maçı kazanmak isteyen, tabanca gibi bir takım olacağız" dedi. 

"Elimizde büyüdü" 
20 yıl futbol oynadığı Beşiktaş'ta altı şampiyonluğunun dördünde kaptan olduğunu hatırlatan Rıza Çalımbay, "Hoca olarak aynı başarıyı yakalamamak için neden yok" ifadesini kullandı. Çalımbay, "Önümüzdeki sezondan yana hiç korkum yok. Yüzde 99 şampiyonuz. Çünkü her imkana sahibiz" diye konuştu. Sergen'e ayrı bir parantez açan Çalımbay, "Elimizde büyüdü. Seneye şampiyon olarak futbolu bırakmasını arzu ederim" yorumunu yaptı. 

'Eskilerin önü açılır' 
BAŞKAN Yıldırım Demirören'in "Başarılı olursa 15 yıl kalır, olmazsa 10 yıl yerli hoca gelemez" sözlerini değerlendiren Beşiktaş'ın hocası, "Doğruluk payı var. Başarılı olursam, Oğuz, Aykut, Metin gibi eski oyuncuların önü açılır" dedi. En büyük özellikleri olarak hırsını ve oyuncularla iyi diyalog kurmasını gösteren Rıza Çalımbay, Türkiye'de maç satılmadığını, ama hatır şikesinin olabileceğini sözlerine ekledi. 

Dursun'u hazırlıyor 

Forvette denedi 
SAKARYASPOR maçı için geri sayıma geçen Siyah - Beyazlılar günü tek idmanla tamamladı. Rıza Çalımbay düz koşu çalışmasının ardından takımı ikiye bölerek Carew ve Ahmet Dursun'dan, defans bloku olarak seçtiği Cağdaş, Ronaldo ve Ali Güneş'i aşarak, gol atmalarını istedi. Diğer oyuncular yarım sahada pas - pres çalışması yaparken, daha sonra tüm takım çift kalede mücadele verdi. 

Banko Carew 
RIZA Çalımbay, çift kale sırasında oyunculardan sağ ve sol kanatlardan pas yapmalarını istedi. Son olarak şut çalışmasıyla idmana nokta konuldu. Tecrübeli çalıştırıcı, Carew ve Ahmet Dursun'un forvetteki uyumunu beğendi. Özellikle hırsı ve şık golleriyle dikkati çeken Norveçli yıldız bu hafta da formasını garantiledi. Çalışmaya Eyüpspor maçında sakatlanan Berkant katılmadı. 

Önce sağlık 

SİYAH - Beyazlılar'ın, Acıbadem Sigorta ile işbirliği sonucunda kongre üyeleri için hazırlanan Beşiktaş Sağlık Sigortası'nın tanıtım toplantısı dün yapıldı. Ümraniye'deki tesislerde yapılan toplantıda Pazarlama Komitesi Başkanı Murat Ürünsak ile Acıbadem Sigorta Genel Müdürü Ahmet Naim Oktay sözleşme imzaladılar. Törende Rıza Çalımbay, yardımcı antrenör Gökhan Keskin ve kaptanlar Tayfur ve Sergen de hazır bulundu. 

Rıza'ya 1.5 yıl kredi 

BEŞİKTAŞ Başkanı Yıldırım Demirören, Mecidiyeköy'de Profilo Alışveriş Merkezi'ndeki BJK Store'un açılışına katıldı. Demirören, Şampiyonlar Ligi'ni hedeflediklerini hatırlattı, "Ancak asıl hedef gelecek sezonun Beşiktaş'ını yaratmak. Camia olarak Rıza hocaya kredimizi 2005-06 sezonunun sonuna kadar vermeliyiz" dedi. İkinci başkan Murat Aksu'nun da katıldığı açılışta teknik heyet ve futbolcular da yer aldı. Demirören akşam da Jolly Turizm'in tanıtım gecesine katıldı. 


</TEXT>
</DOC>
