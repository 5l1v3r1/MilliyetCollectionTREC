<DOC>
<DOCNO> 304646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/soneko01.html </URL>
<DATE> 2005/01/08/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Türk Telekom için dev ortaklık 
</HEADLINE>
<TEXT>

     Koç Holding ile Hacı Ömer Sabancı Holding arasında, Türk Telekomünikasyon A.Ş'nin yüzde 55 oranındaki hissesinin blok satışıyla ilgili ihaleye katılmak amacıyla Ortak Girişim Grubu kurulmasına karar verildi. 
     Koç Holding'ten Borsa'ya yapılan açıklamada, Başbakanlık Özelleştirme İdaresi Başkanlığı tarafından 25 Kasım 2004 tarihinde ihale ilanına çıkılan Türk Telekomünikasyon A.Ş'nin yüzde 55 oranındaki hissesinin blok satışına ilişkin ihaleye katılmak amacıyla Hacı Ömer Sabancı Holding A.Ş ile yüzde 50 nispetinde iştirak payı ile Ortak Girişim Grubu kurulmasına ve buna ilişkin sözleşme imzalanmasına karar verildiği belirtildi. 
     İhale kapsamında oluşturulan Ortak Girişim Grubu'nu ve Koç Holding A.Ş'yi, Özelleştirme İdaresi Başkanlığı da dahil ancak bunlarla sınırlı olmaksızın, tüm üçüncü kişiler nezdinde temsile F. Bülent Özaydınlı, Ali Y. Koç ve Murad Ardaç'ın yetkili kılınmasının kararlaştırıldığı kaydedildi. 
     Öte yandan, Hacı Ömer Sabancı Holding A.Ş de Koç Holding A.Ş ile Ortak Girişim Grubu kurulmasına ilişkin sözleşmenin 7 ocak 2005 tarihinde imzalandığını Borsa'ya bildirdi. 

     
</TEXT>
</DOC>
