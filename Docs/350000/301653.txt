<DOC>
<DOCNO> 301653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonspo22.html </URL>
<DATE> 2004/12/28/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Erzik UEFA, yabancı futbolcu sayısını azaltmayı hedefliyor... 
</HEADLINE>
<TEXT>

     UEFA Asbaşkanı ve FIFA İcra Kurulu Üyesi Şenes Erzik, 2004 yılında futbolda Türkiye'de ve dünyada istenmeyen olayların yaşandığını söyledi. 
     Türk Kalp Vakfı'nın BP Petrolleri sponsorluğunda düzenlediği ''Ayın ve Yılın Futbol Hakemi'' yarışmasının jüri toplantısına konuk olarak katılan Erzik, basın mensuplarının sorularını yanıtladı. 
     Erzik, futbolda 2004 yılının dünyada ve Türkiye'de bazı beklenmeyen, boyutları itibariyle gelecek için tehlike işaretleri veren, istenmeyen olaylara şahit olduğunu anlattı. Türkiye'de, 2004 yılında Avrupa'ya göre daha fazla oranda şiddet olayları yaşandığını ifade eden Erzik, ''Avrupa'nın bugünkü sorunu futbol maçlarında ırkçılık. İspanya-İngiltere arasında yapılan dostluk maçında olduğu gibi ırkçı söylemler yaşanmakta. Futbolu yönetenler bunların tamamen dışarı atılmasını sağlayamamak durumunda'' dedi. 
     
     FIFA'NIN YAZISI 

     Şenes Erzik, FIFA'nın Futbol Federasyonu'na gönderdiği yazıda ''Futbol Federasyonu Kuruluş ve Görevleri Hakkında Kanun''un iki maddesinin, kendi statü ve prensiplerini ihlal ettiğini bildirmesiyle ilgili de şunları söyledi 
     ''3813 sayılı yasada değişiklik yapıldı. Orada özerkliği zedeleyecek iki önemli yanlış var. Bir tanesi, önemlisi, Başkanın istifası veya ölümü halinde spordan sorumlu devlet bakanı, federasyon başkanvekillerinden bir tanesini 3 ay içinde genel kurulu yapılması kaydıyla atar ibaresi var. FIFA statüleri bunu kabul etmez. Atama olmaz, normal seçim ortamında seçimle birlikte belirtilmesi lazım. 
     İkincisi Merkez Hakem Kurulu MHK ile ilgili. MHK, FIFA'nın, göreve gelme şekli üzerinde çok durduğu bir konudur. 1992'de çıkarılan yasada da seçim maddesi vardı. Hakem camiası adalet dağıtmakla yükümlü tüzel kişilerdir. Seçim olduğu yerde taraf olma vardır. Hakemlerimiz taraf olmaktan özenle kaçınmalıdırlar, onları taraf olmaya zorlayacak her türlü kurallar ortadan kaldırılmalıdır düşüncesiyle sonradan yasada yapılan değişiklikle bunu kaldırmıştık, atamayla geliyordu. Tabii kişilere göre yasa maddeleriyle oynama Türkiye'de yapılan bir yanlış. Atama usulü doğrudur. Çünkü MHK, federasyonun esas organlarından biridir. FIFA standart statüsü de net bir şekilde belirtmiştir. Başkan ya da yönetim kurulu teklif eder, yönetim kurulu kararından sonra MHK atanır der. FIFA, bu maddenin de değişmesini istedi.'' 
     
     ''HAKEMİN YOK Kİ ÜST KADEME MAÇLARA VERİLSİN'' 

     Türk hakemlerinin uluslararası alanda görev alamamasıyla ilgili olarak Erzik, ''Hakemin yok ki üst kademe maçlara verilsin'' dedi. 
     Şenes Erzik, FIFA Hakem Komitesi Başkanlığı'nı 4 yıl yaptığını vurgulayarak, şöyle konuştu 
     ''Elimden gelse tüm hakemlere FIFA kokartı verirdim, ama olmaz. Sahaya çıkana kadar hakeme destek verirsiniz, ama düdükle baş başa kaldığı zaman destek olamazsınız. İyi örnekler var. 4 senelik FIFA kokartlı hakem bir Mustafa Çulçu var, o da hakemliği bırakıyor. Hakemin yok ki üst kademe maçların verilsin. Orhan Erdemir, Metin Tokat ve Erol Ersoy vardı, 3'ü de FIFA listesinden çıkartıldı. Bunu eleştirmek için söylemiyorum. Gençlere görev verilmesini destekliyorum. Fırat Aydunus'u Beşiktaş-Fenerbahçe maçına veren MHK'yı kutluyorum, tarihi bir atılım yaptılar.'' Bir soru üzerine, Tahkim Kurulu'nun UEFA ve FIFA'da atamayla geldiğini anlatan Erzik, ''Uluslararası olaylarda Tahkim Kurulu kararlarına karşı Lozan'daki spor mahkemesi CAS'a gidebiliyorlar. Bir gün CAS mahkemesi Bu bağımsız değil, FIFA'nın kendi İcra Kurulu atıyor diyebilir. Tam bağımsızlık ilerde gerekebilir'' dedi. 
     
     YABANCI FUTBOLCU SAYISI 

     Şenes Erzik, UEFA'nın Norveçli başkan yardımcısından ''Şampiyonlar Ligi ve ülkelerin liglerinde yabancı futbolcu sayısını azaltalım'' şeklinde bir öneri geldiğini belirterek, şöyle devam etti 
     ''UEFA'nın 2005-2006 sezonundan itibaren mutlaka uygulamaya sokmayı düşündüğü önemli bir proje. Bu projenin amacı Bosman kararıyla ortadan kaldırılan çeşitli kısıtlamaların yabancı futbolcu sayısında yeniden gündeme getirilmesi değil, orta ölçekli bütçelerle çalışan kulüplerin, kendi futbolcularını yetiştirme özentisi içerisine girmesini sağlamak. Büyük bir hazırlık yapıldı. Minimum 4, maksimum 8 arasında değişen sayıda alt yapıdan gelen 15-18 yaş arasında 2 yıl üst üste genç takımlarında oynayan oyuncuları, ya 25 kişilik kadroya ya da 18 kişilik esame listesine sokmak zorunluluğu getirmek, UEFA bu konuda azimli.'' 

     
</TEXT>
</DOC>
