<DOC>
<DOCNO> 343802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur56.html </URL>
<DATE> 2005/05/18/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Ata'ya saygı yürüyüşü nedediyle bazı yollar kapanacak... 
</HEADLINE>
<TEXT>

     19 Mayıs Atatürk’ü Anma ve Gençlik 
     ve Spor Bayramı kutlamaları çerçevesinde, 22 Mayıs’ta yapılacak Ata’ya Saygı Yürüyüşü ve Gençlik Şöleni nedeniyle Şişli ve Dolmabahçe Sarayı’ndan Taksim’e giden caddeler trafiğe kapatılacak. İstanbul Emniyet Müdürlüğü’nden yapılan açıklamada, 22 Mayıs Pazar günü saat 08.30’da Atatürk Evi ve Dolmabahçe Sarayı’ndan Taksim Cumhuriyet Anıtı’na kadar "Ata’ya Saygı Yürüyüşü", saat 10.00’dan itibaren de Taksim Meydanı’nda "Gençlik Şöleni" yapılacağı belirtildi. Açıklamada, etkinlik nedeniyle, yürüyüş ve şölen bitimine kadar, Taksim Meydanı’nda bazı cadde ve sokakların trafiğe kapatılacağı ifade edildi. Ortaklar Kavşağı, Büyükdere Şişli istikameti , Halaskargazi, Cumhuriyet, Elmadağ, Kadırgalar ve Gümüşsuyu caddeleri ile Toprak Yol ışıklar, AKM önü ve Taksim Meydanı’nın trafiğe kapalı olacağı kaydedilen açıklamada, vatandaşların alternatif güzergah olarak Meclis-i Mebusan, Kemeraltı, Tersane ve Bülent Deniz caddeleri, Perşembe Pazarı, Tepebaşı, Tarlabaşı ve Piyalepaşa bulvarlarını kullanmaları istendi. 
     
</TEXT>
</DOC>
