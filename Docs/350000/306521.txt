<DOC>
<DOCNO> 306521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonspo28.html </URL>
<DATE> 2005/01/14/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Mancini'den Emre'ye övgü Klas bir futbolcu 
</HEADLINE>
<TEXT>

     İtalya Birinci Futbol Ligi Serie A takımlarından FC İnter'in teknik direktörü Roberto Mancini, milli futbolcu Emre Belözoğlu'dan övgüyle söz etti. 
     Roberto Mancini, FC İnter tesislerinin bulunduğu Appiano Gentile'de bugün düzenlediği basın toplantısında, ''Emre nasıl, ne durumda'' sorusu üzerine, ''Emre gayet iyi, hiçbir sorunu yok. Emre önemli bir eleman, klas bir futbolcu. Her şeyi gayet iyi yapıyor. Tabii ki boyu küçük olduğu için topa kafayla vurabilmek hariç'' dedi. 
     Mancini, yarın deplasmanda Reggina ile yapacakları lig maçı hakkında ise ''Reggina karşılaşması zorlu bir maç olacak. Reggina'yı kendi evinde yenilgiye uğratmak zor. Juventus'u yenilgiye uğratmış tek takım oldukları unutulmamalı'' diye konuştu. 
     Ekibinin aldığı galibiyetlerin kendisini sevindirdiğini belirten Mancini, şöyle devam etti 
     ''Galibiyetler, elbette ki daha da rahatlamamızı sağlıyor. Başlangıçta çok puan kaybettik. Lig şampiyonluğunda iddialı olabilmek için bize mutlaka galibiyet lazım. Milan ve Juventus için birkaç puan kaybetmek sorun olmayabilir, ama bizim böyle bir lüksümüz yok.'' 

     
</TEXT>
</DOC>
