<DOC>
<DOCNO> 300685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur38.html </URL>
<DATE> 2004/12/24/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
"Tek göğüsü olmayan kadın" eşinden boşandı 
</HEADLINE>
<TEXT>

     Edirne'nin Havsa İlçesi'nde ''tek göğsü olmadığı için'' eşi tarafından açılan boşanma davasında, ''şiddetli geçimsizlik nedeniyle'' boşanma kararı verildi. 
     Havsa Asliye Hukuk Mahkemesi'ndeki duruşmaya, boşanma davası açan N.A. 32 , avukatı Süleyman Ferhatoğlu, L.A. ve avukatı Derya Yalçın ile tanık Hediye Eroğlu katıldı. 
     Eroğlu, duruşmada, L.A'nın komşusu olduğunu ve tek göğsünün olmadığını kendisinin ve komşuların bildiğini belirterek, ''Evleneceği kişiye tek göğsünün olmadığı konusunda birşey söyleyip söylemediğini bilmiyorum. Bu ikisi arasındadır. Nişanlandıktan sonra damat N.A, L.A'yı görmeye köye geliyordu. 6-7 ay kadar da nişanlı kaldılar'' dedi. 
     Avukat Ferhatoğlu da müvekkili N.A'nın, eşinin tek göğüslü olduğunu önceden bilmesinin mümkün olmadığını ifade ederek, ''Cinsel birleşme olmamıştır. Bu sebeple boşanmalarına karar verilmesini talep ediyorum'' dedi. 
     N.A da, evlendikten sonra Leman'ın tek göğüslü olduğunu gece öğrendiğini belirterek, boşanmak istediğini söyledi. 
     Avukat Yalçın ise, müvekkilinin özel durumundan kaynaklanan bir birleşmemenin söz konusu olduğuna işaret ederek, ''Müvekkilim yaşanan bu olaylardan ve davacının bu tutumundan dolayı, evliliğin devam etmeyeceğine kanaat getirmiştir. Bu nedenle boşanmalarına karar verilsin. Ancak müvekkilimin hukuki durumu tespit edilsin. Hakları teslim edilsin. Kusur tamamen davacıdadır'' dedi. Mahkeme başkanı, L.A ile N.A'nın ''şiddetli geçimsizlik nedeniyle'' boşanmasına, manevi tazminat talebinin koşulları oluşmadığından reddine ve davacıdan alınarak davalıya verilen 50 milyon lira tedbir nafakasının devamına karar verdi. 
     
     OLAY 
     Edirne'nin Havsa İlçesi'nde, N.A ve L.A, 6 aylık nişanlılık döneminden sonra, 2003 yılı Kasım ayında evlenmişlerdi. 
     Havsa'daki evlerinde, ilk gece, N.A'nın, eşinin tek göğüslü olduğu gerekçesiyle olay çıkarması üzerine eve polis gelmişti. Bu sırada, L.A, hap içerek intihar girişiminde bulunmuştu. Daha sonra damat N.A. tarafından boşanma davası açılmıştı. 
     
</TEXT>
</DOC>
