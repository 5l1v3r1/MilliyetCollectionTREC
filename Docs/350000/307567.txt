<DOC>
<DOCNO> 307567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur04.html </URL>
<DATE> 2005/01/18/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Gelecek yıl ÖSS başvuruları internetten... 
</HEADLINE>
<TEXT>

     Liselere Giriş Sınavı'ndan sonra Öğrenci Seçme Sınavı'nın ÖSS başvuruları da internet aracılığıyla alınacak. 
     ÖSS başta olmak üzere Öğrenci Seçme ve Yerleştirme Merkezi'nin ÖSYM gerçekleştirdiği diğer sınavların başvurularının internet üzerinden gerçekleştirilmesi için hazırlık yapılıyor. 
     ÖSYM, başvuruların okullarda internet ortamında alınması için Milli Eğitim Bakanlığı'ndan MEB destek istedi. 
     Alınan bilgiye göre, ÖSYM Başkanı Ünal Yarımağan, MEB Müsteşarı Necat Birinci'yi makamında ziyaret ederek, sınav başvuruların internet üzerinden yapılmasına ilişkin hazırladıkları projeyi anlattı. 
     AA muhabirinin sorularını yanıtlayan ÖSYM Başkanı Yarımağan, başta ÖSS olmak üzere diğer sınavların başvurularının internet aracılığıyla alınması için proje hazırladıklarını bildirdi. ''Bunun için okullara ihtiyacımız var'' diyen Yarımağan, MEB Müsteşarı ile ''ilke bazında'' görüştüklerini söyledi. Projeyle ilgili araştırmaların devam ettiğini bildiren Yarımağan, ''Bu işin teknik olabilirliğini araştırıyoruz. Çalışmalarımızı olgunlaştırma aşamasındayız'' dedi. 
     
     OPTİK FORMLAR TARİHE KARIŞACAK 
     Hazırlıkları gelecek yıl yapılacak ÖSS'nin başvuru dönemine kadar tamamlamayı hedeflediklerini ifade eden Yarımağan, ''Adaylar artık optik formlar yerine internet aracılığıyla başvuracak'' diye konuştu. 
     Okullarla işbirliğine gidilmesi konusunun netlik kazanması halinde yoğun bir döneme gireceklerini belirten Yarımağan, ''Bu işin idari kısmı, maddi kısmı var. Olgunlaşırsa önümüzdeki aylarda ihaleye çıkılacak, bunun hazırlıkları yapılacak. Bir yığın alım-satım ve eğitim yapılması lazım'' dedi. 
     
     ''DESTEK VERECEĞİZ'' 
     MEB Müsteşarı Birinci de ÖSYM Başkanı'nın, destek istediğini ifade ederek, şunları söyledi 
     ''Sayın Yarımağan, 'internetten başvurular için okulların ihtiyaç duyacağı teknik donanımını biz hazırlayacağız' dediler. Bir öğretmen görevlendirilecek. Bu öğretmen kayıtlarla ilgilenecek. Adayın fotoğrafını, bilgilerini o öğretmen alacak, okul müdürü onaylayacak. Bunlar tamamen dijital ortamda gerçekleştirilecek. Bunun için bütün okulların internet sistemine bağlanması gerekir. Bütün okullara teçhizatları kendileri kuracaklar, görevli öğretmenleri kendileri eğitecekler. 'Bunun için teknik bir proje hazırlıyoruz siz ne dersiniz' dediler. Biz de tabii müracaatların çok rahat olabilmesi için bu konuda destek verebileceğimizi söyledik.'' ÖSYM, ÖSS'nin yanı sıra Lisanüstü Eğitimi Giriş Sınavı, Kamu Personeli Yabancı Dil Bilgisi Seviye Tespit Sınavı, Kamu Personeli Seçme Sınavı, Dikey Geçiş Sınavı, Tıpta Uzmanlık Eğitimi Giriş Sınavı ve diğer bazı sınavları gerçekleştiriyor. 
     
</TEXT>
</DOC>
