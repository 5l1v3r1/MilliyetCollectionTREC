<DOC>
<DOCNO> 326413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur48.html </URL>
<DATE> 2005/03/23/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
İşdemir'de grev kararı... 
</HEADLINE>
<TEXT>

     Toplu iş sözleşmesi görüşmelerinde beklediğini bulamayan Hak-İş'e bağlı Çelik-İş Sendikası, İskenderun Demir Çelik Fabrikası'nda İsdemir , 2 Mayıs'ta greve çıkma kararı aldı. 
     Çelik-İş Sendikası Genel Başkanı Hikmet Ferudun Tankut, AA'ya yaptığı açıklamada, Hatay'ın İskenderun İlçesi'nde kurulu İsdemir'de yaklaşık 5 bin 500 işçi adına yürüttükleri toplu iş sözleşmesi görüşmelerinde anlaşma sağlanamaması üzerine grev kararı aldıklarını bildirdi. 
     Görüşmelerde, ücret, işe alım usulleri ve izinler konuları başta olmak üzere 19 maddede ilerleme sağlanamadığını ifade eden Tankut, grev tarihini 2 Mayıs olarak belirlediklerini, o tarihe kadar taleplerine olumlu yaklaşılmaması durumunda greve çıkacaklarını kaydetti. 
     Tankut, İsdemir'in halen Türkiye'nin 18 milyon ton olan sıvı demir-çelik üretiminin 2 milyon 200 bin tonluk kısmını karşıladığını anlattı. 
     Seydişehir Alüminyum Fabrikası'nın özelleştirilmesi sürecine de değinen Tankut, 13 Mayıs'ta tekliflerin verileceğini dile getirdi. 
     Stratejik önem arz eden kuruluş için özelleştirme dışında da bir çözüm bulunabileceğine inandıklarını vurgulayan Tankut, özelleştirmede ısrar ediliyorsa yatırım, üretim, istihdam ve işçilere bedelsiz hisse verilmesi konularındaki taleplerinin dikkate alınması gerektiğini, şartnamede de bu yönlerde düzeltmeler yapılmasına ihtiyaç duyulduğunu kaydetti. 
     
</TEXT>
</DOC>
