<DOC>
<DOCNO> 344922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/spor/spo15.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi adına yakıştı 
</HEADLINE>
<TEXT>


Atatürk Olimpiyat Stadı, Şampiyonlar Ligi Finali için dört dörtlük hazırlandı. Stat gelin gibi süslenirken, çevresine de makyaj yapıldı 

BOZHAN MEMİŞ 


25 Mayıs'ta, Şampiyonlar Ligi Finali'nde Liverpool ile Milan'ı ağırlayacak olan Atatürk Olimpiyat Stadı'nda tüm hazırlıklar tamamlandı. Proje Lideri Metin Kazancıoğlu, sadece süsleme ve diğer detayların kaldığını, stadın her şeyiyle yarın tamamlanacağını kaydetti. 
Stat hakkında bilgiler veren Kazancıoğlu, güvenlik için de bir emniyet müdür yardımcısının tamamen yetkili bulunduğunu belirtti, Milan taraftarının Sultanahmet'e, İngilizler'in ise Taksim'e yönlendirilip buradan otobüslerle stada ulaştırılacağını açıkladı. 
Öte yandan finalist ekipler bugün İstanbul'a gelecek. İki takımın da Atatürk Havalimanı'ndan Türkiye'ye girecekleri ifade edildi. 

İşte final hazırlıkları 
Final için 120'si Türk, toplam bin 800 medya mensubu akredite oldu. Basın tribününün kapasitesi de 980'e çıkarıldı. Bunlar içinde 300 TV, 54 de radyo spiker anlatım yeri bulunduğu belirtildi. Türk Telekom, yaklaşık 300 milyar lira yatırım yaparak en modern haberleşme sistemini stada getirdi. Finalde ilk kez kablosuz internet bağlantısının uygulanacağı açıklandı.Sahanın etrafındaki tartan pist, geçici olarak yeşil halıyla kaplandı.Şampiyonlar Ligi'nin 4 ana sponsorunun misafirlerinin ağırlanması için stat etrafına 16 bin metrekarelik Şampiyonlar Ligi çadırı kuruldu. Çadırın bir milyon dolara mal olduğu, mutfağında 300'ü Türk, 300'ü Avusturyalı olmak üzere toplam 600 kişi çalışacağı belirtildi.Stadın hemen önüne çok sayıda portatif tuvalet ile lavabolar kondu.Stat içinde oluşturulan bir atölyede, İstanbul'daki finalin logolarının yer aldığı afiş ve pankartlar UEFA yetkililerince hazırlanıyor.Kapalı tribünündeki ilk 10 koltuk, görüş açısının yeterince elverişli olmaması nedeniyle boş bırakıldı.Yedek kulübeleri, görüş açısını engellememek için yaklaşık 60 santimetre aşağıya indirildi.Özel temizlik şirketine bağlı görevliler, tribün koltukları ve diğer bölümlerin temizliğini yapıyor. 


</TEXT>
</DOC>
