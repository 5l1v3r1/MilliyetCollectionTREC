<DOC>
<DOCNO> 311275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sondun17.html </URL>
<DATE> 2005/02/01/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Talabani Kürtler bağımsızlığını ilan etmeyecek 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, ''Kerkük'ün Kürtler ve Türkmenler arasında bir kardeşlik kenti olacağını'' söyledi. 
     Talabani, Süleymaniye'deki karargahında yaptığı açıklamada, ''Kerkük'ün Irak Kürdistanı'nın bir kenti olduğunu, pek çok belgelerle Osmanlı belgelerinin de bunu söylediğini'' kaydetti. 
     ''Kerkük'ün halkların ve kardeşliğin şehri olduğunu savunduklarını'' belirten Talabani, ''bunun için çalıştıklarını ve herkesin hakkını beklediğinden fazla almasını istediklerini'' söyledi ve şunları kaydetti 
     ''Kerkük'ün Kürtler ve Türkmenler arasındaki bir kardeşlik kenti olacağına inanıyorum. İnanıyorum ki bunu gelecek de gösterecektir. Bizim Kerkük için aldığımız model Brüksel modelidir. Demokratik ve barış ortamı bu istediğimiz modele yardımcı olacak. Biz Kürtler inanıyoruz ki Bu coğrafyada, özellikle Kerkük'te hepimiz kardeşiz. Kerkük'te, Kürt çoğunluğun öbür azınlıklara baskı kurmasını biz de istemiyoruz. Çünkü Kerkük'te yaşayan Kürtler, Türkmenler ve Araplar barış içinde yaşadılar ve hep öyle kalacaklar.'' Talabani, ''geçici konseyde Türkmen haklarını savunduklarını ve Türkmenlerin kültürel haklarını da desteklediklerini'' belirterek, ''Türkmenlerin Irak Ulusal Meclisi'ne katılmasına ve Irak genelinde Türkmen temsilinin en üst düzeyde olmasını da desteklediklerini'' söyledi. 
     Herkesin kendilerine inanmasını isteyen Talabani, ''Biz herkes için çalışacağız. Ayrım yapmadan'' dedi. 
     ''Seçimlere katılımın iyi olduğunu ve bazı yerlerde yüzde 90'ı geçtiğini, halkın özveriyle seçim sandıklarına gittiğine'' de değinen Talabani, ''ortaya çıkan sonucun görülmeye değer olduğunu ve katılımın beklediklerinden daha fazla olduğunu'' anlattı. 
     ''Seçilecek milletvekillerinin en önemli görevlerinin geleceğin Irak hükümetini kurmak ve anayasayı hazırlamak olduğunu'' kaydeden Talabani, ''bütün Irak'ta yaşayan halklar için anayasanın çok önemli olduğunu'' belirtti. 
     Talabani, ''Irak'ta yaşayan halkların aynı haklara sahip olduğunu'' ifade ederek, ''seçime katılmayan grup ve partilerin anayasayı hazırlayacak komisyonlara katılmalarını istediklerini'' kaydetti. 
     ''Anayasadan sonra devlet kurumlarının yeniden yapılandırılması için çalışmalara başlanılacağını'' söyleyen Talabani, ''seçim öncesi bazı gruplarla görüşmeler yaptıklarını, ancak bir anlaşmaya varamadıklarını, seçimden sonra, tablonun netleşmesiyle geleceğin hükümeti için görüşmeler yapacaklarını'' anlattı. 
     
     TALABANİ ''OLAYLARIN BİTECEĞİNE İNANIYORUM'' 

     Talabani şöyle devam etti 
     ''Herkesle görüşeceğiz. Biz Kürtler olarak Şiiler ve Sünniler arasında ortak payda oluşturmak istiyoruz. Hükümet kurmak için sonuç netleştikten sonra çalışmalara başlanacak ve bu görüşmeler herkesle olacak. Olumlu havada geçecek. Allavi hükümeti başarılı bir hükümet. Beklentimiz gelecek hükümetin çok güçlü bir koalisyon hükümeti olması. Bu hükümetin en önemli görevlerinden biri Irak'taki terörizmi bitirmek. Sünni bölgelerindeki terör olaylarından halk nefret ediyor. Bütün Irak terörü lanetliyor. Beklentimiz seçimden sonra, hükümet kurulduktan sonra bu olayların azalması yönünde. Yakında bu olayların biteceğine inanıyorum. Bunları bitireceğiz.'' 
     
     TÜRKİYE İLE İLİŞKİLER- 

     Talabani, ''seçimlerin çok olumlu sonuçları olacağını, Irak halkları arasındaki dayanışma ve işbirliğini güçlendireceğini'' söyledi. 
     ''Türkiye Cumhuriyeti ile iyi ilişkileri devamlı olarak istediklerini ve desteklediklerini'' anlatan Talabani, şunları kaydetti 
     ''Bütün detayıyla siyasi, ekonomik ve her türlü ilişkinin gelişmesini istiyoruz. Türkiye ile ilişkilerin bütün Irak için iyi olmasını istiyoruz. Bu ilişkilerin iyi olacağına inanıyorum. Çünkü iki demokratik ülkenin ilişkileri olacak. Ortak paydalarımız, hedeflerimiz var. Biz Kürtlerin ne istediğini artık herkes anlamış bulunuyor. Saddam'a karşı çıktığımızda Kürtlerin ayrılmak istendiği söylendi. Fakat öyle değil. Biz Irak'tan ayrılmak için bir şey yapmadık. Tam tersi Irak içinde kalmak istedik. Saddam gittikten sonra herkes sandı ki Kürtler bağımsızlığı ilan edecekler. Tam tersi olarak Bağdat'a gittik. Pek çok Iraklı Kürdistan bölgesine gelip yaşamımızı yakından incelediler ve ne kadar demokratik olduğumuzu gördüler. Buradaki demokratik ortamı bütün Irak'a yaymak istediler.'' 
     
     MECLİSİN DÖRTTE BİRİNİ ALIRIZ 

     IKYB lideri Celal Talabani, yeni Irak meclisinde sandalyelerin dörtte birini elde edeceklerini söyledi. 
     Yerel Kürt basınına göre, IKYB lideri, pazar günü yapılan seçimlere ortak listeyle katılan Kürt partilerinin, kurucu meclis olarak çalışacak yeni parlamentoda sandalyelerin yüzde 25'ini kazanacaklarını umduğunu kaydetti. 
     Ortak Kürt listesinin Kerkük'te oyların yüzde 68'ini aldığını da iddia eden Talabani, bazı seçim bölgelerinde Kürtlerin seçime katılma oranının yüzde 90'ı bulduğunu söyledi. 
     Irak seçimlerinin sonucunun, bir haftadan önce açıklanması beklenmiyor. 
     EL KAİDE 4 ULUSAL MUHAFIZI KAÇIRDI 
     Öte yandan, El Kaide örgütünün Irak kolu, 4 Irak askerini kaçırdığını açıkladı. 
     AP televizyonu tarafından ele geçirilen bir video kasette, militanlar, 4 askeri pazar günü yapılan seçimlerden sonra kaçırdıklarını belirtiyor. Irak Ulusal Muhafızları üniforması giymiş 4 rehinenin görüldüğü kasette maskeli bir militan, askerlerin ''hak ettikleri cezayı göreceklerini'' söylüyor. 
     
</TEXT>
</DOC>
