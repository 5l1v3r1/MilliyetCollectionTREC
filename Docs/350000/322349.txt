<DOC>
<DOCNO> 322349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/guncel/axgun01.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dalyan Kanalı'na turizm köprüsü 
</HEADLINE>
<TEXT>


Marmaris - Dalaman arasını, 111 kilometreden 60 kilometreye indirecek 'bölünmüş turizm yolu' projesinin hayata geçirilmesi için, belediyeler ve sivil toplum örgütleri el ele verdi 

MUSTAFA SARIİPEK Muğla DHA 

Marmaris ve Dalaman arasını 111 kilometreden 60 kilometreye, yolculuk süresini de 1.5 saatten 35 dakikaya indirecek bölünmüş turizm yolu projesinin hayata geçirilmesi için kampanya başlatıldı. 
Doğa harikası Dalyan Kanalı'na köprü yapımını da öngören projenin turizme büyük katkı sağlayacağını belirten belediye başkanları, meclis üyeleri, siyasi parti ve sivil toplum örgütü temsilcileri ortak bir bildiri yayımladı. 
Ortaca Belediye Başkanı AKP'li Salih Özdemir önderliğinde Ortaca Belediye Kültür Salonu'nda düzenlenen toplantıda, köprü ve Dalaman Havalimanı Ortaca -Dalyan kanalı bağlantılı - Marmaris bölünmüş turizm yolunun açılması projesine destek istendi. Özdemir, şöyle dedi 
"Bu yol 1970'lerde projelendirilip istimlakı yapılmış. Parası ödenmiş. Mevcut haritalarda bile gösteriliyor. Aksaz ile Ekincik arasını 15 kilometreye indiriyor. Aksaz Deniz Üs Komutanlığı açısından engel yok. Köy Hizmetleri'ne asfaltlanması için 10 milyon YTL geldi. İş köprü yapmaya kalıyor. Özel Çevre Koruma Kurulu, köprünün çevreyi bozacağını düşünüyor. En fazla 100 metre boyunda olacak bu köprü, doğaya uygun olarak yapılır." 
Gölcük depreminden sonra Marmaris Aksaz'da kurulan Deniz Üs Komutanlığı'nın sevk ve tahliyesinde de bu yolun çok önemli bir rol oynayacağını belirten Özdemir, devlet desteği beklediklerini söyledi. 

Uzmanlar inceleyecek 
Muğla Valisi Hüseyin Aksoy da konuyu incelediklerini belirterek, şöyle konuştu 
"Yolun kısalması anlamında güzel ama çevresel değerler çok önemli. Konuyu Turizm Bakanlığı'na aktardık. Uzmanlar inceleyecek. Buna göre çıkacak kararı uygulayacağız." 

Şekline birlikte karar verelim 

DALYAN Yerel Gündem 21 Genel Sekreteri Süleyman İlter de "Yüksek viyadük veya beton yığınları gibi olacaksa karşıyız. Doğayı bozmayacak şekilde yapılırsa faydalı olur. Belli saatlerde açılır kapanır olabilir. Acil durumlarda açılıp kapatılır" dedi. 
Dalyan Belediye Başkanı Suat Tufan da, Dalyan'ın Özel Çevre Koruması kapsamındaki 16 bölgeden biri olduğunu hatırlatarak, "Köprü kurulmalı ama şekline hep birlikte karar vermeliyiz. Turistleri bindiriyoruz otobüse, dolaştır dolaştır, olmuyor." 


</TEXT>
</DOC>
