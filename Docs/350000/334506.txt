<DOC>
<DOCNO> 334506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonspo09.html </URL>
<DATE> 2005/04/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Güreş milli takımının dönüş yolunda pasaport krizi... 
</HEADLINE>
<TEXT>

     Bulgaristan'ın Varna kentinde düzenlenen Avrupa Şampiyonası'na katılan grekoromen ve bayan güreş milli takımların yer aldığı kafelinin dönüş yolunda milli takım doktoru Mehmet Demirkaya'nın pasaportunu otelde unutmasının sınır kapasında anlaşılması olaylara neden oldu. 
     Avrupa Şampiyonası'nın sona ermesinden sonra grekoromen milli takım sporcuları, yorgun oldukları gerekçesiyle geceyi Varna'da geçirerek, bir gün sonra kafileden ayrı olarak Türkiye'ye dönmeyi istediler. Federasyon başkanı Recai Ustaoğlu, sporcuların bu talebini önce olumlu karşılarken, kafilenin ne zaman hareket edeceği ve grekoromen sporcuların da aynı otobüsle dönüp dönmeyeceği uzun süre belirsizliğini korudu. Son olarak tüm sporcuların birlikte dönmesine karar verildi. Bunun üzerine eşyalarını toplamamış olan grekoromen milli takım sporcuları, diğer kafile üyeleri tarafından yaklaşık 1 saat süreyle otobüste beklendi. 
     Dün gece saat 22.30'da Varna'dan hareket eden milli takım kafilesi gece 03.00'de Dereköy Sınır Kapısı'na ulaştığında tatsız bir sürprizle karşılaştı. Milli takım doktoru Mehmet Demirkaya'nın pasaportunu otelde unuttuğunun anlaşılması üzerine çözüm arayışlarına girişildi. Bu arada, federasyon başkanı Recai Ustaoğlu'nun sabah özel otosuyla Türkiye dönecek olan FİLA Yönetim Kurulu Üyesi Ahmet Ayık ile birlikte gelmesi önerisini reddeden doktor Demirkaya, pasaportunun bir taksiyle getirtilmesini ve milli takım kafilesinin de 5 saat süreyle kendisini beklemesini istedi. Kafilede bulunan uluslararası hakem Ender Büyükerşen başta olmak üzere başkan Ustaoğlu'nun tepkisi üzerine doktor Demirkaya'nın Bulgaristan gümrüğünde kalmasına ve kafilenin yoluna devam etmesine karar verildi. Avrupa Şampiyonası'nda altın madalyaya ulaşan Hamza Yerlikaya, antrenör Erhan Balcı ve federasyonun grekoromenden sorumlu asbaşkanı Hasan Hüseyin Yaşar, doktor Mehmet Demirkaya ile birlikte kafileden ayrılarak, sınır kapısında kaldılar. 
     Milli takım kafilesi, Türkiye gümrüğüne girdiğinde ise doktor Demirkaya'yı yanlız bırakmak istemeyenlerin sayısı arttı. Milli takım antrenörü Mehmet Acak da doktorla birlikte beklemek istediğini söyledi. Ancak başkan Ustaoğlu, sınır kapısında kalan ekibin çok kalabalık olacağını ve bir taksiyle İstanbul'a dönemeyeceğini belirterek, Acak'ı ikna etti. 
     Bu arada, grekoromen sporcularından Mahmut Görez'in Bulgaristan gümrüğünden çıkarken pasaportunu ibra etmediğinin anlaşılması ikinci bir sıkıntıya yol açtı. Uluslararası hakem İbrahim Cicioğlu, Mahmut Görez'in pasaportunu alarak Bulgar gümrüğüne döndü ve çıkış işlemlerini yaptırarak, kafileye katıldı. Milli takım kafilesi yaklaşık 2 saat beklemenin ardından yolculuğuna devam edebildi ve saat 07.30'da İstanbul'a ulaştı. 

     
</TEXT>
</DOC>
