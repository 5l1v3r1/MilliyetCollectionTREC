<DOC>
<DOCNO> 306094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sondun46.html </URL>
<DATE> 2005/01/13/ </DATE>
<TIME> 23.39 </TIME>
<AUTHOR>  </AUTHOR>
<HEADLINE>
İsrail güvenlik duvarının bir bölümünde inşaatı durdurdu 
</HEADLINE>
<TEXT>

     İsrail Yüksek Mahkemesi, Batı Şeria'da inşa edilen ve 9 metre yüksekliğe kadar varabilen ''Güvenlik Duvarı''nın bir bölümündeki inşaatı 9 Filistin köyünün zararına olduğu için durdurdu. 
     Dokuz Filistin köyünün hakkı için açılan davanın avukatı Muhammed Dahleh'in verdiği bilgiye göre, 600 km uzunluğunda olacak duvarın 30 kilometrelik bölümünün, toplam 35 bin nüfuslu 9 köyün tarım alanına zarar verdiğini İsrail Yüksek Mahkemesi teyit etti. Yüksek Mahkeme yargıçları İsrail hükümetine duvarın yeni güzergahının açıklanması için 1 hafta süre tanıdı. 
     Filistin köylerinin avukatlarından Dahleh, başvurularının, İsrail Yüksek Mahkemesi'nin haziran 2004'te verdiği, ''Güvenlik Duvarı'nın Filistin yerleşim alanlarına asgari zararı vermesinin şart olduğuna'' ilişkin temel yargısına bütünüyle uyum içinde olduğunu hatırlattı. 
     İsrail, duvarın 200 km'lik bölümünü tamamladı. Savunma bakanlığı da Filistin topraklarına en az zararın verilmesine ilişkin İsrail Yüksek Mahkemesi'nin hükmüne uyulacağını açıklamış bulunuyor. 
     Kasım'da vefat eden Filistin Devlet Başkanı Yaser Arafat'ın halefi seçilen Mahmud Abbas, ''Filistin topraklarında Gazze Şeridi ile Batı Şeria Yahudi göçmen siteleri ve inşa edilen duvarla birlikte barış doğamaz'' demişti. 
     BM'ye bağlı Lahey Adalet Divanı da İsrail'in terör saldırılarına karşı ördüğü 600 kilometrelik duvarın ''yasadışı'' olduğuna hükmetmişti. 
     
</TEXT>
</DOC>
