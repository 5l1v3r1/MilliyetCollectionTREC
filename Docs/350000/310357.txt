<DOC>
<DOCNO> 310357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sontur36.html </URL>
<DATE> 2005/01/28/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
THY iç hatlarda ücret sistemini değiştiriyor 
</HEADLINE>
<TEXT>

     Türk Hava Yolları'nca THY , 1 Şubat Salı gününden itibaren iç hatlarda günlere göre farklı ücret sistemine geçileceği, saat bazındaki farklı ücret uygulamasının yaygınlaştırılacağı bildirildi. 
     THY'den yapılan yazılı açıklamada, uçakla seyahat imkanını daha geniş bir tabana yaymak ve kapasitesini daha optimal kullanmak amacıyla 1 Şubat 2005 tarihi itibariyle iç hat ücretlerinin yeniden düzenlendiği belirtildi. 
     Açıklamada, buna göre kış tarifesi için daha önce başlatılmış olan sefer saati bazındaki farklı ücret uygulamasın devam edeceği vurgulanarak, halen uygulananlara ilaveten birçok seferde 20 YTL'lik yeni indirimler yapıldığı kaydedildi. 
     Bazı iç hat uçuşlarında talep yoğunluğuna bağlı olarak saat bazında uygulanmakta olan farklı ücret türünün 2'den 3'e çıkartıldığı ve yaygınlaştırıldığı belirtilen açıklamada, şöyle denildi 
     ''Buna göre talebin gevşek olduğu saatlerde 89 YTL olan ücret, talep artışına paralel olarak 109 YTL veya 129 YTL'ye çıkıyor. Böylece yolculara aynı hatta üç değişik ücret tercihi sunulabiliyor. Özellikle seyahat saatlerini değiştirme esnekliği olan yolcular, gün içerisinde 89 YTL veya 109 YTL seviyelerindeki indirimli ücretlerden istifade edebilecekler. Bu sayede acil işi olmayan, saat esnekliği olan yolcular, gün içinde bazı seferlerde çok daha ucuza uçabilecekler. Şimdiye kadar sadece birkaç hatta uygulanan bu sistem 1 Şubat'tan itibaren daha yaygınlaştırıldı. 
     Ücret alanında son derece önemli bir yenilik de 1 Şubat'tan itibaren uygulamaya giriyor. Aynı sefer no'lu uçuşlarda talep durumuna göre haftanın günlerine göre de farklı ücretler getiriliyor. Talebin yoğun olduğu günlerde aynı sefer sayılı uçuşlarda yüksek olan ücretler, talebin düşük olduğu günlerde ucuzlayacak. Örneğin TK286 sabah 07.05 Istanbul-Bodrum seferi hafta içi günleri 109 YTL, hafta sonu günleri 89 YTL olacak. Böylelikle yolculara birçok hatta saat tercihi yanı sıra gün tercihi imkanı da sunulmuş olacak.'' Açıklamada, ayrıntılı bilginin 1 Şubat'tan itibaren 444 0 849 no'lu telefon ya da ''www.thy.com'' adlı internet adresinden öğrenilebileceği bildirildi. 
     
</TEXT>
</DOC>
