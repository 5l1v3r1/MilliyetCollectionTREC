<DOC>
<DOCNO> 315789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy30.html </URL>
<DATE> 2005/02/16/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
CHP'den enerji yorumu Takke düştü, kel göründü 
</HEADLINE>
<TEXT>

     CHP Genel Başkan Yardımcısı ve Enerji Komisyonu Başkanı Eşref Erdem, "Enerji ve Tabii Kaynaklar Bakanı Hilmi Güler'in 'Düğmeye biz bastık', Adalet Bakanı'nın 'Türkiye kirli gömleğini atıyor' ve Başbakan'ın 'Nereye kadar uzanırsa uzansın, sonuna kadar gidin' türünden demeçleri, takke düşüp kel göründükten sonraki nafile çırpınış ifadeleridir" dedi. 
     Eşref Erdem yaptığı açıklamada, AKP'nin de geçmiş hükümetlerin yıkılmasının en önemli nedeni olan usulsüzlük ve yolsuzluk virüsüne teslim olduğu kanısının, son günlerde yaşanan iddialar ve tutuklamalarla yaygınlaştığını kaydetti. 
     Erdem, Enerji ve Tabii Kaynaklar Bakanı Hilmi Güler'in "Düğmeye biz bastık", Adalet Bakanı Cemil Çiçek'in "Türkiye kirli gömleğini atıyor" ve Başbakan Recep Tayyip Erdoğan'ın "Nereye kadar uzanırsa uzansın, sonuna kadar gidin" şeklindeki açıklamalarını, "Takke düşüp kel göründükten sonraki nafile çırpınış ifadeleri" olarak niteledi. 
     Güler'in ifadelerinin bugün Yüce Divan'da yargılanan eski bakan Cumhur Ersümer'in Beyaz Enerji operasyonu başladığında söyledikleriyle aynı olduğunu anımsatan Erdem, şöyle devam etti 
     "Sayın Bakan, tutuklanan EÜAŞ Genel Müdür Vekili Önder Piyade'yi, sayın Cumhurbaşkanı'nın iki kez veto etmiş olmasına karşın, Genel Müdür olarak atama konusunda ısrarlı olmuştur. Söz konusu bürokratın ve enerji KİT'lerinde üst düzey kadrolara getirilen diğer bir çok ismin, haklarındaki soruşturmalar sonucunda bu görevlere getirilmeyecekleri sicil kayıtlarıyla açıkça ortada iken Eneji Bakanı ve hükümetin diğer yetkili isimlerinin bu inatlarını, iyi niyetle açıklamak ve kabul etmek mümkün görünmemektedir." 
     
     "BAKAN'IN AÇIKLAMALARI DOĞRU DEĞİL" 
     Önder Piyade'nin 17 Ağustos'ta EÜTAŞ'taki Genel Müdür görevinin ötesinde bir diğer enerji KİT'i olan TEDAŞ'a Yönetim Kurulu üyesi yapıldığını bildiren Erdem, "Bu durumda sayın Bakan'ın hükümetinin 'hangi düğmeye bastığı' da haklı olarak sorulmaktadır" dedi. 
     CHP'nin başta Enerji ve Tabii Kaynaklar Bakanlığı olmak üzere, tüm kamu kurumlarındaki atamaları 5 Kasım 2004 tarihinde verdiği soru önergeleri ile gündeme getirdiğini de anımsatan Erdem, Enerji ve Tabii Kaynaklar Bakanı'nın yasal süresi içinde önergeye yanıt vermediğini, Başbakan adına Mehmet Ali Şahin tarafından verilen yanıtta ise atamaların savunlduğunu kaydetti. Erdem, şöyle dedi 
     "Bu yanıt yazısına esas oluşturan evraklardan birinin, gene aynı kadrolaşma içinde yer alan ve 'kamuda üst düzey görev alamayacağına' dair idari tedbir kaydı siciline işlenmiş ve açtığı mahkemeyi kaybetmiş bir diğer isim olan Fethi Bulut tarafından hazırlanmış olması da, kural ve yasa tanımazlığın bir diğer örneğidir. Söz konusu şahıs, hakkındaki bu olumsuz sicile karşın, TEDAŞ Genel Müdür Yardımcısı ünvanını kullanmaktadır. Başta TEDAŞ ve Enerji Bakanlığı'nın diğer bağlı kuruluşları olmak üzere, tüm kamu kurum ve kuruluşlarındaki benzer atamalar partizan kadrolaşmalar, derhal mercek altına alınmalıdır." 
     
     AKIN'DAN SORU ÖNERGESİ 
     Bu arada CHP Zonguldak Milletvekili Harun Akın da Enerji ve Tabii Kaynaklar Bakanı Hilmi Güler'e, enerji yolsuzluğu ile ilgili operasyonda adı ön sıralarda geçen Önder Piyade'nin, EÜAŞ Genel Müdürlüğü'ne getirilmesini kimin istediğini sordu. Akın, Enerji ve Tabii Kaynaklar Bakanı Güler'in yanıtlaması istemiyle verdiği soru önergesinde, Piyade'nin asaleten bu makama getirilmesine ilişkin kararnamenin "bu göreve atanması uygun bulunmamıştır" yazısıyla iki kez Cumhurbaşkanlığı makamınca geri gönderildiğini anımsatarak, şu soruları yöneltti 
     "Önder Piyade'nin EÜAŞ Genel Müdürlüğü makamına getirilmesini kim istemiştir Cumhurbaşkanlığı makamınca iki kez kararnamesinin geri gönderilmesine rağmen ısrarla Önder Piyade'nin göreve atanmasını kim istemiştir Bakanlığınıza ait bir genel müdürlükte yapılan yolsuzluktan dolayı görevinizi ihmal ettiğinizi ve bu konuda sorumlu olduğunuzu düşünüyor musunuz " 
     
</TEXT>
</DOC>
