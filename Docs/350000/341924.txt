<DOC>
<DOCNO> 341924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy55.html </URL>
<DATE> 2005/05/12/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Gül'ün Ukrayna ziyaretinin analizi... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül’ün Ukrayna’ya yaptığı resmi ziyaret, iki ülke arasındaki ilişkilerin her alanda geliştirilmesine zemin yaratmak üzere planlanan bir dizi üst düzey ziyaretin ilk adımı olarak kabul ediliyor. 
     Türkiye’nin eski Ukrayna yönetimiyle iyi ilişkileri bulunduğunu, ancak yeni yönetimin ikili ilişkilerin geliştirilmesi bakımından yeni fırsatlar sunduğunu belirten diplomatik kaynaklar, Türkiye ile Ukrayna arasında var olan geliştirilmiş işbirliği ortak eylem planının daha da güçlendirilmesi yönünde karşılıklı irade bulunduğuna işaret ettiler. 
     Kaynaklar, ikili bölgesel ve uluslararası platformlarda işbirliğinin güçlendirilmesini amaçlayan eylem planına ek olarak özellikle ekonomik ve kültürel ilişkilerin geliştirilmesine hız verilmesi konusunun, Gül’ün temaslarında öncelikli olarak ele alındığını kaydettiler. 
     Gerek Türkiye’nin, gerekse Ukrayna’nın ikili ilişkilerin geliştirilmesine verdikleri destek, bir dizi üst düzey resmi ziyaretle teyit edilecek. Söz konusu ziyaretler, birer siyasi irade beyanı olarak Türk ve Ukraynalı işadamlarını ve özel girişimcileri de teşvik ekmeyi hedefliyor. 
     Bu çerçevede, Gül’ün ziyaretini, Ukrayna Cumhurbaşkanı Viktor Yuşçenko’nun Haziran başında Türkiye’ye yapacağı resmi ziyaret izleyecek. TBMM Başkanı Bülent Arınç’ın Ukrayna ziyareti üzerinde çalışılırken, Ukrayna Başbakanı Yulia Timeşenko’nun da bu yıl sonuna kadar Türkiye’yi ziyaret etmesi planlanıyor. 
     Gül’ün Ukrayna Dışişleri Bakanı Boris Tarasyuk ile görüşmesi sırasında, bu ziyaretlere ilişkin hususlar da ele alındı. Tarasyuk, Gül’e, Yuşçenko’nun Türkiye ziyaretine büyük önem verdiklerini ifade etti. 
     Ukrayna, NATO ile ilişkilerinde Türkiye’den destek ve Türkiye’nin deneyimlerinden yararlanmayı talep ederken, Türk tarafı, NATO’nun "açık kapı" politikalarının Türkiye tarafından benimsendiğini ve "Ukrayna’nın Batı kurumlarıyla entegrasyonunun desteklendiğini" bildirdi. 
     
     UKRAYNA’NIN ÖNERİLERİ VE GÜL’ÜN TALEBİ 
     Ukrayna Dışişleri Bakanı Tarasyuk, iki ülke arasındaki ekonomik ilişkilerin yıllık hacminin 3 milyar dolara yaklaştığına dikkati çekerek, bir serbest ticaret anlaşmasının imzalanması yönündeki taleplerini Gül’e iletti. 
     Ukrayna’nın dile getirdiği bir diğer öneri de, uzay araştırmalarına ilişkin bilgi birikimlerini Türkiye ile paylaşmak. 
     Uzay araştırmaları alanında yüksek teknoloji ve "know-how" sahibi olan Ukrayna, bu alandaki birikimlerinin yeni bir işbirliği alanı oluşturabileceğini düşünüyor. 
     Bu arada, Gül’ün terör örgütü PKK’nın Ukrayna’da terörist örgüt olarak kabul edilmesi talebini Tarasyuk’a ilettiği, Tarasyuk’un da "Bu konuya önem vereceğime söz veriyorum" dediği öğrenildi. 
     
</TEXT>
</DOC>
