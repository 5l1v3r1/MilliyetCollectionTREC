<DOC>
<DOCNO> 319566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun45.html </URL>
<DATE> 2005/03/01/ </DATE>
<TIME> 18.42 </TIME>
<AUTHOR>  </AUTHOR>
<HEADLINE>
Londra konferansı sona erdi... 
</HEADLINE>
<TEXT>

     İngiltere hükümeti tarafından Filistin yönetimine destek amacıyla Londra'da düzenlenen konferans, 17 sayfalık bildirgenin yayımlanmasıyla sona erdi. 
     Toplantının bitiminde Filistin Devlet Başkanı Mahmud Abbas ile basın toplantısı düzenleyen İngiltere başbakanı Tony Blair, bugün yapmaya çalıştıklarının, nihai bir anlaşmaya ulaşmak olmadığını belirtti. 
     ''Bugün sadece günü geldiğinde kurulacak bağımsız Filistin devletinin yapı taşlarını ortaya koymaya çalışıyoruz'' diyen Blair, toplantının bu anlamda son derece faydalı geçtiğini bildirdi. 
     Herkesin her zaman bağımsız bir Filistin devleti kurulmasından söz ettiğini, ancak bu konuda somut hazırlığın hiçbir zaman yapılmadığını belirten Blair, Londra toplantısı sırasında gelecekte kurulacak, yaşatılabilir ve bağımsız bir Filistin devletinin yapı taşlarını oluşturmaya çalıştıklarını anlattı. Blair, toplantıda gelecekteki Filistin devletinin yönetsel sorunlarının nasıl ele alınacağı, seçimler ve devletin kurumlarının oluşturulması gibi teknik konularda neler yapılacağını ele aldıklarını, Avrupa Komisyonu'nun bu konuda Filistin yönetimine her türlü desteği vermeye hazır olduğunu ifade etti. 
     İkinci önemli konunun güvenlikle ilgili sorunların çözümü olduğuna dikkati çeken Blair, bu konuda da Filistin yönetiminin BM'den yardım alabileceğini bildirdi. Son olarak Filistinlilerin ekonomik sorunlarının çözümünde yardıma ihtiyaç duyduklarına işaret eden Blair, Londra toplantısında hazır bulunan Dünya Bankası ve IMF gibi kuruluşların da bu konuda desteğe hazır olduklarını kaydetti. 
     Bütün bunlara ek olarak dünya kamuoyunun Filistin devletine destek taahhüdü bulunduğunu hatırlatan Blair, güvenliğin önemine yeniden işaret ederken, ''sadece Filistin'de ve İsrail'de değil, İngiltere'de ve dünyanın başka her yerinde dikkat çeken konu budur. Güvenliğin ve istikrarın sağlanması bütün dünya açısından önem taşıyor'' dedi. 
     Filistin ve İsrail'de güvenliğin ve istikrarın sağlanmasının başarılı sonuçlarından sadece iki tarafın halklarının değil, bütün dünyanın yararlanacağına işaret eden Blair, teröristlerin ise barış içinde yan yana yaşamak isteyen insanların bu isteklerini ortadan kaldırmaya yönelik provokasyonlarda bulunduklarını söyledi. Blair, barışı tehdit eden bu tür çabaların başarılı olamayacağını kaydetti. 
     
</TEXT>
</DOC>
