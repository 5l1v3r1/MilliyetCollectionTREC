<DOC>
<DOCNO> 345820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonyas05.html </URL>
<DATE> 2005/05/25/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Fransız kadın Diana’nın böbreğini bende 
</HEADLINE>
<TEXT>

     HİLAL YILMAZ Londra DHA 

      FRONCOISE Gaellar adlı bir Fransız kadın, 31 Ağustos 1997’de Paris’te geçirdiği bir trafik kazasında yaşamını yitiren Galler Prensesi Diana’nın böbreğini taşıdığını iddia etti. 
     İngiltere’de yayımlanan Daily Mail gazetesinin haberine göre, 38 yaşındaki sekreter Gaellar, 2 Eylül 1997’de kendisine böbrek nakli yapıldığını ve bu organın Galler Prensesi Diana’ya ait olduğunu öne sürdü. Prenses Diana’nın böbrek naklinden sadece 2 gün önce Paris’te yaşamını yitirmiş olması da akıllardaki soru işaretlerini artırdı. 
     Kimi uzmanlar bunun mümkün olamayacağını söylerken, Prenses Diana’nın yaşamını yitirdiği Paris’teki hastanenin yetkilileri, Prenses’in ölümünün ardından organlarının alınıp alınmadığı konusunda net bir açıklama yapmadı. 
     Sevgilisi Dodi El Fayed’le birlikte Alma Tüneli’nde geçirdiği trafik kazasının ardından Paris’teki Pitie Salpetriere Hastanesi’ne kaldırılan Prenses Diana’nın hangi sebepten öldüğü ve ölümünün ardından organlarının nereye götürüldüğü hala gizemini koruyor. 
     
     ’VÜCUT ÖLÇÜLERİM VE YAŞIM PRENSES DIANA’YA UYUYOR’ 
     Kendisine nakledilen böbreğin Prenses Diana’ya ait olduğundan emin olduğunu belirten Gaellar, "Doktorum böbreğin benimle aynı yaşta ve aynı vücut ölçülerine sahip olan bir kadından alınabileceğini söylemişti. Vücut ölçülerim ve yaşım Prenses Diana’yla uyuşuyor" dedi. 
     Daily Mail gazetesinde yer alan habere göre olay şöyle gelişti Böbrek nakli için uygun bir verici bulunmasını bekleyen Gaellar, Prenses Diana’nın ölümünde 2 gün sonra, yani 2 Eylül 1997 tarihinde Tulus kentindeki Ranguei Universitesi Hastanesi’nden bir telefon aldı. Uygun böbreğin bulunduğu öğrenen kadın, ambulansla apar topar hastaneye kaldırılarak ameliyat edildi. Fransız kadın, başarılı geçen böbrek nakli operasyonu sonrasında sağlığına kavuşurken, ameliyattan 2 gün önce hayatını kaybeden Prenses Diana’nın otopsi raporu ve organlarının nereye götürüldüğü yönündeki spekülasyonlar hala sürüyordu. 
     
     ’ARKADAŞLARIMLA İNGİLİZCE KONUŞMAYA BAŞLADIM’ 
     Daily Mail gazetesi, organ nakillerinin ardından birçok hastanın, organın alındığı kişinin özelliklerini taşımaya başlayabileceğini kaydetti. Haberde, Francoise Gaellar adlı kadının, "Ameliyata girmeden önce doktor bana bundan sonra Kraliyet Ailesi kanı taşıyacağımı, çünkü böbreğin Prenses Diana’dan geldiğini söyledi. Şaka yapıyor sandım, ancak ameliyatın ardından Diana’ya inanılmaz bir sempati duymaya başladım. Arkadaşlarımla Fransızca yerine İngilizce konuşmaya başladığımı fark ettim. Çok garip bir duygu. Bir parçamın ona ait olduğunu hissediyorum" şeklindeki sözlerine yer verildi. 
     Fransız yasalarına göre bağışçının isminin açıklanmasının yasak olduğunu belirten İngiliz gazetesi, hastane yetkililerinin Gaellar’dan bunu bir sır olarak saklamasını talep ettiğini yazdı. 
     
     VERİCİNİN ÖZELLİKLERİ ORGANI ALAN KİŞİYE Mİ GEÇİYOR , 
     Bilim adamlarına göre, organ nakli yapılan hastaların ameliyattan sonra vericinin özelliklerini aldığını belirten Daily Mail, organ nakli yapılan hastalar üzerinde çalışmalar yürüten Hawaii Üniversitesi’nden Prof. Dr. Paul Pearsall ve Prof. Dr. Gary Schwartz’ın açıklamalarına da yer verdi. 
     Gazete, uzmanların deneyimlerine göre 18 yaşındaki bir kıza yapılan kalp naklinin ardından, genç kızın birden bire müziğe ve şiire ilgi duymaya başladığını kaydetti. Kalbini bağışlayan kişinin bir besteci olduğunu belirten uzmanlar, genç kızın, ameliyatın ardından bağışçının bestelerini tamamlayabildiğine, onun yazdığı şarkıları okuyabildiğine tanık olduklarını kaydetti. 
     Daily Mail, Moleküler Biyolog Prof. Candice Pert’in, "Her hücrenin kendi bilinci vardır ve hücrelerin bir başka bedene aktarılması halinde bu bilincin özellikleri de o kişiye aktarılmış olur" sözlerine yer verdi. 
     
     ’OTOPSİ RAPORLARI GELİŞİGÜZEL HAZIRLANDI’ 
     Prenses’in ölümünün ardındaki sır perdesinin hala aralanmadığına dikkat çeken gazete, Prenses Diana’nın sevgilisi El Fayed’in babası Mısırlı işadamı Muhammed El Fayed’in "kazanın bir komplo olduğu ve otopsi raporlarının gelişigüzel hazırlandı" yönündeki iddialarını da hatırlattı. 
     Prenses Diana ile El Fayed’in ölüm nedeni hakkında net bir açıklama yapılmamıştı. Geçen yıl Prenses Diana’nın ölüme ilişkin dosyayı tekrar incelemeye alan İngiliz yetkililer ise, Prenses’in organlarının nerede olduğu hakkındaki soruları yanıtsız bırakmıştı. İngiltere tahtının veliahtı Prens Charles’ın basın sözcüsü ise, ’bunun Fransız hastanesinin sorunu olduğunu’ söyleyerek akıllarda soru işareti bırakmıştı. 
     Prenses Diana’nın ölümünün ardından 8 yıl geçmesine rağmen kazayla ilgili spekülasyonların halen devam ettiği İngiltere’de, Daily Mail gazetesinin bu haberinin önümüzdeki günlerde gündeme oturması bekleniyor. 
     
</TEXT>
</DOC>
