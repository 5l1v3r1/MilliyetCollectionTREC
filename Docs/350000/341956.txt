<DOC>
<DOCNO> 341956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonspo30.html </URL>
<DATE> 2005/05/12/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Galatasaray'da durmak yok... 
</HEADLINE>
<TEXT>

     Galatasaray, ezeli rakibi Fenerbahçe’yi 5-1 yenerek Türkiye Kupası’nın sahibi olmasının ardından, ara vermeden ligde hafta sonu Gençlerbirliği ile yapacağı karşılaşmanın hazırlıklarına başladı. 
     Florya Metin Oktay Tesisleri’nde, teknik direktör Gheorghe Hagi yönetiminde gerçekleştirilen ve yaklaşık 1.5 saat süren antrenmanda, Fenerbahçe maçında forma giyen oyunculardan Ayhan, Uğur, Sabri, Necati, Ribery ve Conceiçao takımdan ayrı bir süre koşu yapmakla yetinirken, dünkü maçta forma giyen diğer oyuncuların ise tesislerde masaj yaptırdığı açıklandı. 
     Fenerbahçe maçında forma şansı bulamayan oyuncular, antrenmanda pas çalışmasının ardından yarı sahada çift kale maç, son bölümde de şut çalışması yaptı. 
     Ezeli rakipleri Fenerbahçe karşısında aldıkları farklı galibiyet nedeniyle, oyuncuların çalışmada bir hayli neşeli oldukları gözlenirken, özellikle Fransız futbolcu Ribery, yaptığı sempatik hareketlerle arkadaşlarının neşe kaynağı oldu. 
     Teknik direktör Hagi de antrenmanın son bölümünde oğlu Ionis’i bir süre çalıştırırken, Ionis yaptığı şık hareketlerle "babasının veliahtı" şeklinde esprilere neden oldu. 
     Galatasaray, Gençlerbirliği maçı hazırlıklarına yarın sabah yapacağı çalışmayla devam edecek. 
     
</TEXT>
</DOC>
