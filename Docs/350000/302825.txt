<DOC>
<DOCNO> 302825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sontur09.html </URL>
<DATE> 2005/01/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ameliyatta oksijen yerine yanlışlıkla azot gazı verilince öldü 
</HEADLINE>
<TEXT>

     Erol KÜÇÜKOĞLU DHA 

      ORDU Doğum ve Çocuk Bakımevi Hastanesi'nde gerçekleştirilen ameliyat sırasında, oksijen yerine yanlışlıkla azot gazı verilmesi sonucu öldüğü iddia edilen 48 yaşındaki Fatma Yurt'un ailesi, Sağlık Bakanlığı aleyhine tazminat davası açmaya hazırlanıyor. Yurt'un eşi Dursun Ali Yurt, "Hayatımızı karttılar. Bunun hesabını verecekler'' dedi. 
     Geçen pazartesi günü, rahim ameliyatı için Ordu Doğum ve Çocuk Bakımevi Hastanesi'ne yatan Fatma Yurt, ameliyat sırasında yaşamını yitirdi. Ailesinin ölümünü şüpheli bularak savcılığa başvurması üzerine yapılan otopside Yurt'un azot gazından öldüğü ortaya çıktı. 
     Fatma Yurt'un eşi 50 yaşındaki Dursun Ali Yurt, "Olayla ilgisi, ihmali bulunan herkesten her kurumdan şikayetçi olacağız. Bu olayın peşini sorumlusu ortaya çıkarılıncaya kadar bırakmayacağız. Kadın hastalığı nedeniyle hastaneye götürdüğüm eşimin ölüm nedeninin beyin ambolisi beyin damarlarında balon oluşması olduğu söylendi. Ancak, savcılığa başvurumuz üzerine yapılan otopside, gerçek ortaya çıktı'' dedi. 
     Dursun Ali Yurt, "Olayın sorumlusunun bulunmasını istiyoruz. Daha sonra da bu sorumlular ve Sağlık Bakanlığı hakkında tazminat davası açacağız'' diye konuştu. 
     Volkan 27 , Vildan 22 ve Gülden 20 adında 3 çocukları bulunduğunu, Marmara Üniversitesi Hukuk Fakültesi'nde okuyan kızı Gülden'in annesinin ölümü nedeniyle final sınavına giremediğini söyleyen Ali Yurt, "Hayatımızı karattılar, çocuklarımı perişan ettiler. Hiçbir şey kaybedileni yerine getirmeyecek, ama bunun hesabını birileri vermeli'' diye konuştu. Yurt, olayın ortaya çıkmasının ardından, hastane yöneticilerinin kendilerine hiçbir açıklamada bulunmadıklarını söyledi. 
     
</TEXT>
</DOC>
