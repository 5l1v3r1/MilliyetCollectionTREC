<DOC>
<DOCNO> 309300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur31.html </URL>
<DATE> 2005/01/25/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Hırsızlığı, güvenlik kamerası önledi 
</HEADLINE>
<TEXT>

     Erdem SÜREK ÇANAKKALE, DHA 

ÇANAKKALE İskele Meydanı, Saat Kulesi Sokağı'ndaki Seç Color fotoğraf stüdyosunda hırsızlık girişimi, güvenlik kamerası sayesinde önlendi. 
     Kurban Bayramı tatili nedeniyle geçen Cumartesi günü öğleden sonra işyerini açan Seç Color fotoğraf stüdyosu sahibi 32 yaşındaki Şaban Kıymız, kapı kilidinin kırık olduğunu farketti. İşyerindeki güvenlik kamerası kayıtlarını izleyince hırsızlık girişimini gören Şaban Kıymız, polise bildirdi. 
     Kayıtlarda, cumartesi saat 15.20'de stüdyoya gelen iki hırsızın, önce kapı kilidini kırdığı, içeri girdikleri sırada birinin tökezleyip yere düştüğü, bu sırada tam karşısındaki duvarda monte edilmiş kamerayı farkettiği, daha sonra da kapıda bekleyen arkadaşının yanına gittiği görüldü. Ardından, hırsızlardan birinin üzerine giydiği montla yüzünü saklayıp, yeniden stüdyoya girip, odaları dolaştığı, geri dönüp güvenlik kamerasını duvardan sökmeye çalıştığı, başaramayınca, zorla açtığı kapıyı nazikçe kapatıp, herhangi birşey almadan stüdyodan uzaklaştığı kayıtlarla belirlendi. 
     Hırsızlığı güvenlik kamerasının önlediğini söyleyen Şaban Kıymız, "Olaydan birkaç dakika sonra stüdyoya geldiğimi, güvenlik kamerasını izleyince farkettim. Hemen polise bilgi verdim. Ardından da stüdyodan bir şey çalınıp çalınmadığını kontrol ettim. Birşey çalınmadığını anladım'' dedi. 
     
</TEXT>
</DOC>
