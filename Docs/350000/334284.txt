<DOC>
<DOCNO> 334284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sontur12.html </URL>
<DATE> 2005/04/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Geçen yıl 3 bin 691 kişi iş kazasında hayatını kaybetti... 
</HEADLINE>
<TEXT>

     Çalışma ve Sosyal Güvenlik Bakanlığı İş Teftiş Kurulu Başkanlığı müfettişlerinin raporu, geçen yıl 3 bin 691 iş kazasında 743 kişinin hayatını kaybettiği, 1604 işçinin de uzuv kaybına maruz kaldığını ortaya koydu. 
     Alınan bilgiye göre, İş Teftiş Kurulu Başkanlığı müfettişlerince 2004 yılında yapılan teftişler, iş kazalarının çalışanların yaşamını tehdit etmeyi sürdürdüğünü gözler önüne serdi. 
     Müfettişler, geçen yıl 729 bin 583 işçi ve 1292 çırağın çalıştığı işyerlerinde, iş sağlığı ve güvenliği yönünden 24 bin 437 teftiş yaptı. Teftiş yapılan işyerlerinde 147 çocuk işçi çalıştırıldığı tespit edildi. 
     Teftiş raporuna göre, ülke genelinde geçen yıl 3 bin 691 kazası yaşandı. Kazalardan, 87'si 18 yaşının altında olmak üzere 3 bin 835 işçi etkilendi. İşçilerden 743'ü yaşamını yitirirken, 1381'i yaralandı. 1604'ü de uzuv kaybına maruz kaldı. İşçilerden 107'sinde ise çeşitli sağlık sorunları oluştu. 
     Kazaların 1544'ü makine ve tezgahtan kaynaklı faktörler nedeniyle yaşanırken, 595'i düşme, 458'i malzeme düşmesi, 188'i elektrik çarpması, 69'u kimyasal madde, 37'si patlama, 32'si zehirlenme ve boğulma, 28'i göçük yoluyla gerçekleşti. Diğer başka yollarla gerçekleşen kazalar ise 740'ı buldu. 
     
     EN FAZLA KAZA YAŞANAN SEKTÖRLER... 
     Teftiş Raporu'na göre, iş kazalarının en fazla gerçekleştiği sektörler, ''metal'', ''inşaat'', ''dokuma'', ''ticaret, büro, eğitim ve güzel sanatlar'', ''gıda'', ''taşımacılık'', ''madencilik'', ''ağaç'', ''çimento, toprak ve cam'', ''petrol, kimya ve lastik'' olarak sıralandı. 
     İş kazalarına ilişkin son 5 yılın teftiş raporlarındaki verilere bakıldığında, düzenli bir artış göze çarpıyor. 2000 yılındaki 2 bin 978 olan iş kazası sayısı, 2001'de 3 bin 246'ya, 2002'de 3 bin 463'e, 2003'te 3 bin 5'e, 2004'te 3 bin 691'e yükseldi. 
     
     TÜRK-İŞ'İN DEĞERLENDİRMESİ 
     Türk-İş Genel Başkanı Salih Kılıç, iş kazalarının önlenebilir ve önlenemez nedenleri kapsayan iki faktör grubundan kaynaklandığını söyledi. 
     Önlenebilir iş kazalarında teknik unsurlar ile işçi ve işveren inisiyatifinin öne çıktığını dile getiren Kılıç, çalışanların içinde bulunduğu stres ve maruz kaldıkları güvenlik riskinin kazalara davetiye çıkardığını anlattı. 
     İşverenlerin iş sağlığı ve güvenliği konusundaki önlemleri yeterince almadıklarını savunan Kılıç, bazı önlemlere ise riayet edilmemesinden yakındı. Salih Kılıç, iş kazalarının azaltılmasının işverenin yasal sorumluluklarını yerine getirmesi, devletin denetim görevini etkin yapması, işçilerin de buna uyum göstermesiyle mümkün olabileceğini belirtti. 
     Kılıç, yapılan denetimler sonucunda caydırıcı önlemlerin hayata geçirilmemesi halinde iş kazalarının daha da artabileceği uyarısında bulundu. 
     Sorunu bir kültür ve bilinç meselesi olarak değerlendiren Kılıç, bunu sağlamak için ilköğretim düzeyinde iş kazaları konusunda eğitim verilmesi gerektiğini, işbaşı eğitimleriyle de işçilerin bilinçlendirilmesine ihtiyaç duyulduğunu kaydetti. 
     
</TEXT>
</DOC>
