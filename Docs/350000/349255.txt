<DOC>
<DOCNO> 349255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/yasam/yas01.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Seda öğretmen tümöre yenildi 
</HEADLINE>
<TEXT>


Depremi atlatıp sığındığı İstanbul'da beyninde tümör olduğunu öğrendi. 3 ameliyat oldu. Hastaneye para yetmedi, evinde öldü. Bağışlanması düşünülen böbrekleri alınamadı 

OSMAN KARA İstanbul 

Gölcük'teki depremde işyerleri yıkılıp evleri hasar gördüğü için ailesiyle birlikte İstanbul'a yerleşen matematik öğretmeni Seda Taşkın 25 , üç ameliyatın ardından beynindeki tümöre yenildi. Seda Taşkın 2001'de şiddetli baş ağrıları çekmeye başladı. Tetkikler sonucu beyninde tümör çıktı. Kasım 2001'de 29 Mayıs Hastanesi'nde başarılı bir ameliyat gerçekleştirildi. Sağlık durumu düzelen Taşkın, Beykent Koleji'nde öğretmenliğe başladı, ardından da evlendi. Ne var ki, 2.5 yıl sonra bayılmaya başladı. Aynı hastanede ikinci kez ameliyat masasına yattı. 

Ameliyatı uygun bulmadılar 
Bu ameliyattan bir yıl sonra baş ağrıları ve bayılmalar tekrar edince genç öğretmen yeniden 29 Mayıs Hastanesi'ne gitti. Ancak iddiaya göre, doktorlar artık yapılacak bir şeyin olmadığını söyledi. Ailesi, genç kadını bu kez İÜ Tıp Fakültesi Hastanesi'ne götürdü. Doktorlar, çok az ömür biçtikleri Taşkın için ameliyatı uygun bulmadı. 
Ailenin bulduğu bir doktor, bu riskli ameliyatı Türk Böbrek Vakfı Hizmet Hastanesi'nde yapabileceğini söyledi. Taşkın'ın abisi Burak Bayram'ın iddiasına göre, hastane 10 bin YTL depozito istedi. Para bulunamayınca ameliyat ertesi güne kaldı. Bayram'ın çalıştığı bankada toplanan paralarla ameliyat yapıldı. İlk günler sağlığı iyiye giden Seda öğretmen bir hafta önce komaya girdi. Aile masrafları ödeyemeyecek duruma gelince kızlarını hastaneden çıkarıp eve getirmek zorunda kaldı. Genç kadın dün akşam saatlerinde hayata gözlerini yumdu. Seda öğretmen evde öldüğünden, ailesinin bağışlamayı düşündüğü böbrekleri de alınamadı. 




</TEXT>
</DOC>
