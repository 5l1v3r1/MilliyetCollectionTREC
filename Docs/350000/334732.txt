<DOC>
<DOCNO> 334732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun23.html </URL>
<DATE> 2005/04/19/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Belçika, açlık grevi yapan 33 Türkle diyalog kurmayacak 
</HEADLINE>
<TEXT>

     Belçika İçişleri Bakanı Patrick Dewael, Brüksel'deki bir kilisede 22 gündür açlık grevi yapan 33 Türk vatandaşıyla diyalog kurmayacağını açıkladı. 
     Belçika'da birkaç yıldır yaşayan, Kürt asıllı oldukları gerekçesiyle bulundukları siyasi sığınma talebine yanıt alamayan söz konusu şahıslar, Brüksel'in merkezindeki Minimes kilisesinde 29 Mart'ta başlattıkları eylem sırasında siyasi makamlarla diyalog arayışına devam ediyor. 
     İkamet belgelerinin verilmemesi halinde açlık grevini sürdüreceklerini söyleyen eylemciler, çocuklarının 5-6 yıldır bu ülkede okula gittiğini, bazı arkadaşlarına siyasi sığınma hakkı verildiğini, kendilerine karşı ise olumsuz tavır izlendiğini ileri sürüyor. 
     Grevcilere destek veren kilisenin papazı Jacques Van Der Biest, İçişleri Bakanı'na baskı yapılması çağrısında bulundu. 
     Bazı parlamenterler eylemi siyasi alanda gündeme taşırken, ana muhalefet partisi CDH Hıristiyan Demokrat lideri Joelle Milquet de grevcileri ziyaret ettikten sonra Dewael'e bir mektup yazdığını, eylemcilerin sınır dışı edilmemesi için güvence istediğini açıkladı. 
     Grevcilerle görüşmeyi reddeden ve ''şantaja boyun eğmeyeceğini'' söyleyen İçişleri Bakanı Patrick Dawael, Milquet'ye verdiği yanıtta, ''baskı altında görüşmeyi kabul etmeyeceğini, demokratik bir devlet yapısında bunun kabul edilemez olduğunu'' belirtti. 
     Yeşiller ile hükümet koalisyonunda yer alan Sosyalist Parti üyeleri, konuyu Meclis gündemine getirerek İçişleri Bakanı'nı sorgulayacaklarını duyurdular. 
     
</TEXT>
</DOC>
