<DOC>
<DOCNO> 317680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonyas12.html </URL>
<DATE> 2005/02/22/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İngiliz donanmasından 'gay'lere çağrı "Ordunun size ihtiyacı var" 
</HEADLINE>
<TEXT>

     Hilal YILMAZ LONDRA, DHA 
     

      İNGİLTERE'de Kraliyet Donanması, eşcinsellere kucak açıyor. Ülkedeki gay ve biseksüellere, İngiliz ordusunun size ihtiyacı var' şeklinde çağrı yapan deniz kuvvetleri, önümüzdeki günlerde bir reklam kampanyası da başlatacak. Yetkililer bu sayede, yeni, açık görüşlü peembe amiraller' yetiştirerek bireysel özgürlükleri genişletmek istiyor. 
     Eşitlik ve demokrasi kavramlarının gündemden düşmediği İngiltere'de, bu yönde son adım Kraliyet Donanması'ndan geldi. Eşcinsellere kucağını açan Kraliyet Donanması, ülkenin önde gelen homoseksüel lobi grubu Stonewall ile işbirşiği yaparak, eşcinsellere 'orduya katılın' çağrısı yaptı. Kraliyet Donanması'nın İngiltere'nin eşcinsel gazetesi olan 'Pink Paper'da Pembe Gazete çağrıyla ilgili bir de reklam yayımlayacağı belirtildi. 
     Yetkililer, amaçlarının insan haklarının öngördüğü şekilde kişi hak ve özgürlüklerine saygı göstermek olduğunu söyledi. Deniz Kuvvetleri Sözcüsü Tuğamiral Paul Docherty, "Geçmişte eşcinsel amirallerimiz olmuştu, ancak yasa gereği hiç biri bunu açıklayamadı. Bir çok başarılı denizcimiz bu yüzden ordudan ayrılmak zorunda kaldı" dedi. 
     
     DOKUNMAK YASAK 
     Kraliyet Donanması, 'Pembe Amiraller' kampanyasıyla bir çok eşcinsel denizciye orduda çalışma imkanı sunarken, görev sırasında 'ilişkiye girme ve dokunmanın' gene yasak kalacağını da ekledi. İngiltere'de 2000 yılında değiştirilen kanunla, eşcinsellerin orduya alınmaları serbest bırakılmıştı. 
     
     EŞCİNSELLER MEMNUN DEĞİL 
     Yeni kampanya İngiltere'de kimilerince şaşkınlıkla karşılanırken kimi lobi gruplarını da rahatsız etti. Eşcinsel gruplar, deniz kuvvetlerinin asıl amacının eşitliği sağlamaktan çok, daha rahat bir ortam yaratarak 'ordudaki eşcinselleri ortaya çıkarmak' olduğunu savundu. 
     Eşcinsel haklarını savunan lobi grubu Stonewall'un sözcüsü, "Kampanya ordudaki eşcinsellere daha rahat bir çalışma ortamı sağlayacaksa buna bir itirazım yok, ancak kimse cinsel tercihini açıklamak zorunda bırakılmamalı. Bu tamamen kişisel bir konudur" dedi. 
     Eşcinsel olduğu gerekçesiyle 1990 yılında deniz kuvvetlerinden uzaklaştırılmasının ardından Lezbiyen ve Gay Birliği'ni kuran Steve Johnston ise kampanyanın, ordu istihbaratına hizmet ediyor gibi görünse de, toplumdaki önyargıları ortadan kaldıracağını ve bir çok eşcinselin kendisini daha rahat hissetmesine yol açacağını savundu. 
     Kraliyet Donanması tarafından başlatılan kampanyanın, kara ve hava kuvvetleri gibi diğer askeri kurumları da etkileyebileceği ve giderek milli bir kampanyaya dönüşebileceği belirtiliyor. İngiliz halkı ise önümüzdeki günlerde eşcinsel gazetesi 'Pink Paper'da çıkacak kampanyaya ilişkin reklamları beklemeye koyuldu. 
     
</TEXT>
</DOC>
