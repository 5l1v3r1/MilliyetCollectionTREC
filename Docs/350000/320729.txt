<DOC>
<DOCNO> 320729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo02.html </URL>
<DATE> 2005/03/04/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
Olimpiyat komitesi başkanı olimpiyatlarda yeni sporcular istiyor 
</HEADLINE>
<TEXT>

     Uluslararası Halter Federasyonu'nun IWF 100. Yıl Altın Genel Kurulu İstanbul'da sürerken, Uluslararası Olimpiyat Komitesi IOC Başkanı Jacques Rogge, olimpiyat oyunlarını almak için daha sık aday olunması gerektiğini söyledi. 
     Ceylan Intercontinental Otel'de bugün başlayan toplantının ardından IOC Başkanı Rogge ve IWF Başkanı Ajan, bir basın toplantısı düzenledi. Rogge, özellikle İstanbul'un olimpiyat oyunlarına aday olması ile ilgili soruları yanıtlarken, olimpiyatların birkaç adaylıktan sonra alınmadığınının görüldüğünü belirterek, ''Daha sık aday olunmalı. 2016 Olimpiyat Oyunları için de güçlü kentler var'' dedi. 
     Jacques Rogge, 2012 oyunları için Paris, New York, Madrid, Londra ve Moskova gibi güçlü kentlerin aday olduğunu ifade ederek, ''Bu kentler arasındaki yarışma çok çetin geçecek. 2016 yılında da güçlü kentler olacaktır. Bu yüzden daha çok çalışmak gerekiyor'' diye konuştu. 
     Doping konusundaki soruları da yanıtlayan Rogge, şunları söyledi 
     ''IOC, 1999 yılında WADA'yı Dünya Anti-Doping Ajansı kurdu. Devletler de buna katkı yaptı. WADA başkanı da bizim üyemiz. Atina Olimpiyat Oyunları'nda 26 doping olayı gerçekleşti. Bunların ortaya çıkması, daha sağlıklı hareket etmeyi ve sahtekarların daha çok ortaya çıkmasını sağlıyor. Pekin Olimpiyat Oyunları'nda, Atina'dan daha fazla doping kontrolü olacak. Bunun daha çok pozitif olay getirip getirmeyeceğini bilmiyorum. Ancak sıkı kontroller önleyici olabilir. Dopingi önleme konusunda eğitim ağırlıklı şeyler yapılabilir. Kulüpler, federasyonlar, milli olimpiyat komiteleri eğitime ağırlık verebilir. Sporcular, doktorlar eğitime tabi tutulabilir. Doktor ve fizyoterapistlerin de sorumlulukları var. Ayrıca devletler, doping ilacı satanları yakalamalı.'' 
     
     AJAN ''TÜRKİYE HALTERDE LİDER'' 
     IWF Başkanı Tamas Ajan ise Türkiye'nin halterde lider bir ülke olduğunu belirterek, ''Bunu hem Sdyney'de, hem de Atina'da olmak üzere iki kez gösterdiler'' dedi. 
     Ajan, 100. yıl kongresi ve seçim kongresini düzenlemek için İstanbul'da bulunduklarını dile getirerek, ''İstanbul, bizim için önemli bir kent. Ayrıca IOC Başkanı Rogge'un da burada bulunması gurur verici. Kendisi her organizasyona giden biri değil. Burada bulunması haltere verdiği önemi gösteriyor'' diye konuştu. 
     Toplantının Türkiye'de yapılmasının önemli olduğunu kaydeden Ajan, bunun, Türkiye'nin halterde lider konumda olmasından kaynaklandığını söyledi. 
     100. yıla hem çok sağlıklı, hem de çok üretken girdiklerini vurgulayan başkan Ajan, ''Daha ileriye gideceğiz. Ayrıca dopingle savaşıyoruz. Halterin popülaritesini arttırmak istiyoruz. Kilolarda değişiklik yapmayı düşünüyoruz. Nemasını ve meyvesini alacak profesyonel bir ekiple, haltere olan ilgiyi arttırmayı amaçlıyoruz. Bu konuda değişiklikleri de yapacağız'' dedi. 
     Tamas Ajan, olimpiyat oyunlarına aday olma konusunda bazı değerlendirmelerin yapıldığını, İstanbul'un da buna dikkat etmesi halinde başarılı olabileceğini sözlerine ekledi. 
     Bu arada, Devlet Bakanı ve Başbakan Yardımcısı Mehmet Ali Şahin, bu akşam Swiss Otel'de toplantıya katılanlara, basına kapalı bir yemek verecek. 
     Öte yandan, IWF'nin yarınki toplantısında, yeni yönetim kurulu seçilecek. Halter Federasyonu eski başkanlarından Kenan Nuhut da yarınki seçimde başkan yardımcılığı için yarışacak. 
     
</TEXT>
</DOC>
