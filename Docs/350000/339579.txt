<DOC>
<DOCNO> 339579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy21.html </URL>
<DATE> 2005/05/04/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Gül "Türkiye’ye çamur at, izi kalsın" yaklaşımına izin vermeyeceğiz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, sözde Ermeni soykırımı konusunda Türkiye’nin bugüne kadar izlediği pasif mücadeleyi, aktif mücadele haline getireceklerini söyledi. Gül, önümüzdeki süreçte hukuki platformları zorlayacaklarını bildirdi. 
     Gül, TBMM’de, Dışişleri, Milli Savunma, AB Uyum ve insan Hakları Komisyonu üyelerine dış politika konularında bilgi verdi. Sözde Ermeni soykırımı konusuna değinen Gül, 13 Nisan 2005’de Meclis’te yapılan genel görüşmede, gelişmeler ve hükümetin yürüttüğü çalışmalar hakkında kapsamlı bilgi sunduğunu hatırlattı. 
     Başbakan Recep Tayip Erdoğan ile CHP Lideri Deniz Baykal’ın, Türk ve Ermeni tarihçilerden oluşacak bir komisyonun ilgili bütün ülkelerdeki arşivlerde incelemede bulunarak, bulgularını uluslararası kamuoyuna açıklamaları yönündeki önerisinin uluslararası alanda önemli destek gördüğünü belirten Gül, ayrıca Erdoğan’ın yazdığı mektuba, Ermenistan Cumhurbaşkanı Robert Koçaryan’ın yanıtının, olumlu bir bakış açısıyla kapsamlı değerlendirildiğini kaydetti. 
     Bu süreçte, bazı ülke parlamentolarında "dereceleri farklı olan" çeşitli kararlar alındığına işaret eden Gül, buna TBMM, hükümet ve çeşitli toplum kesimlerinin haklı tepki gösterdiklerini söyledi. 
     "Türkiye’ye çamur at, tutmasa da izi kalsın" şeklindeki yaklaşımlara izin verilemeyeceğini kaydeden Gül, "Türkiye’nin bugüne kadar gösterdiği pasif mücadelesini, aktif mücadele haline getireceğiz" dedi. 
     Gül, bu konuda iddialara karşı toplumun tüm kesiminin tavrını "meydan okuma" olarak değerlendirerek, şöyle konuştu 
     "Gerçek olmayan ve inanmadığımız bir şeyi kabul etmemiz mümkün değildir. Ama kendimiz söyleyip, kendimiz dinleyen olmaktan da kurtulmamız gerekir. Bu konuda iktidar-muhalefet elbirliğiyle bir hamle yaptık. Bunu, devam ettiriyoruz. Önümüzdeki günlerde hukuki platformları zorlayacağız. Birileri Türkiye’ye çamur atıyorsa bunu ispat etmeye davet edeceğiz. Bakanlık olarak, yoğun ve titiz şekilde çalışıyoruz. Türkiye’ye karşı haksızlıklar bugün hala sürüyor." Sözde Ermeni soykırımı konusunda Belçika’da "tehlikeli bir gelişme" olduğunu bildiren Gül, 2. Dünya Savaşı’nda Yahudilere karşı yapılan soykırımla ilgili kanunun genişletilmesi çabaları bulunduğunu kaydetti. Gül, Almanya’da da bir girişim olduğunu konuyla ilgili, Almanya’daki büyükelçiliğin çabalarının yanı sıra orada yaşayan Türklerin de tepki gösterdiğini söyledi. 
     Gül, askeri arşivler de dahil olmak üzere tüm arşivlerin açıldığını hatırlatarak, başvuranlara bir gün içinde izin verdiklerini bildirdi. Gül, başvuranlar arasında Ermeni vatandaşların da olduğuna işaret etti. 
     
     IRAK, FİLİSTİN-İSRAİL VE KIRGIZİSTAN 
     Gül, toplantıda, Irak’a ilişkin gelişmeler ve Irak’a komşu ülkeler platformu hakkında da bilgi verdi. Seçilmiş bir hükümetin işbaşına gelmesinin Irak’ta istikrarlı, demokratik, çoğulcu bir düzenin kurulabilmesi, bölgede barış ve güven ortamının tesisi bakımından önem taşıdığını vurgulayan Gül, Irak’a komşu ülkeler dışişleri bakanları toplantısında, sınır güvenliği ve terörizmle mücadele konularını da ele aldıklarını, bu çerçevede, komşu ülkeler içişleri bakanları toplantısının ikincisinin Türkiye’de en yakın zamanda gerçekleştirilmesinin kararlaştırdığını belirtti. 
     Dışişleri Bakanı Gül, Başbakan Erdoğan’ın İsrail ve Filistin’e yaptığı ziyarete değinerek, "Ziyaret vesilesiyle İsrail-Filistin ihtilafının çözümü konusunda geniş biçimde görüş alışverişinde bulunulmuştur" dedi. 
     Gül, ziyaret konusundaki bazı haberleri eleştirerek, "Bu ziyaret, öyle söylendiği gibi 1 haftada planlanmadı. Benim Ocak ayında yaptığım ziyarette kararlaştırıldı" diye konuştu. 
     Orta Asya’nın, dış politikanın önemli bir odağını oluşturmaya devam ettiğini belirten Gül, özel ve yakın ilişki içinde olunan bu coğrafyadaki istikrar ve kalkınmanın desteklenmesinin, temel öncelikleri olduğunu söyledi. 
     Hafta içinde Kırgızistan’a giderek, muhatapları ile temaslarda bulunacağını bildiren Gül, "Türkiye, dost Kırgızistan’da istikrar ve kamu düzeninin korunmasına ve bağımsızlıktan bu yana kaydedilen ilerlemelerin devamına büyük önem atfetmektedir" dedi. 
     Ülkede meydana gelen olayların kısa sürede ve kansız şekilde sonuçlanma sürecine girmesini memnuniyetle karşıladıklarını dile getiren Gül, 10 Temmuz’da cumhurbaşkanlığı seçimlerinin şeffaf ve adil bir şekilde yapılmasının, ülkede istikrar ve uzlaşı ortamının güçlendirilmesine doğrudan etki edeceğini söyledi. 
     "Türkiye, her zaman olduğu gibi bugün de Kırgızistan’ın yanında olmaya devam edecek, daha fazla demokrasi ve istikrar yönündeki adımlarını destekleyecektir" diyen Gül, Kırgızistan’a bazı yardım malzemeleri götüreceğini de bildirdi. 
     
</TEXT>
</DOC>
