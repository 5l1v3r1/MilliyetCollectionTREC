<DOC>
<DOCNO> 302442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sontur04.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara, yılbaşına Mahsun Kırmızıgül'le "merhaba" dedi... 
</HEADLINE>
<TEXT>

     Binlerce Ankaralı, 2004 yılına, şarkıcı Mahsun Kırmızıgül'ün açıkhava konseriyle ''merhaba'' dedi. 
     Çankaya Belediyesi tarafından Bahçelievler Anıtpark'ta düzenlenen ''Yılbaşı Konseri''nde, şarkıcı Mahsun Kırmızıgül sahne aldı. 
     Eksi 2 derecelik soğuğa aldırmayan kimi Ankaralılar, Kırmızıgül'ün, gece yaklaşık 23.30 sıralarında sahneye çıktığı konserle yeni yılı karşıladılar. Konseri izleyenler, Kırmızıgül'ün şarkılarına sözleriyle eşlik ettiler. 
     Seyyar satıcıların da bulunduğu konser alanında gazeteciler ve polisler ise görev başındaydı. 
     Konseri, Çankaya Belediye Başkanı Haydar Yılmaz da izledi. Şarkıcı Kırmızıgül, konser sırasında, müzik yapımcısı Hilmi Topaloğlu'nun adının ''Bademlik Country Club'' adlı parktaki spor tesislerine verileceğini anımsatarak, Haydar Yılmaz'a, ''İnşallah, gelecek yerel seçimlerde, yeniden seçilirsiniz'' dedi. 
     Haydar Yılmaz da yaptığı konuşmada, Ankaralıların yeni yılını kutladı. 
     Konser sırasında, havai fişek gösterisi de sunuldu. 
     
</TEXT>
</DOC>
