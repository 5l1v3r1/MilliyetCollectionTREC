<DOC>
<DOCNO> 322013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/ekonomi/eko01.html </URL>
<DATE> 2005/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'10 bin Anzak, bin Türk böyle iç turizm olmaz' 
</HEADLINE>
<TEXT>


TÜRSAB Başkanı Çanakkale'yi her yıl 10 bin Anzak ziyaret ediyor. Giden Türk sayısı ise bine ulaşmıyor. 35 milyon gezen insanımız olmadıkça, Türkiye'de turizm gelişmiş olmaz 

EKONOMİ SERVİSİ 

Türkiye Seyahat Acentaları Birliği TÜRSAB Başkanı Başaran Ulusoy, Türkiye'de 'iç turizmin geliştiğinden' söz edilemeyeceğini söyledi. Ulusoy, "Uçaklar dolu diyorlar. Ancak 35 milyon gezen insan seviyesine ulaşmadıktan sonra turizm gelişmiş sayılmaz. Her yıl Çanakkale'ye 10 bin Anzak geliyor. Çanakkale'ye giden Türkler'in sayısı bini geçmiyor" dedi. 
İstanbul'da kültür faaliyetlerinin artırılmasıyla daha fazla turist kitlesine ulaşılabileceğini, İstanbul'un tanıtımının uygun projeler ve seyahat acentalarına bağlı olduğunu belirten Ulusoy, kültür turlarının genel turlar içindeki payının arttığını, Türkiye'nin tüm illerinin bundan pay alması gerektiğini ifade etti. 
Seyahat acentalarına da seslenen Ulusoy, "Siz Sultanahmet'i gezmiyorsanız, bilmiyorsanız turistlere de gezdiremezsiniz" diye konuştu. 
Ulusoy, turizm sektörünün Türkiye'nin doğasını koruyacak ve kollayacak sektör olduğuna da dikkat çekti. Turizm sektörünün sosyal barışın sağlanmasında da önemli rolü olduğunu söyleyen Ulusoy, Van'ı Kütahya'yı ayağa kaldıracak olanların da seyahat acentaları olduğunu belirtti. 

'İç turizm ayağa kaldırır' 
"Bir ülkenin kalkınmasında iç turizm hareketleri çok önemli. Turizmde İstanbul'u ayağa kaldırırsak, Türkiye'yi ayağa kaldırırız. Bakın, her yıl Çanakkale'ye 10 bin Anzak geliyor. Çanakkale'ye giden Türkler'in sayısı bini geçmiyor. 2005 yılı iç turizmde kısıtlamalar olacak" diyen Ulusoy, Türkiye'nin her yerinden gelenlerin Çanakkale'de buluşabileceğini, kendilerinin böyle bir etkinlik gerçekleştirdiklerini söyledi. Ulusoy, "Geçen yıl Hakk ri'den gelen öğrencilerimiz ile Trabzon'dan gelen öğrencilerimizi burada buluşturduk. Bunlar yapılabilir" diye konuştu. 
Başaran Ulusoy, ayrıca Ege Bölgesi'nin kendisini yenilemesiyle Antalya gibi destinasyonların sayısının artırılacağını, yurtdışı turizminde de Rus pazarından gelen turist sayısında hızlı bir artış olacağını kaydetti. 

Milliyet, turizmcilerle buluştu Türkiye Seyahat Acentaları Birliği TÜRSAB Başkanı Başaran Ulusoy, Setur Genel Müdürü Vedat Bayrak, Asya Tur Genel Müdürü Haldun Bezci, Anı Tur Genel Müdürü Veli Çilsal, Camino Tur Genel Müdür Yardımcısı Serdar Gülmedim, VIP Turizm Genel Koordinatörü Müberra Dramalı, Pronto Tour Genel Müdürü Ali Onaran, Vals Tur Yönetim Kurulu Başkanı İ. Baki Özarslan, Bosphorus Tur'dan Cem Yağlıoğlu, etstur'dan Serdar Esmeli, Varuna Group İç Turizm Müdürü M. Nevzat Aydoğan ve Vasko Tur Satış ve Pazarlama Müdürü Başak Erel'in aralarında bulunduğu turizmciler, Milliyet Gazetesi'ni ziyaret ettiler. Turizmcileri, Milliyet Gazetesi Yayın Koordinatörü Emre Oral, Yayın Danışmanı Nurcan Akad, Reklam Grup Başkanı Viki Habif ve Ekonomi Servisi Müdürü Murat Sabuncu ağırladı. Ziyarette Türk turizminin bugünü, yarını tarışıldı ve turizminin gelişmesinde seyahat acentaları ile basının rolü üzerine konuşuldu. 


</TEXT>
</DOC>
