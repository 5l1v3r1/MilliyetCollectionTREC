<DOC>
<DOCNO> 321944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur21.html </URL>
<DATE> 2005/03/08/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Milletvekilinin adını kullanarak dolandırıcılık yaptı .. 
</HEADLINE>
<TEXT>

     Balıkesir'in Gönen İlçesi'nde bir kişi, AK Parti Balıkesir Milletvekili Turhan Çömez'in adını kullanarak kendisini dolandırdığını iddia ettiği kadın hakkında suç duyurusunda bulundu. 
     Turhan Çömez de adını kullandığı iddia edilen kadın hakkında 250 bin YTL'lik tazminat davası açacağını bildirdi. 
     AA muhabirinin aldığı bilgiye göre, İsmail Ç. 25 , Bandırma İlçesi'nde bir futbol okulunun yöneticisi olduğu belirtilen Y.İ. ile yaklaşık bir yıl önce tanıştı. Y.İ'nin, İsmail Ç'ye milletvekili Çömez'in yakın dostu olduğunu ve kendisini bir işe yerleştirebileceğini söylediği iddia edildi. 
     İsmail Ç, iş bulma vaadiyle kendisine farklı zamanlarda iki adet cep telefonu ve televizyon aldırdığını, 2 milyar lira nakit para ve annesinin bileziğini verdiğini öne sürdüğü Y.İ'nin sözünü yerine getirmemesi üzerine, ilçeyi ziyaret eden Çömez'e durumu anlattı. 
     Çömez'in Y.İ. adlı kadını tanımadığını söylemesi üzerine dolandırıldığını anlayan İsmail Ç, Y.İ. hakkında Gönen Cumhuriyet Savcılığı'na suç duyurusunda bulundu. 
     Turhan Çömez de Balıkesir Emniyet Müdürü Celal Uzunkaya'yı arayarak olayın araştırılmasını istedi. 
     Balıkesir Emniyet Müdürü Uzunkaya, Çömez'in başvurusu üzerine Y.İ'nin ifadesine başvurulduğunu, konuyla ilgili yasal işlem başlatıldığını bildirdi. 
     Milletvekili Turhan Çömez ise Y.İ. hakkında 250 bin YTL'lik 250 milyar lira manevi tazminat davası açacağını söyledi. 
     Vatandaşlara, siyasetçilerin ve ünlü kişilerin adlarını kullanarak çeşitli vaatlerde bulunan kişilere inanmamaları çağrısında bulunan Çömez, açacağı tazminat davasını kazanması halinde parayı Bandırma Çocuk Yuvası'ndaki çocuklara bağışlayacağını bildirdi. 
     
</TEXT>
</DOC>
