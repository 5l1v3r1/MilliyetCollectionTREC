<DOC>
<DOCNO> 321232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sondun21.html </URL>
<DATE> 2005/03/06/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Abbas "ABD barış planını dikte edemez" 
</HEADLINE>
<TEXT>

     Filistin Devlet Başkanı Mahmud Abbas, Amerikan Başkanı George W. Bush'un İsrail'le barış planı koşullarını dikte edemeyeceğini söyledi. 
     Mahmud Abbas, yarın piyasaya çıkacak Time dergisine yaptığı açıklamada, ''Başkan Bush'un barış anlaşması konusundaki görüşmelerin nihai sonucuyla ilgili söz söyleme hakkı yok'' dedi. 
     Bush'un İsrail Başbakanı Ariel Şaron'a Filistinlilerin gelecekteki barış planında geri dönüş hakkı, sınırların çizimi ve Kudüs'un statüsüyle ilgili yükümlülükleri konusunda gönderdiği mektubu gündeme getiren Abbas, ''Bu konular sürecin son aşamalarında görüşülecek, şimdi değil. George W. Bush, Filistin halkı adına yükümlülük alamaz. Evet ya da hayır demek bizim hakkımız'' diye konuştu. 
     Mahmud Abbas, Filistinlilerin demokratik gelişiminde Amerikan Başkanı'nın baş etken olmadığını belirterek, ''Başkan Bush bizi baskı altına aldığı için demokrasiyi seçmiş değiliz. Demokrasi yolunda ilerlememiz gerektiğine karar verdik ve bunu baskısız yaptık'' ifadesini kullandı. 
     Filistin lideri ayrıca, ABD tarafından terörist ilan edilen Hamas'ın Filistin parlamentosunda yerini alacağını söyledi. 
     ''Eğer Hamas, yerel seçimlerde sandalye kazandıysa, bu siyasi bir parti olacağı anlamına gelir, bu da olumlu bir durumdur'' diyen Abbas, Hamas'ın parlamentoda temsil edilmesi gerektiğini, İsrail'de sağdan sola 33 siyasi parti bulunduğunu kaydetti. 
     
</TEXT>
</DOC>
