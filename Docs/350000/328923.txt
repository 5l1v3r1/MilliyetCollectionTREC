<DOC>
<DOCNO> 328923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko39.html </URL>
<DATE> 2005/03/31/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
FIAT'ın veliahtı Elkann Perspektif iyi olduğu için yatırım yapıyoruz 
</HEADLINE>
<TEXT>

     Fiat'ın kurucusu Agnelli kardeşlerden Gianni Agnelli'nin torunu, Fiat'ın Veliahtı ve Başkan Yardımcısı John Elkann, perspektifin iyi olduğuna inandıkları için Türkiye'ye yatırım yaptıklarını söyledi. 
     Minicargo Projesi Yatırım Anlaşması'nın imza törenine katılan Elkann, basın toplantısının ardından gazetecilerin sorularını yanıtladı. Elkann, yatırımlara ilişkin olarak, ekonomik büyümenin bu sene de muhafaza edilip edilmeyeceğini görmeleri gerektiğini, Grup olarak Türkiye'ye çok yatırım yaptıklarını belirtti. 
     Türk ekonomisinin yeni yatırımlar çekip çekmeyeceğinin sorulması üzerine Elkann, bunun somut cevabının bugün verildiğine inandığını ifade ederek, ''Perspektifin iyi olduğuna inancımız olduğu için buraya yatırım yapıyoruz'' dedi. 
     Türkiye'de başka sektörlerde de İtayan yatırımları olduğunu anımsatan Elkann, ''Diğerleri de Koç Grubu ile ortak yatırım yapıyorlar. Koç Grubu İtalyanları çok başarı ile etkiliyor'' diye konuştu. 
     
     ''ARKADAŞ DEĞİL AİLE SAYILIRLAR'' 

     Başbakan Recep Tayyip Erdoğan ile İtalya Başbakanı Silvio Berlusconi'nin arkadaş düzeyindeki diyaloguna ilişkin başka bir soru üzerine de Elkann, ''Arkadaş değil aile sayılırlar. Artık nikah şahitliğine bile geliyor. İtalya'nın Türkiye'nin gelişimine, kalkınmasına desteği her zaman var'' dedi. 
     Fiat'ta Yönetim Kurulu Başkan Yardımcısı sıfatını taşıdığını belirten Elkann, Fiat Grubu'nda hala tek başına en büyük hisseyi elinde bulunduran Agnelli ailesini Yönetim Kurulu'nda temsil ettiğini belirtti. John Elkann, ''Şu anda Fiat sermayesinin yüzde 30'u bizim elimizde'' dedi. 
     ''Fiat ne zaman eski günlerine dönecek '' sorusuna karşılık da Elkann, 2004 yılında Fiat'ın başa baş bir işletme rakamlarıyla seneyi kapatmayı başardığını, 2005 yılının da mutlaka artıda olarak sona ereceğini kaydetti. 
     John Elkann, Minicargo projesiyle ilgili olarak da şunları söyledi 
     ''Bunun çok büyük bir proje olduğunu düşünüyorum. Bu üçlü olarak hazırlanmakta olan bir proje. Bu şekilde çok ilginç bir araç ortaya çıkmaktadır. 
     Bu yeni macerada Peugeot'u da aramıza almanın çok önemli bir şey olduğunu düşünüyorum. Fiat için hem Peugeot ile hem Koç'la yürütülen bu proje gerçekten büyük bir başarı sayılır.'' Elkann, 29 yaşında olduğunu, yarın doğum gününü kutlayacağını belirtti. 
     John Elkann, İstanbul'a bir kaç yıl önce de geldiğini ve çok güzel bir şehir olduğunu bildirdi. 
     
</TEXT>
</DOC>
