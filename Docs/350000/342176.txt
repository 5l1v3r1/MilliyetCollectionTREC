<DOC>
<DOCNO> 342176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/soneko07.html </URL>
<DATE> 2005/05/13/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Kamu alacaklarına af geliyor... Aftan Unakıtan da yararlanıyor... 
</HEADLINE>
<TEXT>

     Hükümetin, zamanında tahsil edilememiş "vergi dışı kamu alacakları"nın önemli bir kısmını affetmeye yönelik olarak hazırladığı yasa tasarısı TBMM Başkanlığına sunuldu. Tasarıyla taahhütleri kapatılmamış ihracat kredilerinden, 1989 yılından önceki ihracat dövizlerini yurda zamanında getirmeyenlerden olan alacaklara kadar bir çok kamu alacağı affediliyor. 
     Tasarının gerekçesinde, yıllardır kronik hale gelmiş vergi dışı kamu alacaklarından kaynaklanan bazı sorunların shalledilmesi ve tahsil olanağı bulunmayan alacaklarndan vazgeçilmesine yönelik" düzenleme yapılmasına gereksinim duyulduğu belirtildi. IMF’ye yeni niyet mektubuyla da kamu alacaklarına ilişkin olarak af getirmeme taahhüdünde bulunan hükümetin TBMM’ye gönderdiği af tasarısıyla "ilgililerle Devlet arasında yıllardın çözümlenmemiş bazı konuların çözüme kavuşturulmasının amaçlandığı" belirtildi. 
     
     UNAKITAN AFFI 

     Tasarıyla, Vergi Usul Kanunu’nda yapılması öngörülen değişiklikle, sahte ve içeriği yanıltıcı belge düzenleme ya da bu belgeleri kullanma suçlarının aracılı ihracat suretiyle işlenmesi durumunda, bu suçlara ilişkin cezalar üretici veya tedarikçi ihracatçılar hakkında uygulanacak. 
     Böylece Maliye Bakanı Unakıtan’ın hayali ihracatla suçlandığı Albaraka Türk’te yöneticilik yaptığı döneme ilişkin hayali ihracat suçlamasında ceza almasının önüne geçildiği iddia ediliyor. 
     Unakıtan’ın kendisiyle ilgili eleştirilere verdiği yanıtlar paralelinde hazırlanan gerekçede şöyle denildi 
     "Aracı ihracatçı firmalar mevzuat gereğince imalatçı tedarikçi firmalar ile illiyet bağlarının tevsiki doğrultusunda imalatçı firmalardan aldıkları faturaların, aynı malı miktar, fiyat ve cins yönünden hiçbir değişiklik yapmadan, aynı tarihte aracı ihracatçı sayılabilmek amacıyla ihracatçı firmaya intikal ettirebilmek için ikinci aşamada şeklen fatura kesmek suretiyle ihracatta kullanılmasını sağlamaktadır. Aracı ihracatçı şirketler malın tedarik ve imali aşamasından sonra devereye girmekte, imalatçı- tedarikçi ile aracılı ihracat sistemi kapsamında sözleşme imzalamakta, dış alıcıyı tanımamakta, mal kendisine teslim edilmeden imalatçı tedarikçiden aldığı faturayı hiç değiştirmeden aynı tarihte ihracatçıya yansıtarak ihracat işlemi gerçekleşmektedir. Bu sistem içinde malın alışından başlayarak ihracatına kadar tüm aşamalarda sorumluluk üstlenerek fonksiyon gören imalatçı-tedarikçi firmalardır." 
     
     KADASTRO HARÇLARI 

     -1 Ocak 2004 tarihinden önce yenilenen kadastro işlemleri nedeniyle, hesaplanan ancak süresinde tahsil edilemeyen harçların anapara asılları altı ayda ve altı eşit taksitte ödenirse bunların ceza ve faizlerinden vaz geçilecek. 
     
     HURDA ARACIN VERGİSİ 

     -Hurda haline geldiği halde birikmiş motorlu taşıtlar vergisi borçları nedeniyle, hurdaya ayrılamayan taşıt araçlarının, kayıt ve tescillerinin silinmesi halinde bunlara ilişkin birikmiş motorlu taşıtlar vergisiyle bu vergiye ait gecikme zammı , gecikme feaizi ve vergi cezaları silinecek. 
     -KDV’den daha sonra istisna tutulan işlemlerle ilgili olarak, 31 Temmuz 2004 tarihinden önceki dönemlere ilişkin olarak KDV tarhiyatı yapılamayacağı hükmü getiriliyor. Bu işlemlerle ilgili olarak yapılan vergi tarhiyatlarından ise vazgeçilecek. 
     
     VAKIFLARIN KİRA ALACAKLARI 

     -Vakıflar Genel Müdürlüğü tarafından idare edilen mazbut vakıflara ait taşınmazları kiralayanlar, 1 Ocak 2004’ten önceki dönemlere ilişkin olarak yapacakları kira ödemeleri için gelir vergisi stopajı ödemeyecekler. Bu kira ödemeleri için daha önce tahakkuk ettirilen ve tahsil edilememiş vergiler, cezaları ve faizi silinecek. 

ANKA 
     
</TEXT>
</DOC>
