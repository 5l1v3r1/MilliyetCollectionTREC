<DOC>
<DOCNO> 303384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonsiy01.html </URL>
<DATE> 2005/01/04/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
CHP Genel Başkan Yardımcısı Öymen, Gebze'de... 
</HEADLINE>
<TEXT>

     CHP Genel Başkan Yardımcısı Onur Öymen, ''Avrupa Birliği konusunun Meclis'te görüşülmesi için en kısa sürede genel görüşme önergesi vereceğiz'' dedi. 
     Öymen, CHP Gebze Gençlik Kolları Başkanlığı'nca düzenlenen ''Avrupa Birliği'' konulu toplantıda, Avrupa Birliği'yle ilgili sorunun çözüm yerinin Türkiye Büyük Millet Meclisi olduğunu söyledi. 
     Türkiye'nin, 3 Ekim 2005 tarihinde AB ile masaya oturup 4 şart öne sürmesi gerektiğini ifade eden Öymen, şöyle konuştu 
     ''Avrupa Birliği'nin çözüm yeri Meclis'tir. Biz bu konunun Meclis'te görüşülmesi için en kısa sürede genel görüşme önergesi vereceğiz. 3 Ekim 2005'de AB ile masaya oturulsun ancak 4 şart öne sürülsün. Bu şartlardan biri ucu açık müzakere kalkmalı. Hedef tam üyelik olmalı. Sürekli kısıtlamalar ve farklı uygulamalar kalksın. Güney Kıbrıs'ı, Kıbrıs Rum Cumhuriyeti olarak tanımıyoruz. Biz bu şartları öne süreceksek Avrupa ne diyebilir. Koskoca Türkiye'yi ret edebilir mi '' Onur Öymen, 17 Aralık 2004 tarihinden sonra ülkede yaşatılmak istenen bayram havasının gerçeği yansıtmadığını savunarak, ''Ancak, biz geçmişte çok daha büyük zorlukları aştık. Lozan'da, Hatay'da, Kıbrıs Harekatı'nda, Kardak krizinde bütün dünya bize karşıydı. Ancak buna rağmen ağırlığımızı koyduk ve büyük kazanımlar elde ettik. O zamanlar ağır devlet adamları vardı. Şimdi ise yok. En büyük eksiğimiz ağır devlet adamlarının olmayışı'' görüşünü dile getirdi. 
     Toplantıda gazetecilerinde sorularını yanıtlayan Öymen, AB üyesi ülkelerin, üye olmak isteyen bir ülkeyi 63 kez veto etme hakkına sahip olduğunu belirtti. Öymen, şunları kaydetti 
     ''AB üyeliği oy birliği gerektiriyor. Türkiye, Güney Kıbrıs'ı kabul etmezse, Rumların 63 defa veto etme hakkı var. Rumların kabul etmemesi sonucu AB'ye giremeyebiliriz. Bu konuda bir engel de Fransa'dır. Fransa anayasasını değiştirerek konuyu referanduma getirmek istiyor. Fransızların yüzde 51'i Türkiye'ye hayır derse yine AB'ye giremeyiz.'' Toplantıya, Kocaeli Milletvekili Salih Gün, il ve ilçe yöneticileri ile partililer katıldı. 
     
</TEXT>
</DOC>
