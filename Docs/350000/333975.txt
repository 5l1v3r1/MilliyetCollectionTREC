<DOC>
<DOCNO> 333975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun34.html </URL>
<DATE> 2005/04/16/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Irak'ta rehin alınan Şiileri kurtarmak için operasyon düzenlendi 
</HEADLINE>
<TEXT>

     Irak'ın başkenti Bağdat'ın güneyindeki Maden kasabasında Sünniler tarafından rehin alınan yaklaşık 60 Şii'nin serbest bırakılması için barışçı çabalardan sonuç alınamadığı ve hükümetin askeri operasyon düzenlemeyi düşündüğü bildirildi. 
     Reuters ajansının haberine göre, adı açıklanmayan, önde gelen bir Şii partisinin yetkilisi, ''Rehinelerin görüşmeler yoluyla serbest bırakılması için yürütülen çabalardan bir sonuç alınamadı. Hükümet askeri müdahaleyi düşünüyor'' dedi. 
     Şii yetkili ayrıca, Maden'den giderek artan sayıda ailenin kaçtığını söyledi. 
     Bağdat'taki Şii yetkililer, 60 kadar Şii'nin başkentin 40 kilometre güneyindeki Maden kasabasında silahlı bir Sünni grup tarafından dün gece rehin alındıklarını ve ölümle tehdit edildiklerini açıklamıştı. 
     Bölgeden gelen ilk haberlerde, bazı kasabalıların Kut kentine doğru gittiği kaydedilmişti. 
     
     IRAK VE AMERİKAN GÜÇLERİ, MADEN KASABASINA OPERASYON DÜZENLEDİ 

     Irak ve ABD güçlerinin, 60 kadar Şii'nin rehin alındığı bildirilen başkent Bağdat'ın güneyindeki Maden kasabasına operasyon düzenlediği kaydedildi. 
     Iraklı Bakan Kasım Davud, El Arabiye televizyonuna yaptığı açıklamada, Irak ve Amerikan güçlerinin, Şii rehineleri aramak için kasabanın bazı bölümlerine baskın düzenlediğini belirterek, ''Kasaba şu an Irak ve çokuluslu gücün kontrolü altında'' dedi. 
     Davud, Irak ve Amerikan güçlerinin, rehinelerin olabileceğinden şüphelenilen bölgelere baskınlar düzenlediklerini söyledi. 
     Bağdat'ın 40 kilometre güneyindeki Maden kasabasında dün gece silahlı bir Sünni grubun, 60 kadar Şii'yi rehin aldığı ve diğer Şii'lerin kasabayı terketmemeleri halinde rehineleri öldürmekle tehdit ettiği bildirilmişti. 
     Bölgeden gelen ilk haberlerde, bazı kasabalıların Kut kentine doğru gittiği kaydedilmişti. 
     
</TEXT>
</DOC>
