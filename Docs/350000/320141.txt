<DOC>
<DOCNO> 320141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur64.html </URL>
<DATE> 2005/03/02/ </DATE>
<TIME> 23.37 </TIME>
<AUTHOR>  </AUTHOR>
<HEADLINE>
"Pardon" filminin Başkent galası yapıldı 
</HEADLINE>
<TEXT>

     Ferhan Şensoy'un yazdığı, Türkiye'de ''boş yere hapis yatanlar'' konusunu gerçek olaylardan yola çıkarak ele alan ''Pardon'' filminin Ankara galası gerçekleşti. 
     Büyülü Fener Sineması'ndaki galaya, Danıştay Başkanı Ender Çetinkaya, Devlet Bakanı ve Başbakan Yardımcısı Abdüllatif Şener, Adalet Bakanı ve Hükümet Sözcüsü Cemil Çiçek, CHP Grup Başkanvekili Kemal Anadol, eski Yargıtay Cumhuriyet Başsavcısı Vural Savaş, filmin başrol oyuncuları Ferhan Şensoy, Ali Çatalbaş, yapımcı Sinan Çetin, yönetmen Bert Baykal ile yüksek ve adli mahkeme üyeleri katıldı. 
     Filmin gösteriminden önce, Danıştay Başkanı Çetinkaya ve Vural Savaş ile tartışmaya açılan Türk Ticaret Kanunu ile ilgili taslak üzerine sohbet eden Çiçek, bu güne kadar Meclis'e yasalar konusunda en büyük katkının Yargıtay'dan geldiğini söyledi. 
     Filmin ardından konuşan Çiçek, filmi beğenerek izlediğini ve Türkiye'de zaman zaman filme konu acılı olayların yaşandığını kaydetti. 
     Filmin konusundan hareket ederek, ''Damadın, kayınpedere kazık attığı bir dünyada cezaevlerine ihtiyaç olur'' diyen Çiçek, ''Ama biz cezaevlerini bir okul gibi düşünüyoruz ve hatta cezaevlerinin isimlerini devlet konukevi olarak değiştireceğiz. Bunu da bir mizah olarak kabul edin'' dedi. 
     Cezaevlerine gelmenin, kişinin elinde olduğunu ancak yeni Türk Ceza Kanunu'ndan sonra oradan çıkmanın kolay olmayacağını belirten Çiçek, şöyle konuştu 
     ''İnfazları artık üçte ikiye çıkardık, vatandaşlarımız kolay giriş, kolay çıkışlardan rahatsız oldu. 'Cezaların caydırıcılığı kalmadı' dediler. Arzumuz cezaevlerine kimsenin gelmemesi, adliyelere kimsenin düşmemesidir. Ama ne yapalım ki adli yargı o da hayatın bir parçasıdır. 
     Açık yüreklilikle şunu söylerim belki yargı kadar hatasını baştan kabul eden başka kuruluş yoktur. Çünkü işin özünde olan kanun yolu dediğimiz temyiz ve itirazlar, hatanın yapılabileceği kabul edildiği için kanunlarımızda yer alır. Yargılamada birden fazla derecattan geçerek hüküm verme hususu söz konusu olur. Bazen istisnai de olsa bu neviden sıkıntılar oluyor. Ama filmdeki konudan bakarak bütün yargılamanın böyle olduğunu, cezaevlerindekilerin hepsinde de yargı hatasının bulunduğunu gibi bir sonuca varılmasın. Bu yargı mensuplarına haksızlık olur.'' Adalet Bakanı Çiçek daha sonra Ferhan Şensoy, Sinan Çetin, Ali Çatalbaş ve Mert Baykal'a çiçek verdi. 
     Çetin, Bakan Çiçek'e teşekkür ederek, ''Devlet tarafından hep yargılanmışızdır. Bu yüzden pek alışkın değiliz'' diye konuştu. 
     
</TEXT>
</DOC>
