<DOC>
<DOCNO> 317258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy22.html </URL>
<DATE> 2005/02/21/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Yargıtay Başkanı'ndan sözleri üzerine bildiri yayınlayan barolara tepki 
</HEADLINE>
<TEXT>

     Yargıtay Başkanı Osman Arslan, kutsallığına inandığı savunma hakkının temel insan haklarından olduğunu belirterek, ''Savunmayı meslek edinenlerin bu hakkın salt kendileri ve vekili bulundukları kişiler için değil, toplumun her ferdi için gerekli olduğunu bildiklerine eminim'' dedi. 
     Arslan, yaptığı yazılı açıklamada, bir gazetede yer alan sözleri üzerine bazı baroların bildiriler yayınladığını belirterek, konuya açıklık getirmek istediğini kaydetti. 
     ''Kutsallığına inandığı savunma hakkının temel insan hakları arasında bulunduğunun her türlü izahtan vareste olduğunu'' kaydeden Arslan, böylesi anlam taşıyan savunmayı meslek edinenlerin bu hakkın salt kendileri ve vekili bulundukları kişiler için değil, toplumun her ferdi için gerekli olduğunu bildiklerine ve bu yönde özen gösterdiklerine de emin olduğunu belirtti. 
     Kaynağından doğrulanmadan bir habere istinaden bildiri yayınlanmasının etiğe uygun olmadığını düşündüğünü bildiren Arslan, açıklamasında şu görüşlere yer verdi 
     ''Anılan haberin aynı gazetede aynı köşede düzeltilmiş olmasına karşın, bazı baroların belirtilen tarihten sonra bildiri yayınlamalarını da üzüntü ile karşıladığımı bilhassa ifade etmek isterim. 
     Hakim yardımcısı olarak göreve başladığım ilk günden, Yargıtay Başkanlığı'na seçildiğim güne değin geçen ve 35 yılı aşan meslek hayatım boyunca sav, savunma ve yargı ilkesine yürekten bağlı olan, bu süreçte avukatlarla hiçbir sorun yaşamayan bir hakim olarak, tarafıma karşı kullanılan üsluba müstehak olmadığımı ve bu üslubu meslektaşlarıma yakıştırmadığımı da belirtmek durumundayım. 
     Şahsen hukuk ve meslek etiğine özen gösteren bir hukukçu olarak, bildiri yayınlayan barolarımızdan da aynı özeni beklemenin hakkım olduğunu, onların da bu özeni gösterecek saygınlığa sahip bulunduklarını düşünüyorum.'' 
     
</TEXT>
</DOC>
