<DOC>
<DOCNO> 328431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun04.html </URL>
<DATE> 2005/03/30/ </DATE>
<TIME> 02.19 </TIME>
<AUTHOR>  </AUTHOR>
<HEADLINE>
Financial Times ABD, gizli liste hazırlıyor 
</HEADLINE>
<TEXT>

     LONDRA DHA 

ABD istihbarat servislerinin, 25 ülkeyi kapsayan gizli bir izleme listesi hazırlamaya başladığı bildirildi. 
     İngiliz Financial Times gazetesinin haberine göre söz konusu listede, yaşanan istikrarsızlığın ABD müdahalesine yol açabileceği ülkeler yer alacak. Yeni oluşturulan Ulusal İstihbarat Konseyi adlı birimin başında bulunan Carlos Pascual'ın verdiği bilgilere göre istikrarsız ülkeler listesi 6 ayda bir gözden geçirilip yenilenecek. 
     
     'ABD'NİN OPERASYONA MEYİLLİ OLDUĞU ANLAMINA GELMİYOR' 

     Bununla birlikte, özellikle savaştan çıkmış ülkelerin yeniden yapılandırılmasına ve çatışmaların önlenmesine yönelik çalışacak olan yeni birimin varlığının, ABD'nin askeri operasyonlara meyilli olduğu anlamına gelmediği belirtildi. 
     ABD Kongresi'nden bu yıl için 17 milyon dolarlık kısıtlı bir bütçe talep eden kurumun başkanı Pascual, birimin en fazla istikrarsızlık riski taşıyan ülkeleri tespit edip buna göre kaynak tahsis edeceğini söyledi. Eski bir büyükelçi olan Pascual bu görev için Pentagon ile sivil kurumlar arasındaki koordinasyonu sağlayacak. 
     
</TEXT>
</DOC>
