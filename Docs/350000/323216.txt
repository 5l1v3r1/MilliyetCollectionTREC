<DOC>
<DOCNO> 323216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonspo14.html </URL>
<DATE> 2005/03/12/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Aziz Yıldırım Daum kalacak... 
</HEADLINE>
<TEXT>

     Fenerbahçe Kulübü Başkanı Aziz Yıldırım, başarı için istikrarın çok önemli olduğunu vurgulayarak, teknik direktör Christoph Daum ile önümüzdeki dönemde de devam edeceklerini açıkladı. 
     Yıldırım, kulübün mali genel kurul toplantısında yaptığı konuşmada, ''Daum kalacak. Daum'un da hataları vardır. O da bu hatalarını düzeltecektir. Görüşüp, konuşuyoruz. Bu beraberlik sürdüğü müddetçe, teknik heyet ve oyuncularımıza güvendiğimiz müddetçe başarı gelecektir'' diye konuştu. 
     
     2-3 YIL İÇİNDE AVRUPA'DA BAŞARI HEDEFİ 

     Aziz Yıldırım, Avrupa kupalarında başarı için tecrübenin önemli olduğunı kaydederek, ''Fenerbahçe 2-3 yıl içinde Avrupa'da başarıyı yakalayacaktır'' dedi. 
     Geçmişte başkanlığın acemiliğini yaşadığını belirten Yıldırım, sporu sadece sahada oynanan oyun olarak görüp kaybettiklerini anlatarak, özetle, ''Bugünden itibaren başarılarımızı daha iyi noktalara götüreceğiz. Bu sene Şampiyonlar Ligi'nde 9 puan aldık. Bu başarı gibi görünebilir, ama başarılı değiliz. Real Zaragoza'ya elenmemize en çok biz üzüldük. Tecrübemiz yok. Herşeyi zamanla kazanacağız'' şeklinde konuştu. 
     Yönetim kurulu olarak her zaman doğruyu yapmadıklarını kaydeden başkan Yıldırım, ''Muhalefet hakkı her zaman olacak. Tenkitleri her zaman dikkate aldık, alacağız da'' dedi. 
     
     ''ÇOK GECELER SABAHLARA KADAR UYUMADIK'' 

     Sportif başarı olmadığı müddetçe üzülmeye mecbur olduklarını belirten Yıldırım, yönetici arkadaşlarıyla birlikte zaman zaman çok kötü günler geçirdiklerini söyledi. 
     Çok geceler sabahlara kadar uyumadıklarını vurgulayan Yıldırım, Dereağzı Tesisleri'nde sabahlara kadar neler yapabileceklerini düşündüklerini anlattı. 
     Henüz sportif başarıyı yakalayamadıklarını kaydeden başkan Yıldırım, Şükrü Saracoğlu ve Faruk Ilgaz'ın başkanlık dönemlerinin ardından 3. olarak 7 yıllık süreyle en uzun süreyle başkanlık yaptığını hatırlatıp, istikrarı yakaladıklarını vurguladı. 
     Aziz Yıldırım, Fenerbahçe Şükrü Saracoğlu Stadı'nda bütün tribünler için kombine kart uygulaması başlatacaklarını, bunun ücreti için 12 ay vade konusunda bankalarla gerekli çalışmaları yaptıklarını da ifade etti. 
     
</TEXT>
</DOC>
