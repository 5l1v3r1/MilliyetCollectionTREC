<DOC>
<DOCNO> 302208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonsiy05.html </URL>
<DATE> 2004/12/30/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Cinsel sağlık çalışmalarına AB desteği 
</HEADLINE>
<TEXT>

     Türkiye ile Avrupa Komisyonu arasında imzalanan anlaşma kapsamında, sivil toplum kuruluşlarının cinsel sağlık ve üreme sağlığı hizmetlerine erişim ve bu hizmetlerden yararlanmayı artırmaya yönelik projelerine, hibe şeklinde finansman sağlanacak. Bu konudaki proje teklifleri 28 Mart 2005'e kadar kabul edilecek. 
     Sağlık Bakanlığı tarafından yürütülen program çerçevesinde, bu alanda çalışan sivil toplum kuruluşlarının, kamuyla ortak proje yürütme kapasitelerinin de güçlendirilmesi amaçlanıyor. 
     Avrupa Komisyonu Türkiye Temsilciliği'nin program kapsamında ilgili sivil toplum örgütlerinden teklif beklediği, mali desteğin üreme sağlığı programı çerçevesinde Avrupa Komisyonu tarafından verileceği bildirildi. 
     Tekliflerin ingilizce olarak verilmesi gerektiği, teklif verme süresinin 28 Mart 2005 saat 18.00'de dolacağı kaydedildi. 
     Proje teklifinde bulunacak sivil toplum örgütleri konuyla ilgili ayrıntılı bilgi ve başvuru formuna, http www.tusp.saglik.gov.tr ve www.stgp.org internet adreslerinden ulaşabilecekler. 
     Başvuru sahipleri ayrıca program çerçevesinde verilecek seminerlere de katılabilecekler. 
     
</TEXT>
</DOC>
