<DOC>
<DOCNO> 306533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur10.html </URL>
<DATE> 2005/01/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Okullarda yarıyıl tatili bugün başlıyor... 
</HEADLINE>
<TEXT>

     İlköğretim ve ortaöğretim okullarında yarıyıl tatili, Milli Eğitim Bakanlığı'nın MEB ''Kurban Bayramı tatili ve kış şartlarını'' göz önünde bulundurarak aldığı karar uyarınca bugün başlıyor. 
     MEB'in çalışma takviminde, Kurban Bayramı'nın arife günü olan 19 Ocak Çarşamba günü saat 13.00'de sona ermesi öngörülen eğitim-öğretim yılının ilk yarısının, alınan karar uyarınca 2.5 gün öne çekilmesi dolayısıyla öğrencilere karneleri bugün verilecek. Bu eğitim-öğretim yılında ilköğretime başlayan 1 milyon 374 bin 609 minik öğrenci ilk kez karneyle tanışacak. 
     İlköğretim ve ortaöğretim okullarında okuyan yaklaşık 13 milyon öğrenci ve 576 bin öğretmen 3 hafta sürecek tatil yapacaklar. 
     
     İKİNCİ DÖNEM 
     2004-2005 eğitim-öğretim yılının ikinci yarısı 7 Şubat Pazartesi başlayacak. 
     Milli Eğitim Bakanı Hüseyin Çelik'in imzasıyla valiliklere gönderilen genelgeye göre, yarıyıl tatilinin öne çekilmesi nedeniyle ilk ve orta dereceli okullarda ikinci yarıyılda 2.5 gün fazladan öğretim yapılacak. 
     Eğitim-öğretim yılının ikinci yarısı 10 Haziran 2005'te sona erecek. 
     MEB'in verilerine göre, bu eğitim-öğretim yılında 35 bin 580 ilköğretim okulunda 10 milyon 298 bin 646, 6 bin 860 lisede 2 milyon 724 bin 676 öğrenci okuyor. Bu eğitim-öğretim yılında ilköğretim okullarındaki öğrencilerden 1 milyon 374 bin 609'u, liselerdeki öğrencilerden de 974 bin 468'i yeni başladı. İlköğretimde, 698 bin 61 öğrenci taşımalı eğitim görüyor. 
     Devlet ve özel öğretim kurumlarında, toplam 576 bin 85 öğretmen görev yapıyor. 
     
</TEXT>
</DOC>
