<DOC>
<DOCNO> 307754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sondun15.html </URL>
<DATE> 2005/01/19/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Irak'ta kanlı Arife Altı saldırıda ölü sayısı 29 
</HEADLINE>
<TEXT>

     Amerikan ordusu, Bağdat'ta bu sabah düzenlenen dört ayrı saldırıda 26 kişinin öldüğünü açıkladı. 
     Açıklamada, ilk saldırının, patlayıcı yüklü araçla, kent merkezindeki Cediriye bölgesinde bulunan Avustralya büyükelçiliği yakınlarında düzenlendiği ve 2 kişinin öldüğü bildirildi. 
     Bu saldırının yarım saat sonrasında, bir hastane yakınlarında düzenlenen ikinci saldırıda, 5'i polis memuru 18 kişinin öldüğü belirtildi. 
     Yine patlayıcı yüklü araçla Bağdat havaalanı yakınlarında düzenlenen saldırıda da Iraklı güvenlik kuvvetlerinden 2 kişinin öldüğü kaydedildi. 
     Açıklamada, dördüncü saldırının, Bağdat'taki bir askeri tesiste düzenlendiği ve 2 sivil ile 2 Iraklı askerin öldüğü belirtildi. 
     Öte yandan, Iraklı polislerin maaşlarını aldığı bir bankanın önünde patlama olduğu bildirildi. 
     Polis kaynakları, banka önünde patlayıcı yüklü bir aracın infilak ettiğini ve can kaybı olduğunu söylediler. 
     
     Kürt yetkililere saldırı 1 ölü, 1 yaralı 

     Irak'ın kuzeyindeki Erbil ve Dohuk'ta Kürt yetkililerin bulunduğu konvoylara düzenlenen bombalı saldırılarda 1 kişinin öldüğü, 1 kişinin yaralandığı bildirildi. 
     Görgü tanıkları ve Erbil hastanesi kaynakları, Erbil'in Azadi mahallesinde polis akademisi başkanı Virya Maruf'un bulunduğu bir konvoya düzenlenen bombalı saldırıda 1 kişinin öldüğünü, 1 kişinin yaralandığını, Maruf'un saldırıdan yara almadan kurtulduğunu belirtti. 
     Bu arada polis yetkilileri, Dohuk kentinde de Dohuk bölgesi valisi Necirvan Ahmed'in bulunduğu konvoya bombalı saldırı düzenlendiğini, bir otomobilin hasar görmesine neden olan saldırıda ölü veya yaralı bulunmadığını açıkladı. 
     Bu saldırının, Neçirvan Ahmed'e karşı düzenlenen üçüncü saldırı girişimi olduğu belirtildi. 
     
     Hollandalı askerler 1 Iraklı'yı vurdu 

     Öte yandan, Irak'ın Basra bölgesinde çok uluslu istikrar gücünde görev yapan Hollandalı askerlerin açtığı ateş sonucu, bir Iraklının öldüğü bildirildi. 
     Hollanda Savunma Bakanlığı'ndan verilen bilgiye göre, bu sabaha karşı erken saatlerde, sivil bir araç, Hollanda birliğinin denetimindeki kontrol noktasında dur ihtarına uymadı. 
     İçinde iki kişi olduğu bildirilen aracın durmaması üzerine, Hollandalı askerler araca ateş açtı. İlk belirlemelere göre, araçtaki bir kişi olay yerinde öldü, diğer kişi ise kurtulmayı başardı. 
     Olayla ilgili olarak Irak polisi ve bölgedeki Hollandalı yetkililerin araştırma başlattığı bildirildi. 
     
</TEXT>
</DOC>
