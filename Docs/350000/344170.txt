<DOC>
<DOCNO> 344170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/yazar/bila.html </URL>
<DATE> 2005/05/20/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Devletten ve yargıdan sinyaller 
</HEADLINE>
<TEXT>


Avrupa İnsan Hakları Mahkemesi'nin AİHM , Abdullah Öcalan'ın adil yargılanmadığına ilişkin kararının kesinleşmesinden sonra, yeniden yargılama yapılıp yapılmayacağı merak ediliyor. 
Kararın takibi açısından Avrupa Konseyi Bakanlar Komitesi'nin alacağı tutum önem taşırken, diğer yandan, yargı yolunda ne gibi gelişmeler olabileceğine ilişkin tahmin ve yorumlar da sürüyor. 
Yargının kararı Abdullah Öcalan'ın avukatlarının, Ankara 11. Ağır Ceza Mahkemesi'ne yapacakları başvuruya bağlı. Yargı yolu Öcalan'ın avukatlarından gelecek taleple açılacak. Öcalan'ın avukatlarından henüz bir başvuru gelmedi. Yargı ve siyaset süreci beklenirken, Öcalan davasıyla ilgili olarak devletten ve yargıdan bazı sinyaller gelmeye başladı. 

Devletin eğilimi 
AİHM'nin kararından sonra Adalet ve Dışişleri bakanlıklarından yapılan değerlendirmelerde, yeniden yargılama yerine, kararda bir diğer seçenek olarak söz edilen "dosyanın yeniden açılması" eğilimi doğduğunu daha önce de yansıtmıştık. 
Bu eğilim iki bakanlığın ötesinde hükümetin, hatta devletin eğilimi olarak giderek güçlendi. AİHM'nin Öcalan kararında bazı özellikler bulunduğuna dikkat çeken hükümet ve devlet kurumları, mahkemenin yeniden yargılama dışında yollar gösterdiği düşüncesinde. AİHM Yargıcı Rıza Türmen'in de benzer değerlendirmeler yapması Ankara'nın bu eğilimini güçlendirdi. 
Adalet Bakanlığı ve Adalet Komisyonu'nun, Ceza Muhakemesi Kanunu değişikliklerini düzenlerken, Öcalan ve benzeri durumdakiler için yeniden yargılamayı önleyen istisna hükmünü aynen koruması, hükümetin ve Meclis'in tutumunu ortaya koydu. Bu tutuma göre, hükümet ve Meclis, yeniden yargılamayı engelleyen hükmü kaldırmayı düşünmüyor. 
Siyaset kurumunun bu kararını, Dışişleri Bakanı Abdullah Gül, televizyondan da açıkça söyledi. Gül, Kanal D'de Fatih Altaylı'nın Teke Tek programında, "Elimizde yeniden açıp dosyaya bakmak imk nı varken, yeniden yargılamakla ilgili bir adım atmak doğrusu şu anda düşündüğümüz bir şey değil" dedi. 
Gül'ün bu sözlerinin sadece hükümetin değil, ilgili devlet kurumlarıyla yapılan ortak değerlendirmenin sonucu olduğunu da söyleyebiliriz. 
Hükümetin devlet organlarıyla oluşturduğu ortak tutum bu... 

Yargıdan gelen sinyal 
Yargı dosya önüne gelmeden bir eğilim vermez. Ancak, Öcalan dosyasıyla benzer özellikler taşıyan dosyalar hakkında verilen kararlar bir fikir veriyor. Diyarbakır 5. Ağır Ceza Mahkemesi ile Ankara 11. Ağır Ceza Mahkemesi yeniden yargılama talebi içeren iki dosyayı Öcalan'ı da kapsayan istisna hükmünü gerekçe göstererek geri çevirdi. Öcalan dosyasını da karara bağlayacak olan Ankara 11. Ağır Ceza Mahkemesi, benzeri bir dosyada, yeniden yargılama ve buna engel olan istisna hükmünün Anayasa Mahkemesi'ne götürülerek iptal başvurusunda bulunma taleplerini oybirliğiyle reddetti. 
Yeniden yargılamanın, söz konusu istisna hükmünün iptal ettirilmesi veya Anayasa'nın uluslararası sözleşmelerin üstünlüğünü kabul eden 90. maddesi nedeniyle mümkün olacağı bazı hukukçular tarafından savunuluyordu. 
Ankara 11. Ağır Ceza Mahkemesi, benzeri bir dosyada, iki talebi de geri çevirmiş oldu. 
Devletten ve yargıdan gelen sinyaller böyleyken, Öcalan dosyasıyla ilgili AİHM kararının bazı özellikler taşıması nedeniyle yargıdan farklı bir uygulama ve karar çıkabileceği de hükümet çevrelerince dillendiriliyor. 
AİHM kararının, özel koşulların bulunduğuna işaret etmesi, dosyanın açılması gibi farklı bir seçenek göstermesi gibi özellikler nedeniyle sözünü ettiğimiz benzeri dosyalarla birebir aynı kararların çıkmayabileceğine işaret ediliyor. 
Tabii, yargı sürecinin başlaması için önce Öcalan'ın avukatlarının başvurması gerekiyor. 



</TEXT>
</DOC>
