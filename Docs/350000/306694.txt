<DOC>
<DOCNO> 306694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/yazar/asik.html </URL>
<DATE> 2005/01/15/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
İhtimaliyat üzre... 
</HEADLINE>
<TEXT>


CHP genel başkan adaylarından Zülfü Livaneli, eğer göreve getirilirse ilk icraat olarak parti tüzüğünü değiştireceğini söylemişti. CHP Grup Başkan Vekili Ali Topuz, bu sözler üzerine şaşkınlık ifade etmiş, Livaneli'nin son kurultayda tüzük değişikliğine "evet" dediğini bildirmişti. Livaneli, dün telefon açtı, kendisinin son kurultayda oy kullanmadığını, tüzük değişikliğine "evet" demediğini söyledi. Telefon sohbeti sırasında Livaneli'nin adaylık konusundaki kararını önümüzdeki hafta kesinleştireceğini öğrendik. Livaneli, örgütün kararını öğrenmek için kurultay gününü beklemeyecekti... 
- Acaba bu kurultay partiyi bölünmeye götürür mü 
Livaneli, Baykal - Sarıgül çekişmesinin böyle bir sonuç yaratabileceğini düşünüyor. Eğer Sarıgül kazanırsa Baykal'ın partide kalamayacaığı, Baykal kazanırsa Sarıgül'ün tasfiye olacağı kanısında. Ancak kendisi genel başkan seçildiği takdirde Baykal'ın fahri bir görevle onurlandırılarak partide tutulacağını, kendisi yarışa girer de kaybederse partiden ayrılmayacağını ekliyor. 
Sonuç... Zülfü Livaneli, aradığı desteği bulamazsa önümüzdeki hafta yarıştan çekilir... Eğer Sarıgül çekilirse Livaneli'nin yarışa devamı kesinleşir... 

Afyonkarahisar'da açılan "kurban kesim kursları"na üniversite öğrencileri büyük ilgi gösteriyormuş. 
Onlar da sistem kurbanı, o yüzdendir... 
Haldun Ertem 

Hediye mi, rüşvet mi "Başbakan Tayyip Erdoğan'ın eşine Rusya seyahati sırasında verilen ve değeri 50.000 doları bulan hediyeler gerçekte hediye değil, örtülü rüşvettir..." 
Toplumsal Saydamlık Derneği, dünkü açıklamasında işte böyle diyor ve ekliyordu 
"Sayın Başbakan'ın eşinin bu hediyeleri iade etmesini ve bunu verenler hakkında yasal işlem yapılması için suç duyurusunda bulunmasını bekliyoruz." 
Türk halkı, bu hediye meselesini renkten renge girerek izliyor. 
Dün gazetelerde yer alan haber, bir miktar ferahlatıcı idi... 
Başbakan'ın eşi Emine Erdoğan, kendisine verilen toplam 45 bin dolar tutan gerdanlık ve broşu alırken bu kadar değerli olduğunu bilmiyormuş Ancak mücevherlerin değerini öğrenince bunları iade etmeyi veya tsunami bölgesine bağışlamayı düşünmeye başlamış... 
Başbakan'ın eşi hediyeleri iade ederse mesele kalmayacaktı. 
Ne var ki, dün Başbakanlık'tan bu yönde bir açıklama yapılmadı. 
Sadece Başbakan Erdoğan, hediyenin değerini şişirdikleri iddiasıyla gazetecileri suçladı. 
İHA ise hediyelerin 10 bin 600 dolar değerinde olduğunu, Bayan Erdoğan'ın bunları tsunami bölgesine bağışlayacağı haberini geçti. Oysa "bağışlamak" da "hediyeyi kabul etmek" anlamına geliyor. 
Bu arada başka hediye haberleri de geldi. Örneğin, Emine Hanım'ın Moskova'da vitrinde görüp beğendiği bir halı kendisine armağan edilmişti. Ramsey de hediye vermişti. 
Yılbaşında milletvekili ve bürokratlara hediye almayın çağrısı yapan Başbakan, anlaşıldı ki kendisini bu tür etik değerlerle bağlı saymıyor... 
Millet bu tabloları büyük, çok büyük mahcubiyet içinde izliyor... 

Son seçimde, "Baykal'a rağmen CHP" demiştik. Kurultayda da,"Baykal'a rağmen Baykal" diyeceğiz. 
Bir CHP'li 

Babalar... Selçuk Belediyesi Efes Tiyatro Topluluğu, geçen aralık ayının 15 ve 24'ünde Hasan Öztürk'ün "Babalar" adlı tiyatro oyununu sahnelemişti. Belediye tiyatrosu oyunu üçüncü kez sahneleyecekti ki... Selçuk İlçe Emniyet Müdürlüğü'nün önerisi üzerine Selçuk Kaymakam Vekili, oyunun Selçuk sınırları içinde sahnelenmesini yasakladı. Tiyatronun anavatanı olan topraklarda biliyorsunuz tiyatro yasaklamak dettir. Tiyatroyu halkın beğenip beğenmemesi önemli değil, önemli olan devlet memurlarının beğenmesidir. Ve biz bu sanat ve özgürlük anlayışıyla AB'ye girmeyi umut ediyoruzdur... 



</TEXT>
</DOC>
