<DOC>
<DOCNO> 306695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/yazar/bila.html </URL>
<DATE> 2005/01/15/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Fark yaratmak... 
</HEADLINE>
<TEXT>


Doğan Yayın Holding'in, İstanbul'daki "2005 Buluşması"nın konusu "Fark yaratmak"tı... 
Dünyanın önde gelen yayın kuruluşlarının temsilcilerinin de katıldığı "buluşmalar"da, bu konuda söyleşiler, paneller yapıldı. 
Görsel ve yazılı basında nasıl fark yaratıldığı, nasıl yaratılabileceği üzerine konuşuldu. 
Alman Bild gazetesinin Genel Yayın Yönetmeni Kai Diekmann, aynı konuda bir sunuş yaptı. Bild'i bir yandan 4 milyon tiraja ulaştırarak Avrupa'nın en büyük gazetesi, bir yandan da siyaset dahil birçok alanda en etkili gazetesi haline nasıl getirdiklerini anlattı. Bu konudaki soruları yanıtladı. 
Diekmann, Türk gazete ve televizyon yöneticilerinin de izlediği sunuşunda uyguladıkları anlayışı, "ilkeler tavsiyesi" olarak şöyle özetledi 
1- Haberi ilk veren olun, 2- Duygusal bakın, 3- İnsana odaklanın, 4- Açık ve yönlendirici olun, 5- Görsel olun, 6- Yaşamın eğlendirici yönlerini de yansıtın. 
Her ülkenin koşullarına ve yayın organının kişiliğine göre öncelikleri değişmekle birlikte, bu ilkeler Türk basınının yabancı olduğu ilkeler değil. Bazıları zaten gazeteciliğin evresel anlayışı içinde yer bulmuş durumda. 
Tabii, Türk basınının bugünkü koşulları açısından değerlendirdiğimizde, daha önemli bir temel ilkeyi anımsatmak gerekiyor Bağımsız olmak... 
Yayın organının bütün güç odaklarına karşı bağımsız olabilmesi, her zaman dik durabilmesi. Bu yoksa, diğer ilkelerin bir önemi yok. Çünkü, bağımsız olmadıkça bu ilkeleri yaşama geçirmenin de olanağı yok. 
Bu açıdan bakıldığında Türk basınının en önemli sorununun ekonomik bağımsızlık olduğu söylenebilir. Ekonomik bağımsızlığı olmayan televizyon ve gazetelerin Türk basın sektörünü, özellikle gazetecilik ilkeleri açısından nasıl zedelediğini yaşayarak görüyoruz. 
Sektöre gazetecilik yapmak için değil, basını bir "şantaj aracı", bir "silah" gibi kullanmak, "Dursun, bir gün lazım olur diye yayın organı edinmek" amacıyla girenlerin Türk basınını ne hale getirdikleri ortada... 
Halkın paralarını topladığı bankasını hortumlayarak, yayın organlarını da, diğer kuruluşlarını da batıran veya zor durumdaki bankasını kurtarmak amacıyla grubun bütün görsel ve yazılı organlarını siyasi otoritelerin kontrolüne verenler, gazeteciliğin hangi ilkesini uygulayabilirler ki Nitekim, uygulayamıyorlar. Sahip oldukları yayınların bir kısmı şu anda kamu televizyonu veya gazetesi niteliğinde. BDDK'nın yönetiminde. Bir kısmı o duruma düşmemek ve oradan kurtulmak için her şeylerini siyasi otoritenin emrine amede durumda tutuyor... 
Ve bu durumdaki yayın organları Türk basın sektöründe küçümsenmeyecek bir yer kaplıyor. 
Türk basınının hortumculukla çürütülen ve batırılan kısmı temizlenmedikçe, bunların yerine gazetecilik yapma amacıyla temiz sermaye girmedikçe, sektörün tümünün bu ilkelerle çalışmasını sağlamak mümkün değil. 
Türk basın sektörünün bu temizliği yapması şart... 



</TEXT>
</DOC>
