<DOC>
<DOCNO> 337133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur25.html </URL>
<DATE> 2005/04/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
KESK üyeleri yarın iş bırakacak 
</HEADLINE>
<TEXT>

     Sosyal güvenlik sistemi ve personel rejimine yönelik düzenlemeleri ''reform aldatmacası'' olarak nitelendiren KESK üyeleri, yarın hizmet üretmeyecek. 
     KESK Genel Başkanı Sami Evren, AA muhabirine yaptığı açıklamada, tüm nüfusun yaşamını doğrudan etkileyen sosyal güvenlik sisteminde yapılmak istenen değişikliklerle, prim ödeme miktarları ve emeklilik yaşının artırıldığını, emekli aylıklarının azaltıldığını, sosyal güvenlik sisteminin kapsamının daraltıldığını söyledi. 
     Sosyal Sigortalar ve Genel Sağlık Sigortası Yasa Tasarısı ile mevcut sosyal güvenlik sisteminin daha kötüsünün gündeme geldiğini savunan Evren, gösterilecek toplumsal tepkiyle bu tasarının yasallaşmaması gerektiğini ifade etti. 
     Kamu Yönetimi Temel Kanunu ile yapılamayan değişikliklerin parça parça hayata geçirilmeye çalışıldığını dile getiren Evren, bu kapsamda, Personel Rejimi Temel Kanunu'nda değişiklik yapılmasına yönelik yasa tasarısının da önümüzdeki günlerde TBMM gündemine geleceğini dile getirdi. 
     Evren, ''yıkım yasaları'' olarak nitelendirdiği bu düzenlemelerin kabul edilemez olduğunu, ''haksız ve toplumsal yararı olmayan'' yasalara karşı bağlı sendikaların bir süredir gerçekleştirdikleri eylemleri yarın ortaklaştıracaklarını kaydetti. 
     KESK'in yarınki iş bırakma eylemine, konfederasyona bağlı 11 sendika destek verecek. 
     Sami Evren'in Ankara'da katılacağı eylem kapsamında, öğle saatlerinde Ziya Gökalp Caddesi'nde kitlesel basın açıklaması yapılacak. 
     
</TEXT>
</DOC>
