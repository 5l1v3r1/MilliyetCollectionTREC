<DOC>
<DOCNO> 331503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonspo12.html </URL>
<DATE> 2005/04/08/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Yunan gazetesi Efes'i evinde yenmek, kaşıkçı elması'nı çalmak kadar zor 
</HEADLINE>
<TEXT>

     Yunan basını, ULEB Erkekler Avrupa Ligi'nde Yunanistan'ın Panathinaikos takımına karşı mücadele veren Efes Pilsen'i, sahasında yenmenin zor olduğu yorumunu yaptı. 
     Atina'da yayımlanan To Vima gazetesi, geçtiğimiz çarşamba günü Atina'da oynanan Panathinaikos-Efes Pilsen karşılaşmasından yenik ayrılan Türk takımının, İstanbul'da yapılacak maçta yenilmesinin ''Topkapı Sarayı'na girip Kaşıkçı Elması'nı çalmak kadar güç'' olduğu değerlendirmesinde bulundu. 
     Efes Pilsen'in yüksek performansını çok kez gözler önüne serdiğini vurgulayan gazete, Türk takımının karşılaşmanın oynanacağı Abdi İpekçi Spor Salonu'nu Panathinakos'a 'zindan' edeceğini, yeşil-yoncalara 'kalkan' olacak tek ismin ise İbrahim Kutluay olduğunu yazdı. 
     To Vima, Türk ekibinin 9 bini aşan taraftarının Atina'daki karşılaşmada çıkan olayların öcünü almak için beklediklerini de iddia etti. 
     Atina'daki maçta çıkan olaylarda, bir grup Yunan taraftarın salonu bozuk para yağmuruna tutması ve Türk oyuncuların üzerine yürümesi üzerine maç 3 dakika boyunca kesintiye uğramıştı. 
     
</TEXT>
</DOC>
