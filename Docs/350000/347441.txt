<DOC>
<DOCNO> 347441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun42.html </URL>
<DATE> 2005/05/31/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Born Almanya'da hükümet değişse de 3 Ekim'de müzakereler başlar 
</HEADLINE>
<TEXT>

     Almanya'nın Ankara Büyükelçisi Wolf-Ruthart Born, Almanya'da hükümet değişse de 3 Ekim'de Türkiye ile müzakerelerin başlayacağını söyledi. 
     Born, Almanya'nın başkenti Berlin'deki Schlosshotel Grunewald'de düzenlenen ''Avrupa Yolunda Büyüyen Türkiye Pazarı'' konulu toplantıdaki konuşmasında, ''Almanya'da hükümet değişse de 3 Ekim'de Türkiye ile müzakereler başlayacaktır. Yeter ki Türkiye reform sürecini devam ettirsin. Türkiye'nin üyeliği, 17 Aralık'ta Brüksel'de kararlaştırılan kriterlerin yeterince yerine getirilmesine bağlıdır'' dedi. 
     Hıristiyan Demokrat Birlik Partisi CDU Genel Başkanı Angela Merkel'in Türkiye'ye karşı olmadığını belirten Büyükelçi Born, şunları söyledi 
     ''Merkel, Ankara ziyaretinde Türkiye'ye karşı olmadığını, Türkiye'ye bir Avrupa perspektifi verilmesine sıcak baktığını söyledi. 3 Ekim'de başlayacak müzakerelerde Alman hükümetinin Türkiye'ye karşı tavır almayacağını belirtti. İmtiyazlı ortaklık teklifi, Merkel'in Türkiye'ye karşı olduğu anlamına gelmez. Almanya ve Türkiye de birbirlerine adım adım yaklaşıyor.'' Türkiye'ye geçen yıl yaklaşık 4 milyon turistin geldiğini, bu sayının 2005 yılında artacağını tahmin ettiğini kaydeden Born, şöyle dedi 
     ''Türkiye-Almanya ilişkileri her alanda iki taraf için de büyük önem taşıyor. Bundan dolayı uyum çalışmalarının daha da üst düzeye çıkartılması gerekir. Bunun da en güzel örneği yaklaşık 100 bin Türk-Alman evliliğidir.'' Çifte vatandaşlık sorunundan mağdur olanların Alman kurumlarına giderek bunu bildirmelerini öneren Born, kimsenin korkmasına gerek olmadığını ve bu kişilere yeniden oturma müsaadesi verileceğini, hatta istendiği takdirde Alman vatandaşlığına başvurma imkanlarının olduğunu söyledi. 
     Türk-Alman Ticaret ve Sanayi Odası TATSO Başkanı Kemal Şahin de, Türkiye'nin, Avrupa'nın Çin'i konumunda olduğunu ve devasa bir ekonomik bir potansiyel oluşturduğunu belirterek, ''Avrupa'nın Türkiye gibi dinamik bir ülkeye ihtiyacı var. Türkiye, aynı zamanda Avrupa için stratejik öneme sahip'' diye konuştu. 
     Türkiye'nin aynı zamanda Asya ve Avrupa arasında köprü vazifesi gördüğünün de altını çizen Şahin, ''Türkiye, Almanya için çok önemlidir. Başbakan Schröder'in geçen yıl içinde bizimle üç defa bir araya gelip görüşme yapması da bunun bir kanıtıdır'' dedi. 
     Şahin, Almanya'daki olası erken seçimler ne şekilde sonuçlanırsa sonuçlansın, Türkiye ile Almanya'nın yakınlaşmasının devam edeceğini söyledi. 
     Şahin, Wegweiser adlı tanıtım ve piyasa araştırması şirketi tarafından yayınlanan Türk-Alman Ticaret Rehberi'nin de iki ülke ticaretinin gelişmesi açısından önemli bir hizmet olduğunu kaydetti. 
     Hür Demokrat Parti FDP Yönetim Kurulu'nun eski üyesi Mehmet Daimagüler, Türkiye'nin AB'ye gireceğini belirterek, şöyle dedi 
     ''Yapılan anlaşmalar var. Bu anlaşmaları yok sayamayız. Ekonomik bakımdan Türkiye AB'ye hiç bir problem olmayacak. Hatta süre uzun sürerse belki Türkler AB'ye girmek istemeyecektir. Çünkü Almanya ve Hollanda'daki yaşlı nüfusun emeklilik kesintilerini karşılamak istemeyebilirler.'' Daimagüler, Almanya'da sadece ekonomik uyumun önemli olmadığını, iki kültürün birbirlerine ısınmasının da gerekli olduğunu ifade etti. 
     Merkel'in sorumluluğunun bilincinde olduğunu da kaydeden Daimagüler, ''Almanya'nın istikrarlı bir dış politikası vardır. Ve bu daha önce de olduğu gibi devam ettirilecektir'' dedi. 
     
     ''TÜRKİYE AVRUPA'NIN ÇİN'İ'' 
     Alman Toptancılar ve Dış Ticaret Birliği Başkanı Hans-Jürgen Müller de, Türk-Alman ekonomik ilişkilerinin tarihi bir geçmişi olduğunu ve Türkiye'nin de büyüme açısından ''Avrupa'nın Çin'i'' konumunda olduğunu söyledi. 
     Müller, Türkiye'nin henüz Almanya'nın ticari ortağı olarak 20. sırada yer aldığını, ancak gelecek 5 ila 10 yıl içinde ilk ona gireceğine kesin gözüyle bakıldığını kaydetti. 
     THY Almanya Satış sorumlusu Serdar Balçık, Türkiye'nin Almanya için turizm açısından çok önemli bir ülke olduğunu, bu nedenle Antalya'ya doğrudan seferler başlattıklarını söyledi. 
     İstanbul Eurojuris Eğitim ve Danışmanlık Hizmetleri A.Ş. Yönetim Kurulu üyesi Mehmet Köksal, yurtdışından Türkiye'ye yatırım yapmak isteyenler için şartların kolaylaştırıldığını ve bu konuda önemli yasal değişikliklerin yapıldığını belirtti. 
     Türkiye'nin Berlin Büyükelçisi Mehmet Ali İrtemçelik de bir mesaj göndererek, yoğun randevu trafiği nedeniyle katılamadığı toplantıdaki katılımcılara başarı diledi. 
     
</TEXT>
</DOC>
