<DOC>
<DOCNO> 337861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sontur22.html </URL>
<DATE> 2005/04/28/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Ermeni vatandaşlar da sözde soykırım iddialarından rahatsız... 
</HEADLINE>
<TEXT>

     Hatay'ın Samandağ İlçesi'ne bağlı Vakıflı Köyü'nde yaşayan Ermeni asıllı vatandaşlar, sözde soykırım iddialarına tepki gösteriyor. 
     Vakıflı'da yaşayan Ermeni asıllı vatandaşlar, Türkiye ve Türkler ile hiçbir sorun yaşamadan hayatlarını devam ettirdiklerini ve bunun mutluluğunu yaşadıklarını her fırsatta söylüyorlar. 
     Sadece sıcak dostlukların yaşanmasıyla anılmayan köyün bir de ödülü bulunuyor. Yaklaşık bir yıl önce organik tarımdan elde ettikleri narenciyenin tamamını ihraç eden Vakıflı Köyü, Türkiye İhracatçılar Birliği tarafından özel ödüle layık görüldü. 
     Ermeni-Türk dostluğunun en güzel örneklerinin yaşandığı köyün muhtarı Berç Kartun, AA muhabirine yaptığı açıklamada, 140 nüfusu olan köyde, okuma yazma oranının yüzde 99 olduğunu, geçimlerini ise organik narenciyeden sağladıklarını belirtti. 
     Organik tarım ile üretilen bin ton narenciyeyi, kooperatif aracılığıyla ihraç ettiklerini anlatan Kartun, köyde yaşayanların rahat ve huzurlu bir ortamda mutluluk içinde yaşamlarını sürdürdüğünü vurguladı. 
     Yıllardır aynı topraklarda doğup yaşama, aynı çatı altında huzur içinde yaşamı sürdürmenin mutluluğunu yaşadıklarını ve hiç bir zaman sorun yaşamadıklarını anlatan Kartun, ''Ermeni soykırımı gibi iddiaları çıkaranları şiddetle kınıyoruz. Bizim aramızı bozmak isteyenlerin oyununa gelmemeliyiz'' dedi. 
     Yaz aylarında köy nüfusunun 500'ü bulduğunu belirten Kartun, ''Herkes birbirini iyi tanır. Kapımız açık yatarız. Burada hiç suç işlenmez'' dedi. 
     Köyün üçte ikilik bölümünün vakıf arazisi olduğunu kaydeden Kartun, ''Türk vatandaşları olarak her imkana sahibiz. Üniversiteyi okuyanların köyü bırakıp başka illere ya da ülkelere gitmesi dışında sıkıntımız yok. Bu nedenle köydeki nüfusun yüzde 65'i yaşlılardan oluşuyor'' diye konuştu. 
     
     ''AVRUPA VE ABD'YE NE OLUYOR '' 
     Köyün en yaşlısı olan Ermeni asıllı Türk vatandaşı Avadis Demirci 91 de köyde tek başına yaşadığını, 4-5 dönümlük arazisinde yetiştirdiği meyvelerle geçimini sağladığını anlattı. 
     Demirci, bugüne kadar hiç bir sorun yaşamadan kardeşlik içinde birbirine saygılı ve bağlı bir şekilde yaşadıklarını, ancak Ermeni soykırımı iddialarının kendilerini üzdüğünü söyledi. 
     Bu iddiaların provokasyon amaçlı ve anlamsız olduğunu ifade eden Demirci, ''Avrupa ve ABD'ye ne oluyor Bunlar boş laflar. Biz burada huzur içinde yaşıyoruz. Hatta Avrupa'daki insanlardan daha mutluyuz'' dedi. 
     Köy kahvesinde arkadaşlarıyla günlerini geçiren emekli mali müşavir Can Kartun ise ''Bu iddialar, abartılarak büyütülüyor. Buna kesinlikle inanmıyor ve kınıyoruz. Araştırmayı tarihçiler yapmalılar'' diye konuştu. 
     
</TEXT>
</DOC>
