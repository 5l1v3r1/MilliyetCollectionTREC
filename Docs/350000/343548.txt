<DOC>
<DOCNO> 343548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/spor/ygokce.html </URL>
<DATE> 2005/05/18/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Mağlupların finali 
</HEADLINE>
<TEXT>


Christoph Daum ve Gheorghe Hagi... Ligimizin zirvesini paylaşan iki teknik direktör... 
Biri lig lideri Fenerbahçe'nin başında... Öteki, Galatasaray'ın patronu... Liderin peşindeki. 
Hafta sonunda, asırlık iki kulübün sporumuza kazandırdığı en büyük rekabetin yeni bir örneğini sergilemek üzere yeniden buluşacaklar. 
Bu derbi, tüm derbi özelliklerinin yanı sıra bir anlamda ligin finali... Ya şampiyonluk turu attırır Fenerbahçe'ye... Ya da Galatasaray'a defalarca sunduğu o küçük şansı yeniden gündeme oturtarak sancılı hesapları taşır bir hafta öteye... 
Dilerseniz, sezonun son derbisini bir kenara koyarak, iki teknik adamın portrelerini inceleyelim... 

İçlerine sinmez 
Christoph Daum, yıllar önce Gordon Milne'in yarıda bıraktığı mesaiyi üstlenerek ilk kez Beşiktaş'a geldi 1993-94 ... Takımın oyun geleneğini, oturmuş kadro alışkanlıklarını bir yana bırakarak hemen üçlü savunmaya döndü... Kaptan Rıza'yı libero oynattığı maçları gülerek, şaşkınlıkla izledi futbolseverler... O yıl Türkiye Kupası'nı kazandı. Ertesi yıl da 1995 Galatasaray'ın, Ali Sami Yen'deki Gaziantepspor, Samsunspor ve Antalyaspor karşısında aldığı peş peşe yenilgilerden sonra kucağına düşen Beşiktaş şampiyonluğuyla kariyer yaptı... Daum'un, Almanya'da yaşadığı kokain travmasını tamamen insani duygularla üzülerek izledim. Uzun öyküyü kısa keselim Sevgili Alman, Alman Ligi'ndeki Bayern ve diğerleri biçimindeki iktidar savaşına malzeme oldu. Bayernli Uli Hoeness'in gündeme oturan açıklamalarıyla kokain konusunda köşeye sıkıştı. Alman Milli Takımı hocalığını kaybetti. Ona yeniden kucak açan Beşiktaş'a geldi. Ne var ki, artık eski Daum da değildi, eskisi gibi şanslı da değildi. Beşiktaş'ın sadece İnönü'deki maçlarda 23 puan kaybettiğini, yaşadığı hayal kırıklığının bir göstergesi olarak anımsıyorum. 
Christoph Daum'un geçen yıl Fenerbahçe'de kazandığı şampiyonluk için hiçbir yorum yapmıyorum... Beşiktaş'ın o mücevheri elinden nasıl düşürdüğünü balık hafızalı toplumumuz zaten hatırlayacaktır. Kaldı ki bu öykünün sportif olmayan yanları da var 
Her neyse... Bugün elindeki oyuncu yapısına baktığımızda ülkenin en geniş seçenekli kadrosunu en futbolsuz, en yanlış ve en ilkesiz uygulamalarıyla haftalar önce şampiyonluk turu attırması beklenirken, sıkıntılı bir sürece soktuğunu hep birlikte görüyoruz. Yönetimin ve taraftarın onca desteğine rağmen yaşanan bu tıkanıklık ve sıkıntı süreci, elbette Aziz Yıldırım ve arkadaşları tarafından doğru değerlendirilecektir. 
Onların kararlarına şimdiden saygı duymak gerekir... Tamam ya da devam, yetki yönetimin elinde 
Ama ben bu Daum'la yola devam etmenin herkesin içine sineceğini hiç sanmıyorum... Hele ki Avrupa'da sürekli duvara toslayıp derbilerde uğradığı bozgunlar da anımsanırsa 

Gaflet örneği 
Gheorghe Hagi, Daum kadar analizi zaten hak etmiyor... Galatasaray'da eski tüfeklerle sergilediği dayanışma, onu sürekli zirve takipçisi yaptı. Eldeki olanaklara göre bu bile başarıydı. Ama son hafta eski tüfeklerin en iyisi Hakan Şükür'ü oyundan çıkarıp genç arenadaki ölüm - kalım savaşına Cafercan'ı sürmesi inanılmaz bir gaflet örneği oldu. Yönetimle yaptığı iktidar savaşları da ülkenin en sabırlı başkanı sayesinde hep krize yol açmadan ertelendi. 
Şimdi son sözümüzü söyleyelim Hafta sonundaki derbi, kim kazanırsa kazansın, iki mağlup teknik direktörün kariyerine hiçbir şey eklemez 
Kazanan takımın -hangisi olacaksa- yolu açık olsun... Ayağa kalkıp alkışlayalım... 
İki hocaya da el sallayalım... Vedalaşalım, onlarla geleceği planlayamayacağımızı artık anlayalım 

Futbolun psikiyatrisi 

Kaan Arslanoğlu, futbola gönül vermiş sorumlu bir entelektüel olarak bilimin ipine sarılıp bir kitap yazmış Futbolun Psikiyatrisi... 
Psikiyatri alanındaki uzmanlığı ile futbol dünyasındaki gözlemlerini, meşin topun çevresinde koşuşturan insanların sorunlarını, futbolu insanoğlunun en büyülü oyunlarından biri haline dönüştüren güzellikleri ve çatışmaları akıcı üslubuyla - bilim adamı soğukluğundan uzak anlatımıyla - sayfalara dökmüş. 
Futbol, psikosomatik bir oyun... Sadece kasların değil, ruhsal eylemlerin de biçimlendirdiği bir spor dalı... O nedenle Futbolun Psikiyatrisi'ni dikkatle okumak gerekiyor... Özellikle futbolcuları, antrenörleri ve yöneticileri anlayamadığımızda eşsiz bir referans. İthaki Yayınları 478 sayfa 19 YTL 

Bayatlı ve Yılmaer'e alkışlarla 

Dünya Spor Yazarları Derneği AIPS 'nin 68. genel kurulunda 12 yıl başkanlık yapan Togay Bayatlı, delegelere veda etti ve görevini İtalyan meslektaşımız Gianni Merlo'ya devretti. Aynı kongrede sevgili kardeşim Esat Yılmaer de AIPS'in en sorumlu görevlerinden biri olan Genel Sekreter Yardımcılığı'nı üstlendi. 
Togay Ağabey'le TSYD yönetimlerinde onur duyduğum beraberliklerim oldu. Onun uluslararası ilişkilerini, mesleğimize ve ülkemize yaptığı değerli katkıları hep hayranlıkla izledim. Başkanlığı süresince AIPS'i uykudan uyandırıp, Uluslararası Olimpiyat Komitesi IOC ve spor federasyonları karşısında hak ettiği saygın yere taşıdığını biliyorum... Bundan sonra da AIPS'in Onursal Başkanı olarak ülkemizin gururu olmayı sürdürecek. Teşekkürler Togay Ağabey... Ülkemize de mesleğimize de onur verdin, hepimizin göğsünü gerdin. 
Sevgili Esat'ı kutlarken, izniyle ona bir ağabey nasihatı vereceğim Ne olur gündelik koşuşturmaların içinde AIPS'e de hak ettiği önemi ver... Yeni görevine ciddiyetle sarıl, özveriyle çalış ve asla pes etme... Hepimiz yanındayız, merak etme 



</TEXT>
</DOC>
