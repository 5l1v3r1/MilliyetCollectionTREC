<DOC>
<DOCNO> 334953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonyas11.html </URL>
<DATE> 2005/04/19/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İngiltere'de 10 yaşın altında 1 milyon çocuğun cep telefonu var 
</HEADLINE>
<TEXT>

     İngiltere'de bilim adamlarının tüm sağlık uyarılarına rağmen 10 yaşın altındaki bir milyon çocuğun cep telefonu kullandığı ortaya çıktı. 
     Araştırmalar, 10 yaşından küçük ve cep telefonu olan çocuk sayısının son iki yılda iki kat arttığını ortaya koydu. 
     10 yaşın altındaki bir milyon çocuğun, bu yaş grubundaki çocukların tümünün üçte birini oluşturduğunu hatırlatan uzmanlar, çocukların ilk cep telefonlarını edinme yaşlarının ABD'de 12 olduğunu, İngiltere'de ise 8'e düştüğünü bildirdi. 
     Bilim adamlarının, cep telefonlarından yayılan dalga ve ısının beyinde tümör oluşumuna neden olabileceğine ilişkin uyarılarının İngiliz ebeveynler tarafından dikkate alınmamasını eleştiren Daily Mail gazetesi, ''cep telefonlarının küçük çocuklarınızın beyinlerine verdiği zarar çok uzun yıllar sonra ortaya çıkabilir'' diye yazdı. 
     Habere göre, Kamu Sağlığını Koruma Kurumu Başkanı Sir William Stewart, anne-babalara, 10 yaşın altındaki çocuklarının cep telefonu kullanmasına izin vermemeleri için çağrıda bulundu ve 10 yaş üzerindeki çocuklara da yalnızca kısa mesaj için cep telefonu kullanma izni verilebileceğini kaydetti. 
     
</TEXT>
</DOC>
