<DOC>
<DOCNO> 344789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/yazar/sazak.html </URL>
<DATE> 2005/05/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Devlet inşası 
</HEADLINE>
<TEXT>


Newsweek'in 11 Eylül saldırılarıyla bağlantılı El Kaide militanlarının tutulduğu Guantanamo Üssü'yle ilgili verdiği Kuranıkerim haberine tepkilerin Afganistan ve Pakistan'da 16 kişinin ölümüne yol açması üzerine, ABD yönetimi olaydan medyayı sorumlu tuttu. 'Yalan haber' yapılması sonucu, yaşamını kaybeden insanlardan duyduğu üzüntüyü dile getirdi Pentagon. 
Hafta boyunca süren tartışmalar, 'kitle imha silahı' yalanıyla Irak'ı işgal ederek yeni bir 'devlet inşası'na girişen ABD'nin, medyayı 'dezenformasyon'a kapılmakla suçlayarak sergilediği trajikomik dönüşümün ifadesi oldu. 
ABD açısından Afganistan ve Irak'ta devlet inşası, 'Tarihin Sonu' tezinin yazarı Francis Fukuyama'ya göre, 11 Eylül'de radikal İslamın büyük meydan okumasına karşı, zayıf yönetimlerin yarattığı sorunları güvenlik boyutuyla çözmeyi amaçlıyordu. 
Fukuyama, Sovyetler dağıldıktan sonra 21. yüzyılın başındaki yeni dünya düzenini yorumlarken, 'devletin güçsüzlüğü'nün yol açtığı sorunları irdeliyor 
"Yoksulluktan AIDS'e, uyuşturucudan terörizme kadar uzanan önemli dünya sorunlarının kaynağında zayıf ve başarısız devletler var. 
11 Eylül sonrası dönem için, küresel politikadaki temel mesele, devletin nasıl küçültüleceği değil nasıl yapılandırılacağıdır. 
Tek tek toplumlar ve küresel topluluk için, devletin güçten düşmesi bir ütopyanın değil, bir felaketin başlangıcıdır. 
Uluslararası sistemde, devlet olma, çeşitli nedenlerle saldırıya uğramıştır ve fiilen aşındırılmıştır. Devletler, azgelişmiş dünyanın her köşesinde zayıftır ve Soğuk Savaş'ın sonu, Avrupa'dan Güney Asya'ya kadar bir dolu başarısız ve sorunlu devlet ortaya çıkmasına yol açmıştır. Bu zayıf devletler, uluslararası düzen için tehdit oluşturmaktadırlar. 
Egemenliğin günbatımını öne sürenler -ister sağ kanatta, serbest piyasa savunucuları ister sol kanatta, çok taraflılık yandaşları olsunlar- günümüz dünyasında ulus devlet egemenliğinin yerini neyin alacağını açıklamak zorundadırlar." 
Fukuyama, 1990'ların başında 'tarihin sonu'nu ilan ettiğinde, dünyanın barış içinde yaşayacağına inanmış geniş bir kitle vardı. Birinci Körfez Savaşı'yla bu denge bozuldu. Ardından Yugoslavya iç savaşı patladı. 11 Eylül ertesi Afganistan ve Irak işgaliyle ABD'nin askeri güç kullanımıyla 'dünya egemenliği'ne oynadığı sürece girildi. ABD, yeni bir dünya inşasına çalışıyor ama haksız güç politikalarına karşı direnişi kıramıyor. 
Newsweek'in haberine gösterilen tepkiler, dergiden çok Bush yönetiminedir. 



</TEXT>
</DOC>
