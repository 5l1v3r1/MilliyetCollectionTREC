<DOC>
<DOCNO> 348778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/guncel/gun03.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'da hat sanatı 
</HEADLINE>
<TEXT>


Londra'nın 2012 Olimpiyatları'na ev sahipliği yapmak için yürüttüğü kampanya çerçevesindeki sanat etkinliğinde Kutluğ Ataman da yer alıyor 

Yasemin Bay 

Yönetmen Kutluğ Ataman, Londra'da Tate Modern tarafından düzenlenen sanat etkinliğine davet edildi. Londra'nın, 2012 Olimpiyatları'na ev sahipliği yapmak için yürüttüğü kampanya çerçevesinde düzenlenen etkinlikte, 40 sanatçının çalışması 40 gün boyunca izleyicilere sunulacak. 
Her gün bir sanatçının eserinin görülebileceği etkinliğe Ataman, hat sanatına gönderme yaptığı bir çalışmasıyla katıldı. Etkinlik, Londra'nın çokkültürlü bir sanat kenti olduğunu vurgulamayı amaçlıyor. 
Ataman'ın hat sanatından yararlanarak yaptığı animasyon çalışmasında 6 ayrı eser yer alıyor. Televizyon ekranından ya da bir projeksiyon yardımıyla izlenebilen eserde her bir görüntü şekil değiştirerek bir diğerine dönüşüyor. "Dünya", "Hiçbir şey", "Güzel" başlıklı imajlarda hat sanatının modernleştirilmiş hali görülüyor. Ataman, kendi Doğulu kimliğini ortaya koyduğu, Londra'yı tanıtan sanat eserinde İslam sanatına göndermelerde bulunuyor. 

Güncel kültür 
Kutluğ Ataman söz konusu çalışmasıyla ilgili olarak şunları söyledi "Bu işimi hat sanatından esinlenerek yaptım. Londra, birçok kültürün beraber yaşayıp güncel kültürü ürettiği bir şehir. Şehri oluşturan değişik kültürler birer zenginlik olarak kabul ediliyor ve güncel kültüre katkı yapması sağlanıyor. Amalgamı oluşturan kültürleri kültürlerinin parçası olarak görüyor ve sahip çıkıyorlar. 
Bu da Londra'nın, bütün insanlığın ortak bir noktada buluşup ortak medeniyetlerini kutladıkları, olimpiyatlara ev sahibi edebilecek olgunluğa erişmiş bir dünya şehri olduğuna işaret ediyor. Londra'dan beklenmeyecek ama parçası bir imgeyle yola çıkmak istedim ve bu işle Londra'yı temsil etmek istedim. Bu işleri yaratan ben, kültürümle bu şehirde var olabiliyor, kabul görüyorum." 
Etkinlik 6 Temmuz tarihinde son bulacak. 


</TEXT>
</DOC>
