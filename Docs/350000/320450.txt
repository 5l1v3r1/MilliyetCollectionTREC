<DOC>
<DOCNO> 320450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur22.html </URL>
<DATE> 2005/03/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Emniyet LPG denetimini sıkılaştıracak 
</HEADLINE>
<TEXT>

     Emniyet Genel Müdürlüğü 81 ilin emniyet müdürlüğüne gönderdiği genelgeyle, LPG'li araçların denetimlerine ağırlık verilmesini istedi. 
     Genelgede, bilgisayar sorgulamalarına göre 11 bin 714 ticari, 46 bin 413 hususi ve 84 resmi olmak üzere 58 bin 211 araca LPG dönüşümü yapıldığının tespit edildiği, dönüşümü yapılıp trafik kayıtlarına işlenmemiş çok sayıda araç olduğunun düşünüldüğü ifade edildi. 
     Genelgede, şunlar kaydedildi 
     ''Yapılan denetimlerde, LPG'li araçların etkin denetimi açısından Sanayi ve Ticaret Bakanlığı yetkilileri ile koordine yapılması gerekmektedir. Trafik kontrolleri esnasında, herhangi bir sebeple durdurulmuş olan araçların LPG dönüşümü konusunda bagajlarının kontrolünün yapılması, dönüşümün yasal olup olmadığı, yasal ise tescil belgesine dikkat edilmesi ve eksikleri bulunan araçların Karayolları Trafik Kanunu'nun 32. maddesine göre eksikleri giderilinceye kadar trafikten men edilmesi gerekmektedir. 
     Trafik kontrollerinde ve araçların fenni muayeneleri esnasında, dönüşüm yapılan araçların ön ve arka camlarının sağ üst köşelerinde LPG logolarının bulunup bulunmadığı kontrol edilecek. 
     LPG takılı araçlar güvenlik gerekçesi ile kapalı bagaj ve otoparklarda park ettirilmeyecek. 
     Araçlarda bulunan LPG tankları etiketli olacak ve bu tanklar 10 yılda bir değiştirilecektir.'' 
     
     BOLU'DA TRAFİK DENETİMLERİ 
     Bolu Trafik Şube Müdürü Burhan Oflaz, AA muhabirine yaptığı açıklamada, genelge doğrultusunda, Bolu'da LPG'li araçlara yönelik yapılan denetimde, 9 aracın trafikten men edildiğini ifade ederek, ''Ekiplerimiz zaman zaman bu tür denetimlere ağırlık verecekler. Denetimlerde Sanayi ve Ticaret İl Müdürlüğü yetkilileri ile ortaklaşa hareket edeceğiz'' dedi. 
     Bu arada, Bolu'da trafik ekiplerinin kent merkezinde yaptığı LPG denetimi sırasında uzun araç kuyrukları oluştu. Araçlarında ruhsatsız LPG tankları olan sürücüler, araçlarının trafikten men edileceğini öğrenince polislerle tartıştılar. 
     Trafikten men edilen LPG'li araçlar polis gözetiminde otoparka çekildi. Ekiplerin yaptığı denetimlerde bazı sürücü kurslarına ait araçların ve ticari taksilerin de ruhsatsız LPG kullandığı tespit edildi. 
     
</TEXT>
</DOC>
