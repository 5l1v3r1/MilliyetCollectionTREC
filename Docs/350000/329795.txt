<DOC>
<DOCNO> 329795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/siyaset/siy01.html </URL>
<DATE> 2005/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlı bakanın molası 
</HEADLINE>
<TEXT>


Yakıt ikmali için dün Esenboğa Havaalanı'na inen İran Savunma Bakanı Şamhani, Tuğamiral Serdar Dülger'le 40 dakika görüştü 

ANKARA Milliyet 


İran Savunma Bakanı Ali Şamhani, Fransa'ya giderken Esenboğa Havaalanı'nda verdiği yakıt ikmali sırasında Milli Savunma Bakanlığı askeri yetkililerince ağırlandı. Görüşmede, genel durum değerlendirmesi yapıldığı, Şamhani'nin özel bir mesaj getirmediği öne sürüldü. Molada Şamhani, Milli Savunma Bakanlığı Plan ve Prensipler Daire Başkanı Tuğamiral Serdar Dülger ve beraberindeki yetkililerle bir araya gelerek, 40 dakika görüştü. Şamhani'nin VIP salonunda görüşme yaptığı sıralarda ABD Ankara Büyükelçisi Eric Edelman da havaalanında görüldü. Şamhani ile bir araya gelmeyen Edelman'ın İncirlik Üssü'ne gitmek üzere havaalanına geldiği öğrenildi. Kaynaklar, Şamhani'nin neden Bakan Vecdi Gönül ya da Müsteşar ile bir araya gelmediği yönündeki sorulara, "Esenboğa'da bir protokol yetkilisi de kendisini karşılayabilirdi. Ancak Milli Savunma Bakanlığı 'jest' yaparak tuğamiral seviyesinde kendisini ağırladı" yanıtını verdi. 



</TEXT>
</DOC>
