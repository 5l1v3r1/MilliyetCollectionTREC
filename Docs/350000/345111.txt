<DOC>
<DOCNO> 345111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sontur01.html </URL>
<DATE> 2005/05/23/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Kutlamalarda kurşunlar uçuştu 
</HEADLINE>
<TEXT>

     Güngören’de maç kutlamalarını balkondan seyreden 14 yaşındaki çocuk, başından vurularak ağır yaralandı. 
     Alınan bilgiye göre, Köyiçi Cumhuriyet Meydanı’ndaki maç kutlamalarını balkondan izleyen Osman Tayfun Arıcı 14 , başına isabet eden kurşunla vuruldu. 
     Ailesi tarafından Özel Güngören Hastanesi’ne kaldırılan Arıcı, yapılan ilk tedavisinin ardından İstanbul Üniversitesi İstanbul Tıp Fakültesi Hastanesi’ne sevk edildi. 
     Hastane yetkilileri, Osman Tayfun Aracı’nın hayati tehlikesinin bulunduğu belirttiler. 
     Bu arada, Taksim Metro İstasyonu önündeki bankta oturarak maç kutlamalarını izleyen Ünal Kantar, nereden geldiği belli olmayan bir kurşunla sol omzundan yaralandı. 
     Kurşunun sol omzunu sıyırdığı belirtilen Kantar, kaldırıldığı Taksim Eğitim ve Araştırma Hastanesi’nde ayakta tedavi edildi. 
     
     ADANA’DA BİRİ KAMERAMAN, 3 KİŞİ YARALANDI 

     Fenerbahçe’nin 2004-2005 sezonunda Birinci Süper Lig’de şampiyonluğunu ilan etmesiyle Adana’da yapılan kutlamalarda çıkan olaylarda, biri kameraman 3 kişi yaralandı. 
     Emniyet Müdürlüğü yetkililerinden alınan bilgiye göre, maçın bitmesiyle birlikte Fenerbahçe taraftarları Baraj Yolu, Gazipaşa Bulvarı, Atatürk ve Toros caddelerinde konvoy oluşturdu. Bu arada Galatasaray taraftarları da gruplar halinde caddelere çıktı. 
     Gazipaşa Bulvarı ve Toros Caddesi kavşağında toplanan Fenerbahçe ve Galatasaray taraftarlarının birbirlerine taş atması sırasında, yerel bir televizyon kameramanı Mehmet Karaca 23 , başına taş isabet etmesi sonucu yaralandı. 
     Türkkuşu Kavşağı İnönü Parkı yakınında da Fenerbahçe taraftarı olduğu belirtilen Şahin Deveci 23 ile Hüseyin Gök 22 , henüz kimlikleri belirlenemeyen kişilerce bıçakla hafif şekilde yaralandı. 
     Yaralılar, hastanelerde tedavi altına alındı. 
     
</TEXT>
</DOC>
