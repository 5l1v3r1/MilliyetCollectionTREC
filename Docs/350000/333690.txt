<DOC>
<DOCNO> 333690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/soneko33.html </URL>
<DATE> 2005/04/15/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Hisarcıklıoğlu Kayıp kaçaktan menfaat umanlar mı var 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Acaba KDV'nin yüksek kalmasından memnun olacaklar mı var. Bundan menfaat umanlar var'' dedi. 
     Hisarcıklıoğlu, TOBB'da düzenlenen tekstil ve konfeksiyon sektörünün sorunları konulu toplantının ardından açıklamalarda bulundu. 
     Bir gazetecinin tekstilde KDV indirimine ilişkin rapor hazırlandığını belirtmesi üzerine Hisarcıklıoğlu, şunları kaydetti 
     ''Bahsedilen rapor... TOBB imzası ile hiçbir yerde sunulmuş bir rapor değildir. Öyle bir rapor varsa ben de görmek isterim. TOBB'un imzasını taşıyan böyle bir rapor yok. Herkes çalışma yapabilir. TOBB'un raporu olması için bizim imzamızı taşıması lazım. Bunun dışında TOBB raporu diye rapor gündeme getirmek ahlaki değildir. Olmayan bir raporu varmış gibi göstermek doğru değildir. Acaba KDV'nin yüksek kalmasından memnun olacaklar mı var Bundan menfaat umanlar mı var TOBB olarak hem üreticinin hem de tüketicinin haklarını korumak zorundayız. Vergiler ne kadar yüksek olursa, ekonomide kayıp ve kaçak o oranda artıyor. Yüksek vergi oranları koyduğun zaman kayıp kaçak artar. Kayıp kaçaktan menfaat umanlar mı var Türkiye vergi verilebilen bir ülke olsun ki Türkiye kayıtlı ekonomiye geçebilsin. Haksız rekabet ortadan kalksın.'' Toplantıda, Maliye Bakanı Kemal Unakıtan'dan KDV indirimi konusunda ne istediğiniz şeklindeki soru üzerine Hisarcıklıoğlu, şunları söyledi 
     ''KDV meselesi sadece bizim değil, Türkiye'nin kademeli KDV oranına geçilerek nihai tüketiciye yüzde 8 ile KDV uygulanması... Yaklaşık 4 yıldır çalışmanın içindeyiz. Bütün KDV oranlarının düşürülmesi için zaman zaman sektörlerle ilgili çalışmaları görüşüyoruz. Birçoğunda KDV'nin düştüğünü de gördük. Tüketim malları ve ilaç sektöründe. Ama bu çalışmalarımız devam edecektir. Esas olan yüksek olan vergileri normalleştirerek herkesin kayıtlı ekonomiye geçebilmesi. Kayıtlı ekonomiye geçebilmenin kuralı altyapının düzenlenmesine bağlı.'' Türkiye'nin lokomotifi olan tekstil ve konfeksiyon sektörünün sorunları ile ilgili olarak bir araya geldiklerini ifade eden Hisarcıklıoğlu, genel bütün sektörlerde olan sorunlarla tekstil sektörünün sorunlarının paralellik arzettiğini belirtti. 
     Hisarcıklıoğlu, sorunlarının istihdam üzerindeki yükler, enerji maliyetlerinin yüksekliği, kredi açısından finansman sıkıntıları olduğunu ve KDV olduğunu söyledi. 
     Rifat Hisarcıklıoğlu, KDV konusundaki görüşlerini de bakana sunduklarını bildirdi. 
     
     KAÇAK AKARYAKIT KULLANIMI 
     Kaçak akaryakıt kullanımı ile ilgili bir soru üzerine de Hisarcıklıoğlu, şunları söyledi 
     ''Çağdaş devletlerin görevi, regülasyon ve denetimdir. Devlet kural koyar, kuralı ihlal edeni tespit eder ve cezalandırır. Piyasada denetim ve gözetim yetkisi devlettedir. Bizde olmayan bir yetkiyi kullanmamız demokrasinin kurullarına aykırıdır. Gümrük idaresi bende değil, piyasa denetimi, gözetimi bende değil. Bu hak bize tevdi edilirse biz yaparız. Bir kısım kamu görevleri bize devredildiği zaman gerek yolsuzlukların, gerekse sürenin azaldığını hep beraber gördük. Bu yetki bize verilirse yaparız. Kanun bize verdiği yetki disiplin kurulları vasıtasıyla bakanlığın tespit ettiği kaçak yakıt kullananlar varsa bunlar bize bildirildiğinde üyelikten ihraç etme hakkımız var. Bize kanunun verdiği tek yetki bu. Onun dışında bir yetkimiz yok. Eğer yetkisi olmadan bazı yetkiler kullanılmaya başlanırsa demokrasi inancı sarsılır. Güçlülerin demokrasisi haline gelir ki bu eskiye dönüş olur.'' 
     
</TEXT>
</DOC>
