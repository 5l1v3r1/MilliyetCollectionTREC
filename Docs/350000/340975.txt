<DOC>
<DOCNO> 340975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonspo29.html </URL>
<DATE> 2005/05/09/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Derbide 8 bine yakın güvenlik görevlisi görev yapacak... 
</HEADLINE>
<TEXT>

     Galatasaray ile Fenerbahçe arasında 11 Mayıs Çarşamba günü Atatürk Olimpiyat Stadı’nda oynanacak Türkiye Kupası final maçında alınacak güvenlik tedbirleri açıklandı. 
     İstanbul Valisi Muammer Güler, Vatan Caddesi’ndeki İstanbul Emniyet Müdürlüğü Yerleşkesi’nde İstanbul Emniyet Müdürü Celalettin Cerrah ve Jandarma Alay Komutanı Ali Eryılmaz ile birlikte düzenlediği basın toplantısında alınacak önlemlerle ilgili açıklamalarda bulundu. 
     
     TARAFTARLARIN TOPLANACAĞI YERLER 
     Vali Güler, taraftarların saat 12.00’de toplanacaklarını, saat 13.00’de tedbir alınacağını ve stat kapılarının saat 15.00’te 
     açılacağını söyledi. 
     Fenerbahçe taraftarının Kadıköy Salı Pazarı, Abdi İpekçi Spor Salonu, 4. Levent Metro İstasyonu önü ve Eminönü İskele Meydanı’nda toplanacağını belirten Güler, Galatasaray taraftarının ise Mecidiyeköy otobüs durakları, Taksim Meydanı, Aksaray metro istasyonu önü ve Bakırköy Meydanı’nda biraraya geleceklerini ve otobüslerle stada getirileceklerini ifade etti. 
     
     İETT OTOBÜSÜ, TİCARİ TAKSİ VE ÖZEL ARAÇLAR... 
     Güler, taraftarların stada geliş şekillerini de şöyle açıkladı 
     "Toplanma noktalarındaki taraftarlar İETT otobüsleri ile stada getirilecek. Ayrıca taraftarlar, Atatürk Olimpiyat Stadı’na özel araç ve ticari taksilerle de gelebilecek. Ticari taksilerdeki taraftarlar kesinlikle kontrol noktalarında biletlerini ibraz etmek zorundalar. 
     Özel araçlarıyla stada gelenler ise Biletix’ten alınmış olan otopark belgelerini yanlarında bulundurmak zorundadır. Bunun dışında seyircilerin stada başka araçlarla gelmesi mümkün olmayıp, kesinlikle izin verilmeyecektir." 
     
     GİRİŞ GÜZERGAHLARI- 
     Fenerbahçe ve Galatasaray taraftarlarının giriş güzergahı ise şöyle açıklandı 
     "Galatasaray seyircileri Betonsa kavşağını takiben Masko Mobilyacılar Çarşısı önünden kuzey yan yolu takip ederek kendileri için ayrılan ve Atatürk Olimpiyat Stadı’na giden yoldan kendi otoparklarına intikal edecekler. 
     Fenerbahçe seyircileri ise Betonsa kavşağından Turgut Özal bulvarını takiben Başakşehir istikametindeki D 11 yolu ile Halkalı İkitelli caddesi üzerindeki BP benzin istasyonundan Atatürk Olimpiyat Stadı’na ulaşımı sağlayan 15 nolu yolu takip ederek kendi otoparklarına geçecekler." 
     
     "OTOBÜSLERE ZARAR VERENLER STADA SOKULMAYACAK" 
     Vali Güler, taraftarları stada getirecek olan İETT otobüslerine zarar verilmesi halinde, zarar gören otobüsteki taraftarların tamamının stada sokulmayacağını ifade etti. 
     Güler bu konuda, " Toplu taşıma araçları ile gelen seyircilerin İETT araçlarına zarar vermesi halinde, araçtaki tüm seyirciler Emniyet Müdürlüğü’nce en yakın karakol ve müdüriyet binalarına götürülüp maç bitimine kadar bekletilecek ve aracın zararı tazmin edilecektir" dedi. 
     Vali Güler, diğer önlemleri de şöyle sıraladı 
     "Biletlerde seyircilerin adı yazılacak olup, herkesin kendi koltuğunda oturması gerekmektedir. Statta son derece modern izleme ve görüntüleme sistemi mevcuttur. herhangi bir olay halinde olay yerindeki koltuk sahibi sorumlu tutulacaktır. 
     Merdivenler kesinlikle boş tutulacaktır. Merdiven boşluklarında bulunanlar uyarılacak, boşaltmayanlar stat dışına çıkartılacaktır. 
     Stadın demirbaşlarına tribün veya tuvalet gibi diğer yerler 
     zarar verenler anında dışarı çıkartılacak ve haklarında kanuni işlem yapılacaktır. Belirlenen kurallara uymadığı için stat dışına çıkartılan seyirciyi kurtarmak için girişimde bulunanların tamamına da aynı uygulama yapılacaktır. Sonuç olarak, futbolumuzun iki güzide takımı arasında oynanacak Türkiye Kupası finalinin medeni şartlarda yapılması için alınmış tedbirlere herkesin uymasını bekliyoruz." Bu arada, maçın ardından stattan ilk olarak mağlup takım taraftarlarının çıkarılacağı açıklandı. Ayrıca stat çevresinde 3 ayrı arama noktası olacağı, taraftarların afişlerinin de kontrolden sonra tribünlere alınacağı belirtilirken, yabancı medde sokulmaması için de sıkı önlemler alınacağı belirtildi. 
     
     "TRİBÜNE GİREMEYEN AB’YE DE GİREMEZ" 
     Vali Güler, güvenlik önlemlerini açıklamasının ardından basın mensuplarının sorularını yanıtladı. 
     Şampiyonlar Ligi finali öncesi böylesine zorlu bir derbinin Atatürk Olimpiyat Stadı’nda oynatılmasının risk olup olmadığı ile ilgili bir soruya Güler, "Böyle bir risk her zaman olabilir. Eğer biz bu organizasyonu gerçekleştiremezsek, büyük organizasyonları da yapamayız. Bu maçta olay çıkaracak olanlar bunun hesabını kesinlikle verecektir. Bunu ödeyecektir. Kimse devletimizi küçük düşüremez. 
     Devlet orada önlemini alacaktır. Tribüne giremeyen AB’ye de giremez" diye yanıt verdi. 
     
     "8 BİNE YAKIN GÜVENLİK GÖREVLİSİ..." 
     Güler, derbi maçta 8 bine yakın güvenlik görevlisinin yer alacağını ifade ederek, "Son yıllarda eşit sayıda taraftarın bulunacağı tek maç olacak. İnşallah centilmence geçer. Buna inanıyoruz. Kupanın adı Türkiye Kupası, Türkiye’nin adı her şeyin üstündedir. Taraftarların kendi takımlarının bayraklarının yanı sıra Türk bayraklarını da alarak stada gelmelerini bekliyoruz" şeklinde konuştu. 
     Taraftarları itidalli olmaya davet eden Güler, 25 Mayıs’ta oynanacak Şampiyonlar Ligi finali nedeniyle tüm dünyanın gözünün bu derbide olacağını vurgulayarak, şöyle devam etti 
     "Atatürk Olimpiyat Stadı, çevre yollarıyla altyapısı ile hazır. 
     Bu konuda bize yardımcı olan İstanbul Büyükşehir Belediye Başkanı Kadir Topbaş’a da teşekkür ediyorum. Fenerbahçe ile Galatasaray arasında tatlı bir rekabet var. Taraftarlarımızın centilmence bir maç seyredeceklerini umuyorum. Biz her türlü tedbiri aldık. Herkesin bu konuda yardımcı olmasını bekliyoruz." 
     
     CERRAH "ŞEHİR MERKEZİNİ BOŞ BIRAKMAYACAĞIZ" 
     İstanbul Emniyet Müdürü Celalattin Cerrah ise polisin 12-24 olan mesaisini, maç günü 12-12 olarak değiştirdiklerini ve derbi maç için her türlü önlemi alacaklarını söyledi. 
     Cerrah, stada çevik kuvvet göndereceklerini, şehir merkezini de boş bırakmayacaklarını, vatandaşın huzur ve güvenliğini sağlamak için görev başında olacaklarını sözlerine ekledi. 
     
</TEXT>
</DOC>
