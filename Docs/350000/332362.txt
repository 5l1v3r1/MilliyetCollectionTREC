<DOC>
<DOCNO> 332362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/guncel/gun07.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Toroslu Asiyeler' belgeseli festivalde 
</HEADLINE>
<TEXT>


İstanbul Film Festivali'nde bugün gösterilecek olan Pelin Esmer'in 'Oyun' adlı belgeseli, 8 köylü kadınının hayat öykülerinden yola çıkarak oyun yazma ve oynama serüvenini anlatıyor 

Alin Taşçıyan 

Uluslararası İstanbul Film Festivali programında birçok genç Türk yönetmenin önemli çalışmaları yer alıyor. Bunlardan biri de Pelin Esmer'in yönettiği "Oyun". Toroslar'da bir köyde kadınların kendi kendilerine tiyatro oyunu oynama ve kendi hayat öykülerinden yola çıkarak oyun yazma serüvenini günbegün görüntüleyen bu belgesel, dramatik yapısı itibariyle de kurmaca niteliği taşıyor. 'Tiyatro yapan köylü kadınlar' şeklinde özetlenebilecek kuru bir belgesel yerine son derece akıcı, sürükleyici, keyifli, eğlendirici ve dokunaklı bir film izliyoruz. Pelin Esmer, bu belgeseli gerçekleştirme öyküsünü şöyle açıklıyor 
"2003 yılında Radikal gazetesinde 'Torosların Asiyeleri' başlıklı bir haber okudum. 8 kadın, Mersin Arslanköy'de lise müdürü Hüseyin Arslanköylü'nün yardımıyla tiyatro kurmuşlar. Bir oyun yazıp Mersin'de sahnelemişler. Bir hafta sonra tanışmaya gittim. Çok heyecanlandım. Üç gün kaldım orada. Çok sevdik birbirimizi. 'Sizin hayaliniz tiyatro, benimki sizin filminizi yapmak.' dedim. Beni esas cezbeden kısmı, hayat hik yelerine dayanan oyunu yazacak ve sahneleyecek olmalarıydı. İlk oyun bir kan davasını konu alıyordu. Pek özdeşleşmemişlerdi. Hayatlarını Hüseyin'e anlatacaklar, o da yazacaktı. Mevsimlik işçi olarak çalıştıklarından yazın belli bir süreye sığdırmak zorundaydılar tiyatroyu." 

Prömiyere katılacaklar 
Pelin Esmer, tanık olduğu süreçte adeta onlardan biri gibi olmuş 
"Ben onlarla tanıştıktan üç hafta sonra başlayacaklardı. Tekrarı yoktu. Sponsor bulamadım ama Umut Sanat'tan Nida Karabol destek verdi. 2 kişilik ekiple gittim, arada yardıma gelenler oldu. Tiyatro ekibinin içinde erimek istediğim için ekibi küçük tuttum. Kendim çekmekten de memnun kaldım. Tiyatro ekibinden biri gibi çalıştım. Kadınlar gündüz çalışıyor, akşam evle ilgilendikten sonra okulda buluşup hayatlarını anlatıyorlardı. Bir nevi terapi gibiydi, ağır ama rahatlatıcı." 
Film, neredeyse bütçesiz çalışan Pelin Esmer'in 2 yılını almış. 
"Oyun", bugün 21.30'da Beyoğlu Sineması'nda gösterilecek. 

Bugünün önerileri 
"Zafer Yolları" 
10.00 Emek Sineması 
"Fedak r Kız" 
12.30 Emek Sineması 
"Tiksinti" 
10.00 Atlas Sineması 
"Kimse Fark etmiyor" 
12.30 Atlas Sineması 
"Hotel Rwanda" 
21.30 Rexx Sineması 
"Şeyhin Oğlu" 21.30 CRR 


</TEXT>
</DOC>
