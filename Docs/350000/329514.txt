<DOC>
<DOCNO> 329514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/guncel/gun01.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaymakam ilçeyi böldü 
</HEADLINE>
<TEXT>


Sütçüler'de sohbetlerin baş konusu haline gelen Orhan Pamuk'un kitaplarının imha edilmesi talimatı, bir aileyi birbirine düşürdü 

AYDIN HASAN Isparta 

Kaymakam Mustafa Altınpınar'ın Orhan Pamuk'un kitaplarının imha edilmesi talimatının ortaya çıkmasıyla gündeme gelen Sütçüler'de, hayat normale dönmeye başlıyor. AKP'li Belediye Başkanı Hüseyin Müftüoğlu, Pamuk'u ilçede ağırlamak istediklerini söylüyor. 
İlçede 9 Temmuz'da dut ve pekmez festivali yapıldığını kaydeden Müftüoğlu, Pamuk'u festivale davet edeceklerini belirtirken, "Asla kitap yakan olamayız" diyor. Esnaf Odaları Başkanı Muharrem Özsüt de, bu defteri kapattıklarını anlatıyor 
"Pamuk'un sözleri, Türkiye'nin imajını bozdu. Kaymakamın yazısı da hata oldu. Bu defteri kapattık. AB sürecinde Sütçüler'in Türkiye'ye engel olabilecek hale getirilmesine izin vermeyiz." 

Muhtarlardan ziyaret 
Sütçüler'in "cuma pazarı" nedeniyle ilçeye gelen köylüler, "Orhan Pamuk kim " şaşkınlığı içinde. Altınpınar'ı ziyaret eden 20 köy muhtarı da, kaymakamın görevde kalması için daha önce hazırladıkları dilekçeyi, gelişmelerin ardından "yanlış anlaşılır" endişesiyle İçişleri Bakanlığı'na göndermekten vazgeçmiş. 
Pamuk, kasabada, kahve ve esnaf sohbetlerinin baş konusu haline gelirken, eşler arasında da tartışmalara neden oluyor. Eşiyle ilçe merkezinde fırıncılık yapan Sebahat Özmen, "Kitap imhası saçma sapan bir şey. Kaymakam, hata yapmış" derken eşi, Mustafa Özmen, "Kaymakam haklı. Pamuk'a tepki verilmeliydi ama kitaplarını okuyan okusun. Ben okumam" diye söyleniyor. 

Altınpınar suskun 
Isparta Valiliği'nin hakkında açtığı inceleme süren Altınpınar'a, çok sayıda kişinin destek verdiği öne sürülüyor. Görevli Celal Gencer'in hastanede olması nedeniyle 2 gündür kapalı olan halk kütüphanesi, başka bir memurun geçici olarak görevlendirilmesiyle açılıyor. 

Er Toplama yargı kararıyla olur 

Emniyet Genel Müdürlüğü Sözcüsü Ramazan Er, haftalık bilgilendirme toplantısında, Altınpınar'ın talimatından sonra polislerin ne yaptığının sorulması üzerine, "Yazılı ve basılı eserlerin yasaklanması ve toplatılması yargı kararıyla olur" dedi. 


</TEXT>
</DOC>
