<DOC>
<DOCNO> 348352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur47.html </URL>
<DATE> 2005/06/02/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Atıf Yılmaz " Yeşilçam'ın eski izliyicileri evlerine kapandı" 
</HEADLINE>
<TEXT>

     Sinema yönetmeni Atıf Yılmaz, Yeşilçam’ın eski izleyicilerinin evlerine kapanarak, televizyon izleyicisi haline geldiğini söyledi. 
     Atıf Yılmaz, Altın Koza Film, Kültür ve Sanat Festivali etkinlikleri kapsamında düzenlenen "Ömer Kavur’un ardından" konulu söyleşide, geçen ay yakalandığı kanser hastalığı nedeniyle hayatını kaybeden ünlü yönetmen Ömer Kavur ile ilgili anılarını anlattı. 
     Yılmaz, 30 yılı aşkın sinema kariyeri olan ve sayısız unutulmaz filme imza atan Ömer Kavur’un, "Ah Güzel İstanbul", "Kırık Bir Aşk Hikayesi", "Anayurt Oteli" gibi filmlerinin birer klasik haline geldiğini vurguladı. 
     İzleyicilerden gelen sorular üzerine Türk sinemasının dünü ve bugününe de dikkati çeken Yılmaz, şunları söyledi 
     "Yeşilçam’ın eski izleyicileri evlerine kapandı, televizyon izleyicisi haline geldi. Geçmişte, Türkiye’de 3 bin sinema salonu vardı ve bu sinemalar halkın en önemli eğlence kaynağıydı. Bugün o izleyiciyi bulamıyoruz. Bunda hayat pahalılığının da etkisi var. 4 kişilik bir ailenin sinemaya gitme maliyetinin ortalama 70-80 YTL olduğu, asgari ücretin ise 300-350 YTL olduğu dikkate alınırsa, maliyetin yüksekliği anlaşılır." 
     
     "TÜRK SİNEMASI ARAYIŞ İÇİNDE" 
     Atıf Yılmaz, sinema filmi çekmenin de son derece maliyetli olduğunu belirterek, "Mütevazı koşullarda bir filmi çekmenin maliyeti en az 1 milyon dolar civarında. Bu bedeli izleyici ile karşılayamayacağını düşünenler, film çekmekten uzaklaşıyor. Şu anda Türk sineması bir arayış içinde. Hangi izleyiciye hitap edeceğini deneme-yanılma yöntemiyle bulmaya çalışıyor" dedi. 
     Adanalı yönetmen Ali Özgentürk ise sinema izleyicisinin yaş ortalamasının 17-23 arasına kadar düştüğünü, genelde öğrencilerin sinemaya gittiğini belirterek, şöyle konuştu 
     "Fransa’da yılda 350 milyon, Almanya’da 300 milyon bilet kesiliyor. Türkiye’de kesilen bilet sayısı ise 28 milyon civarında. 
     Cannes Film Festivali gibi önemli bir festivalde ödül alan bir film bile istenilen izleyici kitlesine ulaşamıyor. Son yıllarda çekilen birkaç film dışında, arzu edilen seyirci bulunamadı." Daha sonra oyuncu Lale Mansur, söyleşiyi yöneten Rıza Kıraç, Sadık Deveci de Ömer Kavur ile ilgili anılarını anlattılar. 
     Büyükşehir Belediyesi Tiyatro Salonu’ndaki etkinliğe, Adana Valisi Cahit Kıraç, Büyükşehir Belediye Başkanı Aytaç Durak ile çok sayıda davetli katıldı. 
     
</TEXT>
</DOC>
