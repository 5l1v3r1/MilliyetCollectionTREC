<DOC>
<DOCNO> 328713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonyas16.html </URL>
<DATE> 2005/03/30/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ekolojik sistemi mahvettik .. 
</HEADLINE>
<TEXT>

     İnsanoğlu son 50 yılda, temiz havadan temiz suya kadar yaşamın bağlı olduğu, ekolojik sistemin üçte ikisini kirletti. Gelecek nesiller için ekolojik sistemi korumak ise artık mümkün değil .. 
     Milenyum Ekosistem Değerlendirmesi adlı grup tarafından, 95 ülkeden 1360 uzmanın katılımıyla yapılan araştırmanın sonuçlarına dayanılarak hazırlanan rapora göre, artan insan nüfusu, son 50 yıl içinde, temiz havadan temiz suya kadar yaşamın bağlı olduğu ekolojik sistemin üçte ikisini kirletti ya da istismar etti. 
     Raporda, insanların dünyaya bu kadar zarar vermesiyle, gelecek nesiller için ekolojik sistemi korumanın artık mümkün olmayacağı ifade edildi. 
     Dünyanın yaşam destek sistemlerinin büyük çapta değerlendirildiği raporda, memeliler, kuşlar ve hem karada, hem de suda yaşayan türlerin yüzde 10 ile yüzde 30'unun yok olma tehlikesiyle karşı karşıya bulunduğu belirtildi. 
     ''İnsanların, geçen 50 yıl içinde gittikçe artan gıda, taze su, kereste, lif ve yakıt taleplerini karşılamak için tarihte hiç görülmemiş bir hız ve boyutta ekolojik sistemi değiştirdiği'' belirtilen raporda, ''Bunun, dünyada yaşam çeşitliliğinde geri dönülmez büyük kayıplara neden olduğu'' kaydedildi. 
     1945'den bu yana daha fazla arazinin tarım alanına dönüştürülmesi konusunun örnek olarak yer aldığı raporda, bu bozulmanın zararlı sonuçlarının gelecek 50 yılda daha da kötüleşeceği bildirildi. 
     Raporda, tüketimde önemli değişiklikler, iyi eğitim ve yeni teknolojileri kullanma gibi unsurların bu hasarı durdurabileceği belirtildi. 

     
</TEXT>
</DOC>
