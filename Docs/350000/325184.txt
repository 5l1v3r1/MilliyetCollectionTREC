<DOC>
<DOCNO> 325184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/magazin/amag.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
4x4 Sezen 
</HEADLINE>
<TEXT>


Sezen Aksu, tıklım tıklım doldurduğu konserinde şarkı, espri ve sürprizleriyle yine unutulmaz bir gece yaşattı 

Deniz Altuntaş 

Sezen Aksu'nun bu yılki 'BKM Unplugged' konseri, yoğun talep nedeniyle Lütfi Kırdar Kongre ve Sergi Sarayı'na alındı. İlk akşam salonu tıklım tıklım dolduran sanatçı, şarkıları, sürprizleri ve esprileriyle unutulmaz dakikalar yaşattı. Biletleri günler öncesi tükenen Aksu, sık sık seyirciyle sohbet etti. Aksu, sahneye getirilen eski bir longplay'ine bakarken, "O zaman kepçe kulaklıymışım. Kulaklarımı boşuna ameliyat ettirmişim. Boncuk gibi bir şeymişim. Yazık" yorumunu yaptı. 

'Ben ölü gömücüyüm' 
Köşe yazarlarının kendisiyle ilgili yazılarını eleştiren Aksu, "Beni öldürüp öldürüp Anıtkabir'e gömüyorlar. Unutuyorlar ki, ben ölü gömücüyüm" dedi. Uzay Heparı'yı da bir şarkısıyla anan Aksu, "Uzay Hepari'ya selam gönderelim. Hayat ne acayip böyle. İnsan her şeye dayanıyor. Çok enteresan bir hayat bu" diye konuştu. Aksu, 31 Mart Perşembe akşamı yine Lütfi Kırdar Kongre ve Sergi Sarayı'nda sahne alacak. 


</TEXT>
</DOC>
