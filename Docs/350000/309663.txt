<DOC>
<DOCNO> 309663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur37.html </URL>
<DATE> 2005/01/26/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Kadıköy sahilindeki 5 çay bahçesinin yıkımı tamamlandı 
</HEADLINE>
<TEXT>

     Kadıköy sahilinde Kıyı Kanunu'na aykırı olarak inşa edilen çay bahçelerinin bir kısmı yıkıldı. 
     Kadıköy İskele Meydanı İnciburnu'nda imara aykırı olarak inşa edilen çay bahçelerinden birinin yıkımı sırasında elinde bıçakla görevlileri tehdit eden bir kişi, Çevik Kuvvet Şube Müdürlüğü'ne bağlı polislerce gözaltına alındı. 
     Sedir Çay Bahçesi'nin sahibi Fikri Kızılarslan da, elinde mahkeme kararı olduğunu söyleyerek yıkımı durdurmak istedi. 
     Hem Milli Emlak, hem de İstanbul Büyükşehir Belediyesi ile kira sözleşmesi olduğunu ileri süren Kızılarslan, bu iki yere yıllık 150 milyar lira kira verdiğini söyledi. 
     Kızılarslan, yıkım kararının kendilerine bildirilmesinden sonra mahkemeye başvurduklarını belirterek, mahkemenin verdiği yıkımın 1 hafta süreyle durdurulmasına ilişkin kararı yıkım ekiplerine ve basın mensuplarına gösterdi. Ancak Kılıçarslan, tüm çabalarına rağmen sahibi olduğu çay bahçesini yıkılmaktan kurtaramadı. 
     Yıkımlar sırasında taşkınlık yaparak görevlileri engellemek isteyen toplam 4 kişi gözaltına alındı. 
     İstanbul Büyükşehir Belediyesi İmar Müdürlüğü, Kontrol Daire Başkanlığı ve Kadıköy Belediyesi'nin ortak çabaları sonucu 5 çay bahçesinin yıkımı tamamlandı. 
     Belediye yetkilileri, sahilde Kıyı Kanunu'na aykırı olarak yapılan diğer çay bahçesi ve büfe gibi yerlerin yıkımının süreceğini bildirdiler. 
     
</TEXT>
</DOC>
