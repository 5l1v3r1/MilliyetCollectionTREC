<DOC>
<DOCNO> 325636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur08.html </URL>
<DATE> 2005/03/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Yılmaz Erdoğan da Yurtkur'a "öğrenim kredisi" borcunu ödememiş... 
</HEADLINE>
<TEXT>

     Yüksek Öğrenim Kredi ve Yurtlar Kurumu Yurtkur Genel Müdürü Hasan Albayrak, yurtlarda ranzaların tarihe karışacağını, tüm öğrencilerin 3 yıldızlı otellerin standardında odalara kavuşacağını söyledi. 
     Albayrak, bölgedeki çalışmaları değerlendirmek üzere geldiği Adana'da, AA muhabirine yaptığı açıklamada, Mayıs ayı sonuna kadar otomasyona geçmeyen yurt kalmayacağını, sosyal devlet anlayışıyla öğrencilere her türlü desteği sağladıklarını belirterek, ''Öğrenciler, bizim geleceğimiz. Onları mutlu etmek zorundayız'' dedi. 
     Üniversiteyi kazanan ve evrağını tamamlayan tüm öğrencilere talepte bulunmaları halinde, burs ve öğrenim kredisi verdiklerini belirten Albayrak, şunları kaydetti 
     ''Öğrencilerin ve velilerin şikayet konusu yaptıkları ranza yatakların büyük bölümü odalardan kaldırıldı. Yakında bu sistem tamamen tarihe karışacak. 3 kişilik odalarda, herkese karyola, çalışma masası ve dolap tahsis ediyoruz. Yurtlarımızda terzi, berber ve kuaför, çamaşırhane, lokanta, futbol, basketbol, voleybol, bilardo ve masa tenisi gibi öğrencinin ihtiyaç duyduğu aktiviteler için olanak yaratıyoruz. 
     Ay sonunda, Ankara'da Başbakan Recep Tayyip Erdoğan'ın açacağı 2 bin yatak kapasiteli Mahmut Nedim Zapçı Yurdu ise spor tesisleri, bilgisayar donanımı, resepsiyon, çalışma ve televizyon odalarıyla 4 yıldızlı otel konumundadır. Yıl sonuna kadar Ankara, Aydın, Eskişehir, Isparta, İstanbul, Konya, Kastamonu, Muğla, Sinop, Trabzon ve Sivas'ta da hizmete girecek yurtlarla açığı kapatacağız.'' 
     
     GERİYE DÖNÜK KREDİ BORÇLARI 
     Yurtkur Genel Müdürü Hasan Albayrak, 60 bin öğrenciye burs, 180 bin öğrenciye de aylık 110 YTL kredi verdiklerini açıkladı. Başbakan Erdoğan'ın öğrencilere katkı konusunda büyük destek sağladığını belirten Albayrak, ''2005 yılı bütçemiz, 1 katrilyon 410 trilyon lirayla tarihinin altın dönemidir. 6 bin 311 eğitimli çalışanımızla yeniden yapılanma kapsamında kaynaklarımızı en iyi şekilde değerlendireceğiz'' diye konuştu. 
     Yurtkur'un 1961 yılında kurulduğunu, ancak kredi olanağından yararlanan bazı öğrencilerin geri ödemelerini yapmakta ciddi davranmadığını belirten Albayrak, konuşmasını şöyle sürdürdü 
     ''Önceki yetkililer, 44 yılda, 27 trilyon lira geriye dönük kredi borçlarını toplayabilmişler. Bizler göreve geldikten sonra 96 bin öğrencinin adreslerini belirleyerek icra takibi başlattık. 2 yıl içinde 24 trilyon lira topladık'' 
     
     SANATÇI YILMAZ ERDOĞAN'IN İTİRAFI 
     Yeni öğrencilerin yetişmesinde değerlendirildiği için kredilerin geri ödenmesi konusunda son derece duyarlı olduklarını vurgulayan Hasan Albayrak, şunları söyledi 
     ''Çarpıcı bir örnek vermek istiyorum. Sanatçı Yılmaz Erdoğan ile Mustafa Erdoğan, Hakkari'de yeni yurt açılışına katıldılar. O sırada yanıma yaklaşan Yılmaz Erdoğan, benim açılıştaki konuşmamdan etkilenerek, Genel müdürüm ben de öğrencilik yıllarımda çok güç durumdaydım. İmdadıma Yurtkur yetişti. Kredi bana ilaç gibi gelmişti. Gerçeği söylemek gerekirse kullandığım krediyi ben de geri ödemedim. Aslında bu konuda duyarlı olmak gerekir demişti. Bu şekilde borcunu ödemeyen ve bugün önemli yerlerde bulunan, ünlü kimseler olduğunu sanıyorum.'' Albayrak, yurtlarda, öğrencilerin sosyal, kültürel ve sportif anlamda gelişmeleri için önemli projeler ürettiklerini, geçmişteki siyasi ve diğer olayların yaşanmadığını, yeni kurulan özel güvenlik birimleriyle caydırıcı olduklarını da sözlerine ekledi. 
     
</TEXT>
</DOC>
