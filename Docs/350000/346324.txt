<DOC>
<DOCNO> 346324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun43.html </URL>
<DATE> 2005/05/27/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Bülent Arınç Chicago'da... 
</HEADLINE>
<TEXT>

     ABD Temsilciler Meclisi Başkanı Dennis Hastert’ın davetlisi olarak bulunduğu ABD’de Washington temaslarını tamamlayan TBMM Başkanı Bülent Arınç, Chicago’ya geldi. 
     Türkiye’nin Washington Büyükelçisi Faruk Loğoğlu ve TBMM Başkanı Arınç’ın Dışişleri Başdanışmanı Büyükelçi Engin Türker’in eşlik ettiği Arınç, O’Hare Uluslararası Havaalanı’nda Chicago Başkonsolosu Naci Koru tarafından karşılandı. 
     Arınç, bugün Chicago’daki Orta-Amerika Kulubü’nde verilen öğle yemeğinde Ulusal Strateji Forumu isimli düşünce kuruluşu üyeleri ile biraraya gelecek. Daha sonra Chicago Üniversitesi Ortadoğu Araştırmalar Merkezi’ndeki Türk Kürsüsü’nü ziyaret edecek olan Arınç, yine Chicago Üniversitesi’nde bulunan Doğu Enstitüsü Anadolu Medeniyetleri sergisini gezecek. 
     Chicago Tribune editörleri ile biraraya gelecek olan Arınç, Chicago Tribune’nin yanı sıra Chicago Sun Times gazetesine mülakatlar verecek. Arınç, ayrıca Chicago World Trade Center tarafından verilen akşam yemeğine katılacak. 
     Cumartesi günü Chicago Başkonsolosluğu’nun çalışmaları hakkında Başkonsolos Koru’dan bilgi alacak olan Arınç, aynı gün New York Times gazetesine mülakat verecek. Arınç, Union League Club’ın vereceği geniş katılımlı akşam yemeğine de katılacak. 
     Pazar günü Chicago’daki Türk toplumu ile biraraya gelecek olan Arınç, ABD gezisinin Chicago ayağını tamamlayarak akşam saatlerinde yurda dönmek üzere ABD’den ayrılacak. 
     
</TEXT>
</DOC>
