<DOC>
<DOCNO> 330599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/spor/axspo01.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın acelesi var 
</HEADLINE>
<TEXT>


Demirören - Çalımbay zirvesinde, Beşiktaş'ın yeni çehresi şimdiden şekillendi. Yabancı transferi nisan ayı içinde bitecek. Kiralıklardan Gökhan ve Okan dönecek 

ORHAN YILDIRIM 


Beşiktaş Başkanı Yıldırım Demirören ile Teknik Direktör Rıza Çalımbay önceki akşam bir araya geldi, gelecek sezonun şablonunu şekillendirdi. Diyarbakırspor beraberliğinin ardından son durumu masaya yatıran ikili, "Beşiktaş'ın yeni yüzü"nü ortaya çıkardı. 
Fenerbahçe maçına kadar futbolcu izlemeyi durduran Siyah - Beyazlılar, nisan ayının ikinci yarısında yabancı transferi bitirecek ve gelecek sezon için düşünülen oyunculara imza attıracak. Takımdan gönderilmesi planlanan yerli oyuncular ise ilk etapta takasta kullanılacak. 
Kiralık gönderilen oyuncuların durumunu da görüşen ikili, ilk etapta Gaziantepspor'da forma giyen Gökhan Zan'ın dönmesine karar verdi. Ayrıca, gittiği her takımda sorun olan, son olarak Ankaragücü'nde kadro dışı bırakılan Okan Koç'a da son kez şans verileceği öğrenildi. Diyarbakırspor formasını giyen Yasin'in de dönebileceği öğrenildi. 
Kalan 8 maç için paket prim sistemi üzerinde uzlaşan Demirören ile Çalımbay, yeni sezondaki prim ve ceza sistemi için de karara vardı. Buna göre takımın ligdeki puan durumuna ve derbilere göre ayarlama yapılacak. 
Sezonu İstanbul'da açacak olan Siyah - Beyazlılar, daha sonra yurt dışı kampına gidecek. 

Çalımbay, sakat oyuncuların fazlalığı nedeniyle zor durumda kaldı 

Sakatlarda son durum 
İbrahim Üzülmez 
Sol ayak aşin tendonunda kesik Sezonu kapattı 

Koray 
Sağ ayak bileğinde yırtılma bulunuyor. 

Fatih 
Sağ ayak bileğinde sorun var. 

Berkant 
Sağ ayak bileğinde ağrısı var. 

İbrahim Akın 
Sağ ayak üst adelesinde darbeye bağlı ödem tespit edildi. 

Gel de takım kur 

SÜLEYMAN HATISARU 

Rıza Çalımbay'ı Ankaragücü maçı öncesinde sıkıntı bastı. Başkent ekibiyle yapılacak karşılaşmanın hazırlıklarını sürdüren Siyah - Beyazlılar'da gol yollarındaki probleme çare arayan Beşiktaş Teknik Direktörü, birçok futbolcu denemesine rağmen istediği randımanı alamadı. Carew'in formsuzluğu, İbrahim Akın'ın sürpriz sakatlığı Rıza hocayı düşündürüyor. Bu arada dünkü çalışmaya sakat olan Fatih Sonkaya ve İbrahim Üzülmez katılmadı. Berkant, İbrahim Akın, Juanfran, Koray ise düz koşu yaptı. 

Şansın böylesi 

Berkant yakasını sakatlıktan bir türlü kurtaramıyor. Şanssız bir sezon geçirdiğini belirten Berkant, "Tam toparlanacağım anda sakatlıklar yakamı bırakmıyor. Bunların geçeceğine inanıyorum. Ben de bir şeyler yapmak isterim. Ama olmuyor" dedi. 

Sezon sonu indirimi 

ORHAN YILDIRIM 


Beşiktaş, yeni sezon için radikal kararlar alıyor. Siyah-Beyazlılar, ilk olarak tüm futbolcuların maç başı alacaklarında yüzde 50 indirime gitme kararına vardı. Kartal böylece, indirimden artıracağı parayı yeni transferler için aktaracak. 
Bu durumdan en çok etkilenecek futbolcu ise Kaptan Sergen Yalçın olacak. Zira Sergen, diğer oyuncular gibi garanti para yerine, maç başına 60 milyar liraya anlaşma yapmıştı. 
Yönetimde ayrıca Futbol Federasyonu Başkanı Levent Bıçakcı'nın dört büyük kulüple yaptığı toplantının detayları görüşüldü. Başkan Yıldırım Demirören'in toplantıda, "Başka ekipler hakkında konuşmaktan kaçınalım. Demeçleriniz de Beşiktaş için olsun" dediği öğrenildi. 

Atam, tutam ben seni 

Beşiktaş, penaltı kralı oldu. Kartal, 10 kez beyaz noktayı gördü 

Bu sezon hakemlerden dertli olan Beşiktaş, en çok penaltı kullanan takım olarak dikkat çekti. 26 haftanın geride bırakıldığı ligde Siyah-Beyazlılar 10 penaltı kazanırken, bunların 8'i filelerle buluşabildi. Rakipleri de 9 kez beyaz noktanın başına geçerken, sadece biri kaçtı. Beşiktaş'ın penaltılardan en çok gol kazandıran oyuncusu ise, 6 vuruşun 5'ini ağlara gönderen Carew oldu. 

PENALTI RAPORU TAKIMLAR LEHİNE ALEYHİNE A.Sebatspor 6 7 Ankaraspor 3 5 Beşiktaş 10 9 Ç.Rizespor 2 7 Denizlispor 6 4 Diyarbakır 7 7 Fenerbahçe 8 3 Galatasaray 5 3 Gaziantep 6 5 Gençlerbirliği 7 6 İstanbulspor 4 3 Kayserispor 3 7 Konyaspor 8 8 Malatyaspor 4 4 Ankaragücü 6 5 Sakaryasor 9 12 Samsunspor 6 7 Trabzonspor 6 4 

Carew'e tebligat 

Beşiktaş, gelecek sezon takımdan ayrılmasını istediği Carew'den takım bulmasını istedi. Norveçli'nin menajeriyle bir görüşme yapan Siyah - Beyazlılar'ın, bir türlü beklenen kapasiteye ulaşamayan futbolcuyla yollarını ayıracaklarını bildirdiği ifade edildi. Menajerinin, İtalya, İspanya ve İngiltere'deki kulüplerle görüşme yaparak, Carew için takım arayışını sürdürdüğü vurgulandı. 

Fetgeri için 100 fidan 

Gölcük Beşiktaşlılar Derneği, Değirmendere beldesinde bulunan ve kulübün kurucularından Ahmet Fetgeri Aşeni adına kurulan parka 100 fidan dikti. Törene, Siyah - Beyazlılar'ın efsane Başkanı Süleyman Seba, Divan Kurulu Başkanı Şeref Nasır ile yöneticilerden Kenan Öner, Süleyman Eren ve Bülent Deriş katıldı. Konuşmalar sonrasında, Seba'nın 79. doğum günü için hazırlanan pasta kesildi. 


</TEXT>
</DOC>
