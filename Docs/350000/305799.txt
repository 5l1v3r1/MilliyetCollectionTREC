<DOC>
<DOCNO> 305799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy08.html </URL>
<DATE> 2005/01/12/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Sarıgül Antidemokratik yollarla Mustafa Sarıgül durdurulamaz 
</HEADLINE>
<TEXT>

     Şişli Belediye Başkanı Mustafa Sarıgül, halkın gücünü hiç kimsenin antidemokratik yollarla engelleyemeyeceğini söyledi. 
     CHP'nin 29 Ocak'ta yapılacak olağanüstü kongresi öncesi görüşmelerde bulunmak üzere Samsun'a gelen Sarıgül, havaalanında partililerce karşılandı. 
     Sarıgül, havaalanında yaptığı açıklamada, Samsun'a parti delegeleriyle fikir alışverişinde bulunmak için geldiğini söyledi. 
     Samsun'un tarihi yerinin önemli olduğunu ifade eden Sarıgül, ''İnanıyorum ki Samsun'da başlattığımız bu hareket, çağdaş Türkiye'nin, laik Türkiye'nin yeni umudu olacaktır. Sosyal demokratların aldığı en yüksek oya talibiz. İnanıyorum ki Samsun'dan ulusumuza yaptığımız bu çağrı, yurttaşlarımız genelinde sevgi üzerine dünyalar kuracaktır. CHP'nin bayrağını en yükseğe dikmek için bugün Samsun'dayım'' diye konuştu. 
     CHP'nin güçlenmesiyle çağdaş ve demokratik Türkiye şahlanacaktır'' diyen Sarıgül, şunları kaydetti 
     ''Halkın gücünü hiç kimse antidemokratik yollarla engelleyemez. CHP 54 yıldır tek başına iktidar değil. Ben istiyorum ki artık CHP iktidar olsun. Ulusumuz CHP'de bir değişim beklemektir. Bu değişimi bir tek güç engelleyebilir, o da halkın gücüdür. Antidemokratik yollarla Mustafa Sarıgül ve arkadaşlarını hiç kimse durduramaz.'' Türkiye'ye, AB'ye üyelik sürecinde en yoğun desteğin sosyal demokratlardan geldiğini belirten Sarıgül, ''Ama sosyal demokratlar iktidarda değil. İnşallah ulusumuza yapacağım bu çağrı CHP'de gerekli değişikleri getirir ve AB görüşmelerini de CHP'li bir başbakan sonuçlandıracaktır'' diye konuştu. 
     
     SORULAR 
     Basın mensuplarının sorularını da yanıtlayan Sarıgül, kurultayın halka açık olması gerektiğini belirterek, ''CHP kurultayını, halktan kaçırmaya, basından kaçırmaya hiç kimsenin hakkı yoktur. CHP büyük kurultayını 25 bin kişilik salonda yapmalıdır'' dedi. 
     Kurultayda önce parti meclisi seçimleri yapılması gerektiğini de ifade eden Sarıgül, şunları söyledi 
     ''Sayın Genel Başkanımıza çağrıda bulunuyorum. Önce genel başkanlık seçimini yapıp daha sonra oldu bittiye gerip, CHP'deki tasfiye mantığını kaldırmak lazım. Tüzük kurultayında mutlaka çarşaf listeye dönülmesi şarttır. Blok liste ile tek taraflı bir seçim olmaz. Bununla itaatkar insanlar çıkar. Lidere bağlı insanlar çıkar. Ben lidere bağlı insanlar değil, cumhuriyete, demokrasiye ve CHP'ye bağlı kadroların çıkmasını istiyorum.'' Seçilmesi halinde partinin kapılarının herkese açık olacağını da söyleyen Sarıgül, Baykal'ın daha önce yakın olduğu bazı kişilere daha sonra tavır aldığını öne sürerek, ''Mustafa Sarıgül sayın genel başkanımızın bir numaralı arkadaşı idi, genel başkanımızın değirmenine su taşırken iyi idi ama Türkiye'yi dolaşmaya başladığı zaman sayın genel başkanımız heyecanla bana çok kızdı, bana da çok şeyler söyledi. Ben genel başkanımızın bu sözlerini heyecanına veriyorum.'' diye konuştu. 
     Daha sonra şehirde tur atan ve halkı selamlayan Sarıgül ile birlikte Samsun'a CHP milletvekilleri Muzaffer Remzi Kurtulmuş, İsmail Değerli, Mehmet Tomanbay, Muharrem Toprak, Muhsin Koçyiğit, Ahmet Güryüz Ketenci, Hüseyin Özcan, Ersoy Bulut ve Sefa Sirmen de geldi. 
     
</TEXT>
</DOC>
