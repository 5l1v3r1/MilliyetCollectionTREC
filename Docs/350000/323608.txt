<DOC>
<DOCNO> 323608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun19.html </URL>
<DATE> 2005/03/14/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Hırvatistan, AB'den müzakerelerin bu hafta başlamasını istedi 
</HEADLINE>
<TEXT>

     Hırvatistan Başbakanı İvo Sanader, AB liderlerinden ülkesiyle üyelik müzakerelerine planlandığı gibi bu hafta başlanmasını istedi. 
     Sanader, resmi Vyesnik gazetesiyle yaptığı söyleşide, AB'ye, Hırvatistan'ın müzakerelere zamanında başlaması ve AB yetkililerin Hırvat savaş suçlusu zanlısı General Ante Gotovina'nın yakalanmasına yönelik çabalarını bu süreç içinde değerlendirmesi önerisini yaptığı açıkladı. 
     Eski Yugoslavya için kurulan BM savaş suçları mahkemesi başsavcısı Carla Del Ponte'nin Gotovina ile ilgili açıklamalarına ilişkin olarak, ''Başsavcının tutumunu anlayabiliyorum. Başsavcı olsaydım, daima tüm zanlıların mahkemeye çıkarıldığını görmek isterdim'' dedi. 
     Sanader, Balkanlarla AB arasında köprü, komşularına örnek olduklarını ve müzakerelere başlanmasını hak ettiklerini belirterek, ''Umarız son açıklamalarımız ve bağlantılarımız sonuç verir'' diye konuştu. 
     AB Komisyonu'nun Genişlemeden Sorumlu Üyesi Ollie Rehn, hafta sonunda, savaş suçlusu zanlılarını yakalama konusunda işbirliği yapmakta başarısız olan Hırvatistan'ın, AB'ye giriş kriterini karşılamak için daha fazla zamana ihtiyacı olduğunu söylemişti. 
     AB ile 17 Martta üyelik müzakerelerine başlaması planlanan Hırvatistan'ın AB üyeliğinin önündeki en büyük tehdit olan, savaş suçu zanlısı 49 yaşındaki kaçak general Ante Gotovina, 1991-1995 Bosna savaşı sırasında 150 Sırbı öldürmek ve sınır dışı etmekle suçlanıyor. 
     Hırvatistan Başbakanı İvo Sanader, Gotovina'nın yurt dışında saklandığının sanıldığını söylemişti. 
     
</TEXT>
</DOC>
