<DOC>
<DOCNO> 300911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonspo13.html </URL>
<DATE> 2004/12/25/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Türkiye, voleybolda Dünya ve Avrupa Şampiyonalarına talip 
</HEADLINE>
<TEXT>

     Voleybol Federasyonu, 2009 Avrupa ve 2010 Dünya Bayanlar Şampiyonalarını Türkiye'de düzenlemek için Uluslararası Voleybol Federasyonu'na FIVB başvurdu. 
     Federasyon başkanı Hüsnü Can, Burhan Felek Kamp Eğitim Merkezi'nde, Birinci Lig kulüplerinin yetkilileriyle yaptığı toplantıda, 2009 Avrupa ve 2010 Dünya Bayanlar Şampiyonalarını düzenlemeye talip olduklarını belirterek, ''FIVB ile yazışmalar yapıldı. İkisinden birini mutlaka alacağız. Dünya Şampiyonası'na ağırlık veriyoruz'' dedi. 
     Can, organizasyonları yapacak ülkelerin FIVB Genel Kurulu'nda belli olacağını kaydetti. 
     
     ''SEÇİM OCAK AYININ SONUNDA'' 
     Hüsnü Can, Voleybol Federasyonu Genel Kurulu'nun Ocak ayının son haftasında olabileceğini söyledi. 
     Genel kurul listesini hazırlayıp, 27 Aralık Pazartesi günü açıklamayı düşündüklerini kaydeden Can, ''Gençlik ve Spor Genel Müdürlüğü listeyi onayladıktan sonra 1 ay içinde seçim yapmamız gerekiyor. Buna göre 29-30 Ocak tarihlerinde seçimi yaparız'' diye konuştu. 
     
     YENİ LİG STATÜSÜ ÖNERİSİ 
     Federasyon başkanı Hüsnü Can, 2005 sezonundan başlayarak 4 yıl süreyle değişmeyecek Türkiye Birinci Ligi statüsü hakkındaki önerilerini kulüp temsilcilerine anlattı. 
     Can, erkek ve bayan toplam 10 kulüp temsilcilerinin katıldığı toplantıda, sponsorların önerileri ve istekleri doğrultusunda yeni lig statüsü hazırladıklarını, camianın kabul etmemesi durumunda bu statüyü önermeyeceklerini söyledi. 
     Basit ve pratik bir lig statüsü önerdiklerini ifade eden Hüsnü Can, ''Bu tamamen bir öneri. Özerk federasyonda çok baskıcı bir yönetim tarzı söz konusu değil. Ayrıca her lig için kulüp temsilcilerinden oluşan komisyonlar kurulacak. Bu komisyonların yazılı önerilerini değerlendireceğiz'' dedi. 
     Bir gazetecinin maç saatleriyle ilgili sorusu üzerine Hüsnü Can, şöyle konuştu 
     ''Kulüplerin isteğine göre maç saatlerini ayarlıyoruz. Şurada kim olursa olsun saat işini ayarlar. 3 tane saati ayarlayamayacaksam terk edip gideyim. Örneğin Fenerbahçe, Haldun Alagaş Spor Salonu'nda saat 19.00'da maçlarını oynamak istiyor, biz de maçı o saate koyuyoruz. Fenerbahçe de artık 2. yarıda maçlarını Burhan Felek Spor Salonu'nda oynamak için başvuru yaptı, kabul ettik. Kulüplerin istediklerini yapmak zorundayız. Öyle görünüyor galiba, ama kimseye hiçbir şey sormadan tek başıma karar vermiyorum.'' 
     
     20 TAKIMLI LİG ÖNERİSİ 
     Voleybol Federasyonu'nun, Türkiye Birinci Lig statüsü önerisi şöyle 
     - Bir önceki sezonu tamamlamış 18 takım ve ikinci ligden gelen 2 takım olmak üzere, toplam 20 takım, 10'arlı A ve B grubu şeklinde oynanacak. 
     - İki devreli deplasmanlı lig sistemine göre yapılan maçların ardından ilk 5'e giren takımlar, 1. grup, son 5 takım ise 2. grup şeklinde ikinci tura geçecek. 
     -İki grupta iki devreli lig usulü oynanır. 1. grupta ilk 4'e giren takımlar play-off oynar. Diğer takımlar sezonu tamamlar. 
     -Play-off müsabakaları federasyon tarafından belirlenen iki ilde turnuva şeklinde oynanır. 
     -Play-off 1. ve 2.'si Şampiyonlar Ligi, 3. ve 4. ise CEV Kupası'na katılır. 
     -2. Grup müsabakaları sonunda 1. olan takım CEV Kupası'na katılır, son 2 takım alt lige düşer. 
     
</TEXT>
</DOC>
