<DOC>
<DOCNO> 317630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sontur14.html </URL>
<DATE> 2005/02/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Otomobilinin yerini unutan şaşkın baba, polisi ayağa kaldırdı 
</HEADLINE>
<TEXT>

     Ahmet KAYA DHA 

      GAZİANTEP'te otomobilini park ettiği yeri unutan 49 yaşındaki Aşık Şıhlı'nın polise yaptığı, "Otomobilimi içindeki 7 yaşındaki kızım ile kaçırdılar'' ihbarı polisi ayağa kaldırdı. 45 dakikalık bir aramadan sonra otomobil, Şıhlı'nın park ettiği sokakta, içinde kızıyla birlikte bulundu. 
     Gaziantep'in Şirinevler Mahallesi'nde oturan Aşık Şıhlı, askerdeki oğlunun kendisinden istediği belgeleri tamamlamak için Emniyet Müdürlüğü'ne gitti. İçinde kızı 7 yaşındaki Pınar Şıhlı'nın olduğu 19 KR 031 plakalı otomobilini Emniyet Müdürlüğü'nün karşısındaki bir ara sokağa park etti. 
     Buradaki işlerini tamamladıktan sonra yaklaşık 500 metre uzaklıktaki Ziraat Bankası'na gidip belgelerini tamamlayan Aşık Şıhlı, kapının önüne park ettiğini düşündüğü otomobilini göremeyince şaşkınlıkla sağa sola koşmaya başladı. 
     Şaşkın babanın banka önündeki bir polisten yardım istemesi üzerine polis kentin tüm giriş ve çıkışlarını tutarak 19 KR 031 plakalı Renault marka lacivert otomobili aramaya başladı. Yaklaşık 45 dakikalık bir aramadan sonra otomobil, Aşık Şıhlı'nın park ettiği Emniyet Müdürlüğü'nün karşısındaki sokakta, içinde kızı Pınar'la birlikte bulundu. 
     Türkçe'yi çok iyi konuşamayan Pınar, yoldan geçen ve Kürtçe bilen bir vatandaşın aracılığıyla sorulan soruları yanıtladı ve babasının kendisini burada bırakıp ağabeyinin işlerini yaptırmak için gittiğini söyledi. 
     Polisin ifadesine başvurduğu Aşık Şıhlı ise arabayı Ziraat Bankası'nın önüne park ettiği görüşünde ısrar etti. Ancak polis, Pınar Şıhlı'nın ifadesi doğrultusunda aracının park yerini unutan Aşık Şıhlı hakkında, yalan beyanda bulunmak' ve polisi oyalamak' suçlarından işlem yaptı. 
     
</TEXT>
</DOC>
