<DOC>
<DOCNO> 312690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sonspo15.html </URL>
<DATE> 2005/02/05/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Ankaragücü'nde Cemal Aydın 7. kez başkanlığa seçildi... 
</HEADLINE>
<TEXT>

     Ankaragücü Kulübü'nün 96. Olağan Genel Kurulu'nda, Cemal Aydın yeniden başkanlığa seçildi. 
     Cemal Aydın Spor Kompleksi'nde yapılan genel kurula, sarı-lacivertli takımda 710 delegeden 205'i katıldı. Geçerli sayılan 194 oyun tamamını alan Cemal Aydın, 7. kez kulüp başkanlığına seçilmiş oldu. 
     
     ''ANKARAGÜCÜ'NÜN FEDERASYON İLE ÇATIŞMASI SÖZ KONUSU DEĞİLDİR'' 

     Ankaragücü Kulübü Başkanı Cemal Aydın, Ankaragücü'nün, Futbol Federasyonu ile çatışmasının söz konusu olamayacağını söyledi. 
     Ankaragücü Kulübü'nün bugün yapılan 96. Olağan Genel Kurulu'nda 7. kez genel başkanlığa seçilen Cemal Aydın, yaptığı konuşmada, ''Türk sporu adına belirtmekle mükellef olduğu hususları dile getirdiği için herkesin kendisini neredeyse idam etmeye kalktığını'' ifade etti. 
     Merkez Hakem Komitesi'nin MHK bağımsız olduğunu ve ücret alamayacağını söylediğini ve bunun için de eleştirildiğini belirten Aydın, şunları söyledi 
     '' MHK bağımsızdır ve ücret alamaz. MHK, her türlü görevini mali bakımdan Futbol Federasyonu'ndan alır, idari açıdan da bağımsız olarak yapar dedik. Ama bundan niye alındılar bilemiyorum. Şimdi bir adım daha ileri gidildi. MHK seçimleri mahkeme kararıyla iptal edildi. MHK tekrar seçimle mi gelsin, yoksa atamayla mı gelsin diye Yargıtay aşaması bekleniyor.'' MHK üyelerinin seçimle gelmesi için Devlet Bakanı ve Başbakan Yardımcısı Mehmet Ali Şahin'in tüm birimlerini çalıştırdığını söyleyen Aydın, ''Sonuçta, FIFA'nın bazı normlarına uymaması nedeniyle MHK'nın atama ile belirlenmesi için çalışmalarda son aşamaya gelindi. Bununla ilgili doğru olmayan bilgilendirme yaptılar. Bağımsız hale getirilmiş bir ünitede, tekrar atama yöntemine dönülmesine izin verilmeyeceğini düşünüyorum'' dedi. 
     Futbol Federasyonu ile Ankaragücü'nün çatışma halinde olmasının da söz konusu olamayacağını belirten Aydın, ''Bizim görevimiz Ankaragücü'ne, dolayısıyla Türk sporuna hizmet etmektir. Doğru bulmadığımız şeyleri söylemezsek görevimizi yapmamış oluruz'' şeklinde konuştu. 
     Cemal Aydın, Türkiye Kupası maçları oynanmadan önce, statü ve hasılat dağılımıyla ilgili çeşitli ihtilaflar bulunduğunu federasyonun her yetkilisine defalarca söylediklerini, ancak bu konuda hiçbir yanıt alamadıklarını sözlerine ekledi. 
     
</TEXT>
</DOC>
