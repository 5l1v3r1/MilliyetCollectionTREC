<DOC>
<DOCNO> 347783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun46.html </URL>
<DATE> 2005/06/01/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Belçika, Ermeni lobisini hayal kırıklığına uğrattı... 
</HEADLINE>
<TEXT>

     Belçika Senatosu Adalet Komisyonu’nda, sözde Ermeni soykırımı iddialarını reddedenlerin cezalandırılmasını hedefleyen yasa tasarısına ilişkin görüşmelerde politikacıların geri adım atmaları üzerine hayal kırıklığına uğrayan Ermeni lobisi, Belçika’ya "uluslararası bir mahkeme kurması" çağrısında bulundu. 
     Senato’da dünkü hararetli tartışmaların ardından tasarıya destek veren Valon Liberal Parti MR ile Yeşiller’in azınlıkta kaldıklarının ve geri adımlar attıklarının ortaya çıkması üzerine, sözde Ermeni soykırımı iddialarını reddedenlerin 8 gün ila bir yıl hapis, 26 ila 5 bin avro para cezasına çarptırılmalarını hedefleyen yasa değişiklik tasarılarının geçmeyeceği ortaya çıktı. 
     Bu gelişmeyi büyük bir yenilgi olarak algılayan, tartışmaları yaz tatili sonrasına erteletme çabasına girişen Ermeni lobisi, "Avrupa Ermeni Federasyonu" adına bir bildiri yayımlayarak, Belçika Adalet Bakanı Laurette Onkelinx’e, Belçika’nın "Türk devletini yargılamak üzere" uluslararası bir mahkeme oluşturması çağrısında bulundu. 
     Söz konusu federasyonun başkanı olarak tanıtılan Laurent Leylekyan, bazı politikacıları, sözde soykırımı tanımamak için uluslararası mahkeme kararı gerektiği bahanesinin arkasına saklanmakla itham ederek, böyle bir mahkemenin de siyasi iradeyle oluşturulabileceğini savundu. 
     Leylekyan, Yargı Gücü’nün, siyasi bir kararı temel alarak insanları yargılayamayacağını, varlığı iddia edilen soykırımın hiçbir uluslararası mahkeme tarafından tanınmadığını belirten Adalet Bakanı Onkelinx’in, sözleriyle tutarlı olması için, "Türk devletini yargılayacak bir uluslararası mahkeme oluşturulması fikrini desteklemesini" istedi. 
     
</TEXT>
</DOC>
