<DOC>
<DOCNO> 326887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/spor/spo07.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve şifre çözüldü 
</HEADLINE>
<TEXT>


Elemelerdeki kritik sınav öncesi Arnavutluk'u analiz eden Teknik Direktör Ersun Yanal'ın, oyuncularını "Rakibi sakın küçümseyin. Onları çok koşup, pres yaparak çökerteceğiz" diyerek uyardığı öğrenildi 

BİLAL MEŞE 


Arnavutluk'u en ince detayına kadar inceleyen A Milli Takım Teknik Direktörü Ersun Yanal'ın rakibin tüm özelliklerini oyuncularına anlatıp, kendilerine çeşitli uyarılarda bulunduğu bildirildi. 
İnönü'deki karşılaşmanın tam bir taktik savaşı şeklinde geçeceğini hatırlatan tecrübeli hocanın, "Rakibimizi asla hafife almayın. Kaldı ki önce Arnavutluk ve Gürcistan maçları bizim açımızdan çok kritik. Bu iki maçı da kazanmalıyız" dediği öğrenildi. 

'Kontraya dikkat' 
Arnavutluk'u diri ve savunmasında iyi kapanan bir ekip olarak niteleyen Yanal'ın, Ay - Yıldızlı futbolculara, "Rakibin kontra topları bir hayli tehlikeli. Savunmada riske girmeyin, gol ya da goller için sabırlı olun. Disiplinden uzaklaşmayın. Çok koşup, çok pres yapacağız. Boş alan da bırakmayacağız. Bu unsurları bir araya getirdiğimiz zaman rakibimizi çökertiriz" diye telkinde bulunduğu ifade edildi. 

Milliyet farkı 

Gazeteniz Milliyet'in bir gün önce yaptığı "Bayrağını al da gel" çağrısı ses getirdi. Milli takım oyuncuları ve teknik heyet dün kamp yaptıkları Polat Otel'in bahçesinde Türk bayrağıyla poz verirken, futbol federasyonu da maç günü İnönü Stadı'nda 20 bin bayrak dağıtılacağını açıkladı. 

Turkcell ana sponsor 

Milli takımlara 2002'den bu yana iletişim desteği veren Turkcell, 500 bin dolarlık anlaşmayı, 2 milyon dolara çıkararak, ana sponsor oldu. Polat Renaissance Oteli'ndeki törende sözleşme hakkında bilgi verildi. 
Futbol Federasyonu, pazartesi günü de Türk Hava Yolları THY ile yeni bir anlaşmaya imza atacak. Ay - Yıldızlılar'ın uçuşları dışında Süper Lig ve İkinci Lig A Kategorisi kulüplerine yapılacak özel indirimlerle futbola yılda yaklaşık 2 milyon dolarlık katkı sağlanacak. 

Millilerin prim günü 

Federasyon Yönetim Kurulu, bugün saat 13.30'da yapılacak toplantıda Arnavutluk ve Gürcistan maçlarının kazanılması halinde futbolculara dağıtılacak prim miktarını kararlaştıracak. Ay - Yıldızlı ekibimizin iki maçı da kayıpsız geçmesi halinde prim miktarının 100'er bin YTL'yi bulması bekleniyor. Öte yandan millilerimiz, dün akşam karşılaşmanın oynanacağı İnönü Stadı'nda basına kapalı bir idman yaptı. 

Cem Yılmaz krize soktu 

Milli futbolcular, Cem Yılmaz'ın tek kişilik gösterisinde kahkaha krizine girdiler. Ünlü komedyen, futbolculara takılırken, Serkan ile Tuncay gülmekten tıkanınca, esprisini patlattı "Aman ha, gülmekten ölmeyin, sonra sahaya eksik çıkarız". Yılmaz'ın finali de müthiş oldu "Ukrayna maçı öncesi de beni izlemiştiniz, ama İstanbul'da yenildiniz. İnşallah, yine aynı şey olmaz. Yoksa aynaya bakarım " 

İlk sınav Ümitler'in 

Avrupa Ümitler Şampiyonası Elemeleri'nin 2. grubunda zirve mücadelesi veren Ay - Yıldızlılar bugün Ali Sami Yen'de Arnavutluk'u konuk ediyor 

Ümit Milli Futbol Takımımız, 15. Avrupa Şampiyonası 2. Eleme Grubu'ndaki 6. maçında bugün Arnavutluk'la karşılaşacak. Kanal D'nin naklen yayınlayacağı, Ali Sami Yen'de 20.00'de başlayacak maçı Belçikalı Van Der Velde yönetecek. Gruptaki son maçında Ukrayna'yı 1-0 yenen Ay-Yıldızlılar dün yaptığı son idmanla hazırlıklarını tamamladı. Teknik Direktör Raşit Çetiner tek hedefin galibiyet olduğunu söyledi. 

2. GRUP PUAN DURUMU Takımlar O G B M A Y P Danimarka 5 4 1 0 11 6 13 Ukrayna 6 3 1 2 11 5 10 Türkiye 5 2 2 1 4 3 8 Yunanistan 5 2 1 2 8 4 7 Arnavutluk 5 1 2 2 5 6 5 Gürcistan 4 1 1 2 4 11 4 Kazakistan 4 0 0 4 0 8 0 
BUGÜN Danimarka - Kazakistan, Gürcistan - Yunanistan 

Almanya ile özel maç 

A Milli Takımımız, 8 Ekim'de 2006 Dünya Kupası'nın ev sahibi Almanya ile özel bir maç oynayacak. İstanbul'da oynanması planlanan karşılaşma Ay - Yıldızlı ekibimizin grupta Arnavutluk ile deplasmanda yapacağı son maçın provası niteliğinde olacak. Bu arada Alman Futbol Federasyonu, Dünya Kupası'nı kazanmaları durumunda milli takım oyuncularına adambaşı 300 bin Euro prim verileceğini açıkladı. 


</TEXT>
</DOC>
