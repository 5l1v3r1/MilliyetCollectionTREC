<DOC>
<DOCNO> 322226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonsiy17.html </URL>
<DATE> 2005/03/09/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Ecevit Seka'nın kapatılması için imza attım ancak sonra durdurduk 
</HEADLINE>
<TEXT>

     Eski DSP Genel Başkanı Bülent Ecevit, SEKA İzmit İşletmesi'nin kapatılması kararına 55. Hükümet döneminde Başbakan Yardımcısı olarak imza attığını, ancak işçiler ve işçi temsilcilerinden gelen itirazlar, eleştiriler ve kaygılar dolayısıyla 4-5 gün sonra imzasını çektiğini ve kararın ortadan kaldırıldığını bildirdi. 
     Ecevit, DSP Genel Başkanı Zeki Sezer ile Bakanlar Kurulu'nun bu haftaki toplantısından sonra Adalet Bakanı ve Hükümet Sözcüsü Cemil Çiçek'in ''SEKA'nın kapatılması kararının altında Ecevit'in de imzası var'' şeklindeki açıklaması konusunda basın toplantısı düzenledi. 
     DSP Parti Okulu'nda yapılan toplantıda konuşan Sezer, Türkiye'nin büyük sorunları bulunduğunu, ekonominin sıkıntıda olduğunu savunarak, işsiz sayısının da 11 milyonu aştığını söyledi. 
     İşsizliğin artmasında yatırımların önünün açılmamasının büyük payı olduğunu kaydeden Sezer, özellikle son 2 yılda özelleştirme adı altındaki uygulamaların işsizliğin artmasında büyük ölçüde etkili olduğunu ifade etti. Sezer, buna, SEKA ve TEKEL'in özelleştirilmesini örnek gösterdi. 
     Sezer, Başbakan Recep Tayyip Erdoğan'ın, Devlet İstatistik Enstitüsü'nün DİE verilerine dayanarak ekonomide büyüme olduğunu söylediğini, ancak bu büyümenin halkın alım gücüne yansımadığını anlatarak, ''Bu büyüme, üretime, verimliliğe, yatırıma dayalı değil, ithalata dayalı bir büyümedir'' dedi. 
     Çiçek'in, SEKA İzmit İşletmesinin özelleştirilmesi kararının altında Ecevit'in imzasının bulunduğunu söylediğini anımsatan Sezer, ''Sayın Çiçek'in böyle söyleyerek bir taraftan Sayın Ecevit'ten destek almak yolunu seçtiğini, diğer taraftan da hem partimizi, hem de Sayın Ecevit'i hedef alarak toplumu yanılttığını düşünüyorum'' diye konuştu. 
     
     ''4-5 GÜN SONRA İMZAMI ÇEKTİM'' 

     Eski DSP Genel Başkanı Bülent Ecevit de devletin önemli bir kuruluşu olan SEKA'nın, 1998 yılından bu yana ciddi bir sorun haline geldiğini söyledi. 
     Çiçek'in, SEKA'nın kapatılması kararının altında kendi imzasının da bulunduğunu ifade ettiğini hatırlatan Ecevit, ''Benim her yaptığım şeye destek olacaklarsa bunu bir düzene bağlarız'' diye konuştu. 
     Ecevit, SEKA'nın özelleştirilmesine ilişkin karara 55. Hükümet döneminde Başbakan Yardımcısı olarak imza attığını, ancak işçiler ve işçi temsilcilerinden gelen itirazlar, eleştiriler ve kaygılar dolayısıyla konunun yeniden ele alındığını ve 4-5 gün sonra özelleştirme kararının ortadan kaldırıldığını bildirdi. 
     Çiçek'in, bu konudan bahsederken kararın kaldırıldığından söz etmediğini belirten Ecevit, ''Benim adımdan yararlanarak benim kabul etmediğim kararı uygulamaya geçirmek istiyorlar'' dedi. 
     ''Hükümet'ten rica ediyorum, bir yanılgıda ısrar edilmesin'' diye konuşan Ecevit, şöyle devam etti 
     ''Benim 4-5 gün sonra imzamı çektiğimi görmemiş olabilirler. Belli ki bir yanılgı içindeler. Yıllar önceki bir kararı unutmuş olabilirler, Özelleştirme İdaresi'nde bulunan yetkililer, bunu kendilerine hatırlatmamış olabilirler. Bu konuyu daha fazla uzatmadan, inatlaşma haline getirmeden, zaten iptal edilmiş olan özelleştirme kararını iptal etmelerini diliyorum. Bugünden tezi yok bu karar kaldırılmalı. Bu şekilde çok önemli bir kuruluşta yapılan hata çok kısa sürede giderilmiş olur.'' 
     
     İŞÇİLERİN ÖNERİSİ 

     Basın toplantısı sırasında basın mensuplarının yanında oturan Rahşan Ecevit ise SEKA işçilerinin, fabrikanın kapatılmaması için bazı önerilerde bulunduklarını söyledi. İşçilerin, 600 bin metrekare olan arazinin 200 bin metrekaresinin fabrikanın faaliyetini sürdürmesi için yeterli olduğunu, geri kalan kısmının ise belediye veya hazineye devredilebileceği önerisinde bulunduğunu bildirdi. 
     Rahşan Ecevit, işçilerin ayrıca, fabrikadaki makinelerin uzun süredir bakımlarının yapılmamasından dolayı verimli çalışmadığını, devletin 5-10 milyon dolar yardımda bulunması durumunda verimliliğin artırılabileceği yönünde öneri getirdiklerini kaydetti. 
     
</TEXT>
</DOC>
