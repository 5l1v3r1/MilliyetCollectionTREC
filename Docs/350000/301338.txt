<DOC>
<DOCNO> 301338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonspo16.html </URL>
<DATE> 2004/12/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Konyaspor Kayserispor'dan Alper ile prensipte anlaştık... 
</HEADLINE>
<TEXT>

     Konyaspor'da, transfer komitesinin görüştüğü Kayserispor'dan Alper ile prensipte anlaşma sağlandığı bildirildi. 
     Basın sözcüsü Bahattin Karapınar, Konyaspor'un ligin ikinci yarısına eksiksiz girebilmek için transfer çalışmalarını sürdürdüğünü söyledi. 
     Özellikle ligin son haftalarında cezalı ve sakat oyuncuların bulunmasının, Konyaspor'da kadro sıkıntısına neden olduğunu anımsatan Karapınar, bu amaçla transfer çalışmalarına büyük önem verdiklerini kaydetti. 
     Transfer komitesinin, Kayserispor'dan Alper, Gaziantepspor'dan da Mehmet Polat ile görüştüğünü ifade eden Karapınar, şunları söyledi 
     ''Alper ile prensipte anlaştık. Bugün Konya'ya gelerek imza atmasını bekliyoruz. Görüştüğümüz bu iki oyuncunun da takıma faydalı olabileceğini düşünüyoruz. Galatasaraylı Baliç'e de bir teklif götürdük ancak kendisi yurtdışında olduğu için şu an beklemedeyiz.'' Karapınar, basında demeçleri yer alan Okan Koç ile ilgili olarak ise menajeriyle görüştükten sonra karar vereceklerini ifade etti. 
     
</TEXT>
</DOC>
