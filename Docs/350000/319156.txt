<DOC>
<DOCNO> 319156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/spor/spo03.html </URL>
<DATE> 2005/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Florya'da alarm verildi 
</HEADLINE>
<TEXT>


Galatasaray'da Samsunspor yenilgisi moralleri alt üst etti. Başkan Özhan Canaydın, kritik maçlar öncesinde Teknik Direktör Gheorghe Hagi ile görüşürüp, tam destek verdi 


İlk hedef Diyarbakır 
SAMSUNSPOR deplasmanında beklenmedik bir kaza yaparak zirve yarışında darbe alan Galatasaray'da yüzler asıldı. Karşılaşma sonrasında futbolcuların ağzını bıçak açmazken, devreye Başkan Özhan Canaydın girdi. Canaydın, yarınki Diyarbakırspor kupa maçı ve haftasonu oynanacak olan Beşiktaş derbisini düşünerek teknik kadro ve futbolculara tam destek verdi. 

Hagi ile görüştü 
CANAYDIN, Teknik Direktör Hagi ile yaptığı özel görüşmede asla teslim olmaması gerektiğini hatırlattı. Galatasaray Başkanı, "Yarışta bu tür kayıplar olabilir. Bundan sonrasına bakmak zorundayız. Sana ve ekibine güvenimiz tam" mesajı verdi. Canaydın'ın bu konuşmanın ardından Teknik Direktör Hagi'nin moralinin biraz olsun yerine geldiği bildirildi. 

Orta sahaya uyarı 
BİR hafta içinde oynanacak olan iki kritik maç nedeniyle Sarı - Kırmızılılar, Florya'ya kapanma kararı aldı. Teknik kadro basına demeç vermeyi de yasakladı. Bu arada Samsunspor karşılaşması sonrasında Hagi'nin, orta sahada forma giyen Conceiçao ve Volkan'ı sert bir dille uyardığı öğrenildi. Rumen hocanın, "İstediğim hiçbir şeyi yapmadınız" dediği iddia edildi. 

Cim - Bom'a tatil yasak 

TÜRKİYE Kupası'nda yarın Diyarbakırspor ile karşılaşacak olan Galatasaray, Samsun maçının yorgunluğuna karşın hazırlıklara başladı. Çalışmaya sakatlıkları olan Hakan Ünsal, Hakan Şükür ve Cihan katılmadı. Samsunspor'a karşı 90 dakakika forma giyen oyuncular düz koşuyla yetindi. Bu arada idmanı Uçucu Madde Bağımlıları Merkezi'nden gelen çocuklar da izledi. 



</TEXT>
</DOC>
