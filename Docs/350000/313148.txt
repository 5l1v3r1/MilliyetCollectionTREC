<DOC>
<DOCNO> 313148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonsiy03.html </URL>
<DATE> 2005/02/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
TCDD gar ve istasyonları özelleşecek 
</HEADLINE>
<TEXT>

     ANKARA Milliyet 

TCDD'nin atıl duran 57 ildeki toplam 500 adet gar ve istasyonu özel sektör işbirliğiyle işletilecek. Elde edilecek gelir ile kurumun finansman yapısı güçlendirilecek. 
     TCDD'nin, tüm gar ve istasyonlarının Avrupa standardına yükseltilmesi amacını taşıyan uygulamasıyla tesislerin tamamı uzun süreli kiraya verilmesi suretiyle değerlendirilmesi mümkün olabilecek. 
     İhale programına göre girişimci kiralamak istediği gar veya istasyon alanları ile ilgili olarak gerekli başvurularını kuruma yapabilecek. Girişimcilerin talepte bulundukları istasyon sahaları, kuruluşun elemanları ve girişimci ile birlikte yerinde görülerek işletmecilik faaliyeti yönünden TCDD'nin zaruri ihtiyaçları dışında kiralanabilecek. Girişimci ayrıca yeni yapacağı tesislere ait avan projeleri için de TCDD'ye başvurarak bu konuda hazırladığı raporları iletebilecek. 
     Hazırlanacak olan projelerde mevcut tesis ve alanların ne amaçla kullanılacağı, yapılacak düzenlemeler, restorasyon gibi hususlar ile yeni yapılacak tesisler ve yatırımın yaklaşık tutarı da belirlenecek. Girişimcilerin önerilerinin uygun bulunması durumunda söz konusu alan ve tesisler, kurum tarafından yapılacak değerlendirme sonucunda belirlenecek kiralama dönemi ve miktar üzerinden ihale edilmek suretiyle kiraya verilecek. 
     
</TEXT>
</DOC>
