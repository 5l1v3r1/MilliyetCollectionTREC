<DOC>
<DOCNO> 305749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko01.html </URL>
<DATE> 2005/01/12/ </DATE>
<TIME> 00.20 </TIME>
<AUTHOR>  </AUTHOR>
<HEADLINE>
BDDK Çukurova Grubu'nun Turkcell hisseleri için bir başvurusu yok 
</HEADLINE>
<TEXT>

     Bankacılık Düzenleme ve Denetleme Kurumu BDDK , Çukurova Grubu'nun Yapı ve Kredi Bankası YKB portföyünde bulunan yüzde 13'lük Turkcell hisse senetlerini Ocak ayı sonuna kadar satın almak üzere teklif sunduğuna ilişkin kuruma ulaşan bir başvuru bulunmadığını bildirdi. 
     Başkan Yardımcısı Sabri Davaz tarafından İMKB'ye yapılan açıklamada, Çukurova Grubu'nun YKB portföyünde bulunan yüzde 13'lük Turkcell hisse senetlerini Ocak ayı sonuna kadar satın almak üzere teklif sunduğuna ilişkin, yazının tarihi itibariyle BDDK'ya ulaşan bir başvuru bulunmadığı kaydedildi. 
     Öte yandan, Çukurova Holding A.Ş'den konuyla ilgili olarak İMKB'ye yapılan açıklamada, YKB mülkiyetinde bulunan doğrudan ve dolaylı yaklaşık yüzde 13 oranındaki Turkcell hisselerinin satın alınması konusunda, ilgili yazılarda ve eki haber metninde sözü edilen türden herhangi bir başvuru yapılmadığı bildirildi. 
     
</TEXT>
</DOC>
