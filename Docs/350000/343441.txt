<DOC>
<DOCNO> 343441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sontur46.html </URL>
<DATE> 2005/05/17/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Askerin ölümünde şüphe... 
</HEADLINE>
<TEXT>

     Kocaeli 1 No’lu F Tipi Cezaevi’nde görevli bir askerin, tüfekle intihar ettiği bildirildi. 
     AA muhabirinin, Cumhuriyet Savcılığı ve cezaevi yetkililerinden edindiği bilgiye göre, Kocaeli 1 No’lu F Tipi Cezaevi Bölük Komutanlığı’nda görevli er Ersin Baş 21 , dün silah deposunun yanında boynuna dayadığı uzun namlulu G-3 silahını ateşledi. Ağır yaralanan Baş, kaldırıldığı Derince Asker Hastanesi’nde tüm müdahaleye rağmen kurtarılamadı. 
     Bu arada, olayı, oğluyla görüşmek için birliğine telefon ettiğinde öğrenen baba Abdurrahman Baş, oğlunun ölümünü şüpheli bulduklarını, bu nedenle 15. Kolordu Komutanlığı’ndaki askeri savcılığa başvurduğunu söyledi. 
     Abdurrahman Baş, AA muhabirine yaptığı açıklamada, izin kullanan oğlunu 15 Mayıs Pazar günü birliğine teslim edip İstanbul’a döndüğünü belirterek, şunları kaydetti 
     "Oğlum teslim olmak istemedi, bana ’Baba beni burada öldürecekler. Türkiye’nin her yerinde askerlik yaparım ama burada yapmam’ dedi. Kendisini dinlemeyip teslim olmasını sağladım ve İstanbul’daki evimize döndüm ama kuşkuya düştüm. Eve döner dönmez telefon ettim ama nöbette dediler görüşemedim. 
     Gece bir kez daha aradım, hastanede olduğu belirtildi. Dün aradığımda ise öldüğü söylendi. Ölümüyle ilgili de sürekli çelişkili bilgiler verildi. Oğlumun ölümünden şüphe duyuyorum. Bu nedenle yeniden otopsi yapılması ve soruşturma açılması için askeri savcılığa müracaatta bulundum." Oğlunun cenazesini teslim aldığını ve otopsi için İstanbul Adli Tıp Kurumu’na başvurduğunu da ifade eden Baş, eksik belge olduğu gerekçesiyle otopsi yaptırmadığını da iddia etti. 
     
</TEXT>
</DOC>
