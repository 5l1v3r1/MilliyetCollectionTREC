<DOC>
<DOCNO> 308657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/soneko15.html </URL>
<DATE> 2005/01/23/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İran Önerilerimiz Turkcell anlaşmasına konursa sorun kalmaz 
</HEADLINE>
<TEXT>

     Selahattin Oğuz AA 

İran İstihbarat Bakanı Ali Yunusi, ''bakanlığının önerileri Turkcell anlaşmasına konulursa güvenlik sorunu kalmayacağını'' söyledi. 
     İran Öğrenci Haber Ajansı'nın İSNA haberine göre, Yunusi mecliste yaptığı konuşmada, ''Turkcell anlaşması konusundaki bütün güvenlik önerilerimiz kabul edilmiştir. Bu önerilerin anlaşma metnine dahil edilmesi halinde, hiçbir güvenlik sorunu kalmayacaktır'' dedi. 
     Turkcell'in İran'da mobil telefon şebekesi kurmasına ilişkin anlaşmanın görüşüldüğü meclis komisyonunda, anlaşmanın güvenlik riski doğuracağını savunan üyeler ile bunun İran'a yabancı yatırımın kapısını açacağını savunanlar arasında bölünme olmuştu. Komisyon üyelerinden Hamid Rıza Katuzyan, ''şebekeyi işletecek yabancı ortağın, dinleme cihazları yerleştirerek, İstihbarat Bakanlığı'nın dinlediği telefon konuşmalarının bilgilerini elde edebileceğini ve bu birimlerin izlediği konuları öğrenebileceğini'' öne sürmüştü. Bahram Habibi ise İran'a yabancı sermayenin gelmesi için bu anlaşmanın onaylanması gerektiğini açıklamıştı. 
     Yunusi, ayrıca İmam Humeyni havaalanında güvenlik sorunu bulunmadığını, havaalanının kapanmasına sebep olan yanlışlıkların giderilmekte olduğunu belirterek, havaalanındaki sorunların güvenlikten değil, çalışmayla ilgili sorunlardan kaynaklandığını kaydetti. 
     Devrim Muhafızları, geçen yıl mayıs ayında ''güvenlik kaygıları'' gerekçesiyle havaalanını uçuşlara kapatmıştı. Havaalanının birinci terminalinin işletilmesi ve ikinci safhasının yapılması için İran hükümetiyle anlaşmaya varan Türk TAV şirketi yetkililerine de havaalanındaki personelini ve malzemelerini çekmesi talimatı verilmişti. 
     
</TEXT>
</DOC>
