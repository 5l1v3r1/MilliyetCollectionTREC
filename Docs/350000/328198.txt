<DOC>
<DOCNO> 328198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonspo02.html </URL>
<DATE> 2005/03/29/ </DATE>
<TIME> 02.12 </TIME>
<AUTHOR>  </AUTHOR>
<HEADLINE>
Şiddet özünde var Futbolun ardındaki vahşi gerçeklik 
</HEADLINE>
<TEXT>

     LONDRA DHA 

      GÜNÜMÜZDE futbolun 'centilmence' oynanması için federasyonlar kampanya üzerine kampanya düzenlerken, bu oyunun özünde 'şiddet' olduğu ortaya çıktı. 
     Futbolun beşiği olarak bilinen İngiltere'de bu ay piyasaya çıkan David Winner imzalı kitaba göre, Victoria Dönemi'nde Kraliçe Victoria'nın başta bulunduğu 1837 ila 1901 yılları oynanmaya başlayan futbol 'güzel bir oyun' olmaktan tamamen uzaktı. Çünkü bu oyun, katı kurallar benimsemiş Victoria Dönemi öğretmenleri tarafından, 'öğrencilerin içindeki kadınsı duyguları bastırmak ve erkekliklerini sert bir biçimde ifade etmek' üzere icat edilmişti. 
     
     'BECKHAM'IN AĞDALI GÖĞSÜ O ZAMANA TAMAMEN TERS' 
     İngiliz The Times gazetesi, 'Şu Ayaklar İngiliz Futbolunun Duygusal Tarihi' adlı kitabın yazarı David Winner'ın görüşlerini aktardığı haber için 'Bu güzel oyunun ardındaki vahşi gerçeklik' başlığını kullandı. Günümüzde David Beckham ve Ronaldo gibi futbolcular son moda giysileri ve ağdalı göğüsleriyle dikkat çekerken futbolun ilk çıkış yıllarında durumun bundan çok farklı olduğu ifade edilen haberde, Victoria Dönemi hayat görüşlerinin futbolun gelişimi üzerinde doğrudan etkisi olduğu belirtildi. 
     İngiltere'nin en saygın futbol yazarlarından olan Winner'ın kitabında yer alan ifadelere göre o dönemlerde devlet okullarında görevli öğretmenler, erkeklerde kadınsı özellikler görmekten nefret ediyor ve bu nedenle 'seksilik ve güzelliğin en son aranan şeyler olacağı bir oyun' geliştirmek istiyordu. Bu amaçla doğan futbol sayesinde erkekler hem o dönemde bir 'akıl hastalığı' olarak tanımlanan mastürbasyondan uzak duruyor, hem de içlerindeki savaşçı değerleri sahadaki sert oyunlarıyla ortaya çıkarabiliyordu. 
     
     FUTBOLU 'ASLAN YÜREKLİ ERKEKLER' OYNUYORDU 
     Winner'a göre Victoria Dönemi'nde futbol, 'kuvvetli, aslan yürekli erkekler' tarafından ağır meşin toplarla oynanıyordu. Hatta bu adamlar çamur deryası içinde top koştururken bileklerine kadar çıkan postallar giyiyordu. Çünkü Victoria Dönemi insanları, 'duygusallık ya da yaratıcılığı değil, yiğitlik ve gücü' seviyordu. 
     Kitaba göre o dönemin yöneticileri, İngiliz İmparatorluğu'nun da eski Roma İmparatorluğu gibi cinsel yozlaşma nedeniyle çökmesinden endişe ediyordu. Bu nedenle seks 'hayvanca' bir hareket olarak görülüyor ve erkekler 'içlerindeki hayvana' hakim olmaya çalışıyordu. O dönem için emperyalizmin yanı sıra militarizm de aşılayan futbol daha sonra köklerini aldığı aristokrat sınıftan daha geniş kitlelere doğru yayılmaya başladı. 
     
</TEXT>
</DOC>
