<DOC>
<DOCNO> 349886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/yazar/altan.html </URL>
<DATE> 2005/06/08/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Orfe" 
</HEADLINE>
<TEXT>


Bendenizin "Orfe"si, Yunan mitolojisindeki şair, müzisyen, şarkıların üstün sesi ve sanatçı dehasının simgesi "Orpheus" değil... 
Orfe efsanesi, neredeyse Hz. İsa kadar, yüz yıllar boyu damgasını dünya sanatına vurmuş bir efsane... 

Sesiyle bitkileri, çiçekleri, ağaçları, hatta vahşi hayvanları bile büyüleyen Orfe'nin deliler gibi sevdiği bir karısı vardır, Öridis... 
Öridis'i bir gün bir yılan sokar ve o güzelim kadın, çok tanrılı dünya dönemlerinin cehennemlerine düşer. 
Karısının aşkıyla Orfe de, Öridis'in peşinden iner cehennemlere ve cehennemlerin azgın zebanilerini şarkılarıyla mest ederek, karısını yeniden dünyaya ve hayata geri götürme izni alır. 
Ancak bir şartı vardır zebanilerin Orfe, karısıyla birlikte cehennemin kapısından dışarıya çıkıncaya dek, başını çevirip yüzüne bakmayacaktır Öridis'in... 
Ama Orfe, kendisini tutamaz, cehennemden çıkmadan önce, başını çevirip bakıverir karısı Öridis'e ve sonsuza dek kaybeder gider onu bu nedenle... 

Bendenizin "Orfe"si, Köyceğiz'de bahçe kapısının dibinde yatan ve ben dışarı çıkarken, hemen art ayakları üstüne kalkıp ön patilerini göğsüme dayayarak, yüzüme "Seni seviyorum" der gibi bakan, simsiyah bir köpekti. 
Kendine özgü espri ve buluşlarıyla, her el attığı yerde yeni bir dünya yaratma çilesini dokuyan sevgili yakınım Şafak Barış koymuştu ona bu adı ünlü Fransız yönetmen Marcel Camus'nün, evrensel bir alkış toplamış filmi, "Siyah Orfe"den ince bir esintiyle... 

Arada bir gittiğimiz Köyceğiz'de, Orfe'nin tek sahibi biz değildik bahçe kapılarımız dip dibe olan yan komşumuz emekli jimnastik öğretmeni Türk n Hanım da çok severdi Orfe'yi Köyceğiz'e gelip yerleşmiş, Hollandalı dostumuz Simone de... 
Orfe, onları da çok sever, onları da görünce, art ayakları üstüne kalkıp, ön patilerini onların da göğüsleri üstüne koyardı. 

Bizim siyah Orfe'cik, tek başına göl kıyısındaki yolda dolaşırken, esrarengiz bir minibüs durmuş orada ve zehirli iğne atan bir tüfek kalkıp nişan almış Orfe'ciğe... 
Oralardaki inşaatta çalışan işçiler 
- Yapmayın, etmeyin, diye bağırmışlarsa da kimse dinlememiş... 
Öldürmüşler Orfe'ciği... 

O güzelim Köyceğiz'e hiç yakışmayan böyle bir haberi, telefonlar İstanbul'a iletirken Türk n Hanım da ağlıyordu, Simone de... 
Orfe'nin aşılı olduğunu gösteren işareti de vardı kulağında boynuna kaç kez taktığımız tasmaları, gelip almıştı birileri her seferinde... 
Simone, eliyle gömmüş Orfe'yi... 
O sırada oradan geçen biri de, takılıyormuş Simone'ye 
- Ne uğraşıyorsun canım atıver çöp bidonuna gitsin... 

Başbakan Tayyip Bey'in, Washington'da Başkan Bush'la konuştuğu bir sırada... 
AB üyeliği için, Türkiye ile de müzakerelerin 3 Ekim'de başlayıp başlayamayacağının, tartışma konusu olduğu bir sırada... 
2007 Mayıs'ında yapılacak cumhurbaşkanlığı seçimlerinde başı türbanlı olan yeni bir cumhurbaşkanı eşinin, Çankaya Köşkü'ne nasıl çıkacağının tartışıldığı bir sırada... 
Simsiyah, anlayışlı mı anlayışlı, sevimli mi sevimli Orfe'ciğin ölümü... 

Ülkeleri, örneğin Amerika Birleşik Devletleri'ni, İngiltere'yi, İtalya'yı, Türkiye'yi tek bir kişiymiş gibi gösterip, politik eğilim, istek ve kararlarını anlatmaya çalışma dönemleri modasını yitirdikçe, yitirmede... 
Politikanın yerel ve evrensel arenasında 20-30 yıl önce neler konuşuluyordu bugün neler konuşuluyor 20-30 yıl sonra neler konuşulacak .. 

Bu arada ölenler, öldürenler sertleşmeler, yumuşamalar soğuk bakmalar, sıcak bakmalar... 
Ve kitlelere açıklanmayan köşelerde, bin bir avanta ve iç sahnelerde başarılı görünme pazarlıkları... 

Nereye varmak için 
Herhalde Bingöl depremlerinde perişan olanların, tatil köylerinde yeni aşklar yaşamaları için değil. Herhalde tatil köylerinde, yeni aşklar yaşarken gırtlağına kadar borca batmışların da, astronot eğitimi alarak uzayda dolaşmaya başlamaları için değil. Herhalde uzayda dolaşan astronotların da ülkelerden birinde politik bir lider olarak, uzayı anlatmaya başlamaları için değil... 
Yok Amerika'nın derdi, büyük Ortadoğu projesini hayata geçirmek yok İngiltere'nin derdi, AB üstündeki etkinliğini artırmak yok Türkiye'nin derdi, çağdaşlaşma görüntüleri içinde, oligarşik getirileri korumak... 

Köyceğiz'de göle doğru yürürken, Orfe de başlardı yanımda yürümeye ve beni korumak için koşarak havlar dururdu gelip geçen arabalara, motosikletlere... 
Yan oteldeki bahçeye gittiğimizde, o da gelip yatardı yanımızda... 
Esrarengiz bir minibüsten bir tüfek kalkıp nişan almış Orfe'ciğe... 

Tatavalar siklonunda öylesine akrepli bir kıskaçla içim yandı ki Orfe'ye, hiç sormayın h l patileri göğsümde yüzüme bakıyor gibi... 



</TEXT>
</DOC>
