<DOC>
<DOCNO> 348158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sondun15.html </URL>
<DATE> 2005/06/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
AB 'hayır'ı dikkate alacak 
</HEADLINE>
<TEXT>

     Hollanda'nın da referandumda AB Anayasası'na 'hayır' demesinin ardından, AB liderliği yazılı bir açıklama yaparak, ''Fransa ve Hollanda'dan gelen mesajları işitiyoruz ve dikkate alıyoruz'' dedi. 
     AB Komisyonu Başkanı Jose Manuel Barroso, AB Dönem Başkanı Lüksemburg Başbakanı Jean-Claude Juncker ve Avrupa Parlamentosu Başkanı Josepp Borrell, yazılı bir ortak açıklama yaptılar. 
     Açıklamada, ''Hollanda vatandaşları da, Fransızlar gibi, AB Anayasası'na 'hayır' demeyi tercih ettiler. Hollanda'da yoğun ve zengin tartışmalar ardından ortaya çıkan bu sonuç, gerekli zamanın ayrılmasıyla yapılacak derinlemesine bir analiz gerektirmektedir" denildi. 
     "AB Anayasası'nın AB'yi daha demokratik, daha etkili ve daha güçlü kılacağına olan inancımız sürüyor" denilen açıklamada, AB üyesi ülkelerin halklarının tamamının bu proje konusunda görüş bildirmelerinin önemine dikkat çekildi. 
     Açıklamada, henüz 14 üye ülkenin anayasanın onayı konusunda görüş bildirmediği hatırlatılarak, 16-17 haziran tarihlerinde, Brüksel'de, AB devlet ve hükümet başkanlarının buluşacağı zirvede, durumun toplu ve derinlemesine bir analizinin yapılmasının yararlı olacağı belirtildi. 
     Açıklamada, ulusal hükümetler, AB kurumları, siyasi partiler, sosyal ortaklar ve sivil toplumun, hep birlikte, uzlaşma içinde, AB projesini ilerleteceklerine olan güven dile getirilerek, ''AB yoluna devam ediyor ve kurumları tam işlemeyi sürdürecekler'' ifadeleri kullanıldı. 
     Schröder'den genel kriz uyarısı 
     
     AB ÜLKELERİNİN TEPKİSİ 

     Fransa'dan sonra Hollanda'nın da AB Anayasası'nı reddetmesinin ardından AB ülkelerinden tepki açıklamaları geldi. 
     
     Lüksemburg 

     AB Dönem Başkanı Lüksemburg'un Başbakanı Jean-Claude Juncker, ''AB artık insanların rüyalarını süslemiyor, insanlar AB'yi bugünkü haliyle sevmiyorlar'' dedi. 
     
     Almanya 

     Almanya Başbakanı Gerhard Schröder, Hollanda'da düzenlenen referandumda AB anayasasının reddedilmesinden üzüntü duyduğunu belirterek, anayasa sorunlarının Avrupa için genel bir krize dönüşmemesi uyarısında bulundu. 
     
     İngiltere 

     İngiltere Dışişleri Bakanı Jack Straw, Avrupa Birliği Anayasası’nın Fransa'dan sonra Hollanda'da da referandum sonucu reddedilmesinin, AB'nin geleceğiyle ilgili sorunları derinleştirdiğini söyledi. 
     Straw, Başbakan Tony Blair'le kendisinin uzun süredir AB Anayasası’nın İngiltere ve AB için iyi bir anlaşma olduğunu açıkça ifade ettiklerini kaydetti. 
     
     Fransa 

     Fransa da, Hollanda'daki referandumun sonucunun, Avrupa projesinin geleceği hakkında büyük kaygılar yarattığını belirtti. Fransa Cumhurbaşkanı Jacques Chirac'ın basın bürosundan yapılan açıklamada, Birliğin kurucu üyesi ve Avrupa'nın yapılanmasında taahhüdü bulunan Hollanda'dan gelen bu yeni olumsuz sonucun, Avrupa projesinin gelişmesiyle ilgili kaygılar, sorunlar ve güçlü beklentiler olduğunu ortaya koyduğu kaydedildi. 
     
     İspanya 

     Hollanda'nın AB Anayasası'nı ezici bir çoğunlukla reddetmesinin ardından İspanya Dışişleri Bakanlığı sözcüsü, bunun Anayasa'nın onaylanması için 'yeni bir zorluk' olduğu değerlendirmesinde bulundu. 
     Hollanda'da AB Anayasası referandumundan ezici bir çoğunlukla 'hayır' çıkmasının ardından Almanya Başbakanı Gerhard Schröder de bir açıklama yaptı. 
     Schröder, Hollanda'da düzenlenen referandumda AB Anayasası'nın reddedilmesinden üzüntü duyduğunu belirterek, Anayasa sorunlarının Avrupa için genel bir krize dönüşmemesi uyarısında bulundu. 
     Schröder, yazılı açıklamasında, Hollanda'daki referandum sonuçlarını saygıyla, ancak aynı zamanda da büyük bir üzüntüyle karşıladığını söyledi. 
     Schröder, hala güçlü bir Avrupa'yı inşa edecek Anayasa'ya gerek olduğunu, Anayasa'nın onaylama sürecinin devam etmesi gerektiğini açıkladı. 
     Almanya Dışişleri Bakanı Joschka Fischer de, liderlerin Fransa ve Hollanda'daki referandumlarda çıkan 'hayır' sonucunu ve nedenlerini analiz etmesi gerektiğini söyledi. 
     
     "Türkleri durdurmak için mücadele verdik" 

     Hollandalı popülist lider Geert Wilders, Hollanda’da AB Anayasası’na hayır denilmesinin, seçmenlerin Türklerin birliğe kabul edilmesine karşı çıktıklarının da göstergesi olduğunu savundu. 
     Eskiden sağcı bir liberal iken son yıllarda yabancı aleyhtarlığı söylemleriyle dikkati çeken 42 yaşındaki Wilders, bugünkü Corriere della Sera gazetesinde, "Türkleri durdurmak için mücalede verdik" başlığıyla yayımlanan demecinde, "Hollandalıların Avrupa Anayasası’na hayır demiş olmalarından son derece mutluyum" dedi. 
     Wilders, "Avrupa’ya neden bu denli karşısınız " biçiminde bir soruya karşılık olarak da şunları söyledi 
     "Bu doğru değil. Ne Avrupa karşıtıyım ne de ırkçı. Üye ülkelerin özgürce karar verebilmeleri koşuluyla, ekonomik işbirliği, ayrıca siyasi işbirliği konularında Avrupa’yı destekliyorum. Ama süper devlet Avrupa biçiminde bir anlayışa karşıyım. Ben, diğer on üye ülkenin birliğe alınmasını, Türkiye ile müzakereleri, avronun dayatılmasını kabul etmiş, aralarında bizim hükümetin de bulunduğu hükümetlere karşıyım. Kendilerine diyeceğim şudur Seçmenler bu referandumda, kendileri ile yöneticileri arasındaki derin farklılıklar bulunduğuna dair ciddi bir sinyal vermiş durumdadırlar. Bu nedenle de son derece mutluyum". 
     Wilders, Hollandalı yönetmen Theo Van Gogh’un yaşamını yitirmesine neden olan terör saldırısı sırasında tehdit almış bir kişi olarak da tanınıyor. Saldırganın, cinayetin ardından Yönetmen Van Gogh’un göğsüne iliştirdiği yazılı mesajda, kadın milletvekili Ayaan Hirsi Ali’nin yanı sıra Wilders’i de ismen ölümle tehdit ettiği belirtiliyor. 
     
     Corriere della Sera 

     İtalya'da yayımlanan Corriere della Sera gazetesi, 'Hollanda'dan Avrupa'ya yeni bir darbe' manşetiyle çıktı. 
     Spot cümlelerinde ise AB Anayasası konusundaki gelişmeler şu ifadelerle betimlendi ''Fransa'nın ardından bir referandum daha Anayasa'yı sınıfta bıraktı. Gelecek konusunda kaygılı olan Jacque Chirac 'düşünelim' diyor. Hollanda'da AB Anayasası'na hayır diyenlerin oranı yüzde 60'ın üzerinde. Londra'dan Paris'e varana dek, kötümserlik artıyor'' 
     
     La Repubblica 

     La Repubblica gazetesi ise Hollanda'daki hayır oylarının çokluğuna da işaret eden bir manşet kullanarak, 'Hollanda'da AB Anayasası'na karşı oybirliği' ifadesini kullandı. 
     
     Financial Times 

     İngiltere'nin saygın gazetelerinden Financial Times 'Avrupa Hollanda'nın 'hayır' kararıyla kargaşa içinde' manşetini attı. 
     Haberde, Hollandanın beklenen kararı, Fransanın Anayasa'ya hayır demesinden üç gün sonra AB Anayasası'na büyük darbe vurduğu belirtildi. 
     Gazete, bu iki kurucu ülkenin karşıtlığı, AB Anayasası anlaşmasının birliğe daha etkili ve kesin bir uluslararası profil kazandırma hedefini yaraladı, Hollandalılar 62 oranında 'hayır' oyuyla AB yönetimiyle kendileri arasında bir uçurum açtı yorumunda bulundu. 
     
     The Independent 

     İngiltere'nin bir diğer etkili gazetesi The Independent ise, "Avrupa için şimdi ne yapmalı " manşetiyle haberi okuyucularına duyurdu. 
     İngiliz gazetesi haberde, Hollanda'nın AB Anayasası'na 'hayır' demesinin ve AB'yi krize ittiğini belirtti. 
     The Independent, Anayasa'ya dört gün içindeki bu ikinci kurucu ülke darbesi, yakın zamandaki uzlaşma ihtimallerini öldürdü ve aynı zamanda İngilterenin de referandum kararını etkiledi yorumunda bulundu. 
     Habere, Hollanda Başbakanı Balkenende bu kararı açık bir mesaj olarak nitelediği ve karardan ötürü büyük hayal kırıklığı içinde olduğunu belirttiği de eklenmiş. 
     
     Süddeutsche Zeitung 

     Alman Süddeutsche Zeitung gazetesinin bu bugünkü manşeti, 'ilk büyük hesaplama ikileme gerek bırakmadı' şeklinde. 
     Gazeteye göre, Hollandalılar AB Anayasası'na 'hayır' dedi ve bu gelişmenin arkasından düşünülecek her şey artık daha açık. Alman gazetede, "Hollandalıların sadece 37'si anayasaya 'evet' dedi. Fakat referandum parlemento için bağlayıcı değil" denildi. 
     
     Le monde 

     Fransa'nın etkili gazetelerinden Le monde gazetesi de manşetten Hollanda'da yüzde 60'dan fazla oy oranıyla AB Anayasası'nın reddedildiğini duyurdu. 
     Le Monde, Fransa'da yaşananın aksine çıkan sonucun hükümeti etkilemeyeceği yorumunda bulundu. 
     Haberde, Hollanda Başbakanı Balkanende'nin referandum öncesi açıklamalarına da yer verildi. 
     
</TEXT>
</DOC>
