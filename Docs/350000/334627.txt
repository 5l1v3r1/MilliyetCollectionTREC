<DOC>
<DOCNO> 334627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/guncel/gun02.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci Ünür'e TRT vefasızlığı 
</HEADLINE>
<TEXT>


Esen Ünür'ün cenazesine TRT'den yöneticiler katılmazken, Ünür'ün ailesi aranarak, 'TRT'de ne görev yapmıştı ' diye sorulduğu ortaya çıktı 

ANKARA Milliyet 

TRT Genel Müdürlüğü, kurum çatısı altında muhabirlikten spikerliğe ve yöneticiliğe kadar pek çok görevde bulunan Türk basınının duayenlerinden Esen Ünür'e vefa göstermedi. 

Ailesini aradılar 
Ünür'ün pazar günü Kocatepe Camii'ndeki cenaze namazına TRT'den hiçbir üst düzey yönetici katılmadı. Bu arada cenaze öncesinde TRT Genel Müdürlüğü'nden Ünür'ün ailesi aranarak, "Esen Ünür, TRT'de ne görev yapmıştı " diye sorulduğu ortaya çıktı. 
Kendisini TRT Genel Müdürlüğü Özel Kalemi'nden diye tanıtan bir sekreter tarafından arandığını kaydeden Ünür'ün eski eşi Füsun Kıpçak, olayı şöyle anlattı "Telefondaki sekreter hanım, Esen'in TRT'de nerede görev yaptığını sordu. Ben de kendisine Esen'in spikerlikten muhabirliğe pek çok iş yaptığını, en son da Genel Müdür Danışmanlığı görevinden emekli olduğunu söyledim. Ancak tam olarak hangi görevlerde bulunduğu yine sorulunca, Esen'in Personel Daire Başkanlığı'ndan bulunabilecek dosyasına bakılabileceğini belirttim. Bunun üzerine, 'Biz yeniyiz de' yanıtı aldım. Açıkçası, bu gerekçe çok vahimdi." 
Ünür'ün oğlu Sinan Ünür de, TRT'den cenaze töreni gibi hiçbir talepleri olmadığını ifade etti. 


</TEXT>
</DOC>
