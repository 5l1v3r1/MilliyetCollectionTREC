<DOC>
<DOCNO> 316797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sontur40.html </URL>
<DATE> 2005/02/19/ </DATE>
<TIME> 19.34 </TIME>
<AUTHOR>  </AUTHOR>
<HEADLINE>
Bahçelievler'de gasp girişimi 
</HEADLINE>
<TEXT>

     Bahçelievler'de camını kırdıkları cipe girmeye çalışırken polisin müdahale etmesi üzerine kaçan saldırganların yakalanmasına çalışılıyor. 
     Alınan bilgiye göre, dün gece E-5 karayolu kenarındaki bir akaryakıt istasyonunda duran, içinde Nispet Ş'nin bulunduğu 34 UN 5831 plakalı cipin camını kırarak içeri girmek isteyen saldırganlara ilişkin polisin araştırması sürüyor. 
     Olay sırasında istasyon yakınında olan sivil polislerin müdahalesi üzerine kaçan ve 3 kişi oldukları sanılan gaspçıların yakalanmasına çalışıldığı kaydedildi. 
     Bu arada, olay sırasında kırılan cam parçaları nedeniyle hafif yaralanan Nispet Ş. bugün Asayiş Şube Müdürlüğü'ne geldi. 
     Emniyetten ayrılırken gazetecilerin sorularını yanıtlayan Nispet Ş, olayı şöyle anlattı 
     ''Otomobilde yalnızdım. İlk anda 2 kişiydiler. Ellerinde demirler vardı. Kaldırıp cama vurmak üzereyken gözümü kapattım. Bu arada geldikleri otomobili benim aracımın önüne koydular. Ondan sonra camın bir tanesi patladı. Birisi arka kapıları açmaya çalışıyordu. Otomatik kilitli olduğu için açamadı. Bu arada birisi kırık camdan içeri girerek çantamı almaya çalışıyordu. Çantamın sapında tel varmış. Bu tel parmağıma takıldığı için vermek istememe rağmen veremedim. 
     Bu arada dehşet dakikaları yaşıyordum. Bir tanesi yarıya kadar araca girmeyi başardı. Daha sonra silah seslerini duydular. Memur arkadaşlara burada bir kez daha teşekkür etmek istiyorum. Onlar olmasaydı belki burada olmazdım. Patlayan camdan dolayı yaralandım. 
     Son derece ruhsuz ve adeta bir robot gibiydiler. Olay sırasında ne benle ne de kendi aralarında konuşuyorlardı. Sadece hedeflerine ulaşmaya çalışıyorlardı. Bütün olay 3-4 dakika sürdü.'' 
     
</TEXT>
</DOC>
