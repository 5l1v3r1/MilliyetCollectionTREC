<DOC>
<DOCNO> 346809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/ekonomi/eko03.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya, Türk kesme çiçeğine yasak koydu 
</HEADLINE>
<TEXT>



Rusya, çiçeklerde zararlı haşereler bulunduğu gerekçesiyle 30 Mayıs'tan itibaren Türkiye'den bitki ürünleri ithalatını yasakladı. Antalya Kesme Çiçek İhracatçı Birlikleri AKÇİB Başkan Yardımcısı Osman Bağdatlıoğlu, Rusya'nın daha önce de Hollanda'dan bitki ürünleri ithalatını yasakladığını, bu kararın Türk kesme çiçek ihracatına darbe vuracağını söyledi. 
Bağdatlıoğlu, şöyle konuştu "Türkiye'nin ihraç ettiği çiçeklerin üçte biri dolaylı olarak Rusya'ya gidiyor. Rusya, Hollanda'ya da yasak koymuştu. Ancak Hollanda Hükümeti, AB vasıtasıyla çaba göstererek sorunu çözdü. Hükümet, üretici ve ihracatçılar biraraya gelerek acil eylem planı hazırlamalı. Çiçeğin başına gelen bu durum, yaş meyve ve sebze ihracatı için de gelebilir. Önlemini şimdiden almalıyız. Yoksa Türk çiçeğinin ana damarı olan Rusya pazarımız yok olur" dedi. 
Rusya Federal Veterinerlik ve Bitki Sağlığı Kontrol Servis Başkanı Sergey Dankvert, 19-20 Mayıs tarihlerinde Türkiye'den gönderilen çiçeklerde zararlı haşereler bulunduğunu, bu çiçeklerin geri gönderildiğini, Rusya'da karantinaya alınan zararlı haşere türleri olan, fidanları yiyen böceklere ve Akdeniz mevye sineğine de 11 kez rastlanıldığını bildirmişti. 
Türkiye'nin kesme çiçek ihracatı 50 milyon doları buluyor. İhracatın üçte biri Rusya'ya yapıldığı düşünüldüğünde 15 milyon doları aşkın kesme çiçek ihracatı tehlikeye giriyor. 


</TEXT>
</DOC>
