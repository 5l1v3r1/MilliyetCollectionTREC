<DOC>
<DOCNO> 303914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/spor/spo15.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Ziya Doğan'ın istediği oldu 

İLHAN GÜLER 

GENÇLERBİRLİĞİ, Malatyasporlu Ayman'ın işini bitirdi. Ziya Doğan'ın talebi doğrultusunda dün Sarı - Kırmızılılar'ın Başkanı Hikmet Tanrıverdi ile görüşen Başkent ekibinin Başkanı İlhan Cavcav, Mısırlı oyuncu için el sıkıştı. Ayman'ın Belek kampına katılacağı belirtildi. 

Real zoru başardı 

İSPANYA Ligi'nde skor 1-1 iken bomba ihbarı nedeniyle ertelenen ve son yedi dakikası dün gece oynanan Real Madrid-Real Sociedad maçında zafer ev sahibi takımın oldu. Karşılaşma 83. dakikada Nihat'ın takımı Sociedad'ın aut atışı ile başladı. Uzatma dakikalarında kazanılan penaltıyı Zidane gole çevirince Real Madrid 2 - 1'lik galibiyete uzandı. 

Bilica tamam 

KONYASPOR, Brezilya'nın Gremio kulübünden Fabio Bilica'yı renklerine bağlıyor. Bugün İstanbul'a gelmesi beklenen 26 yaşındaki tecrübeli oyuncunun stoper mevkinde görev yaptığı ve ufak pürüzlerin çözelmesinin ardından kendisiyle sözleşme yapılacağı bildirildi. 

Şenol, Ankara'ya Ercan, Samsun'a 

Samsunspor, Şenol'u Ankaraspor'a gönderirken, Adanasporlu defans oyuncusu Ercan Ünal'ı da kadrosuna dahil etti. Kırmızı-Beyazlılar, gurbetçi Deniz Şahin'i de denemeye aldı. 

Nouma geliyor 

AKÇAABAT Sebatspor, Malatya'nın başarılı forveti Yunus altı aylığına kiralarken, Beşiktaş'ın eski yıdızı Pascal Nouma'yı da görüşmek için Türkiye'ye davet etti. Fransız golcünün bugün İstanbul'a gelerek, sözleşmeye son şeklinin verilmesinin ardından imza atması bekleniyor. 

Sakarya rüzg rı 

ANTALYA'DA ikinci devre hazırlıklarını sürdüren Sakaryaspor, Belçika'nın Brussels takımında oynayan 23 yaşındaki forvet Makasi ile anlaşma sağladı. Ayrıca Diallo'yu gönderen yönetim, Ankaraspor'un gözden çıkardığı kaleci Şenol Karagöl ile prensipte el sıkıştı. 

Statü değişti 

GSGM Özerk Spor Federasyonları Çerçeve Statüsü'nde değişikliğe gidildi. Resmi Gazete'nin dünkü sayısında yayınlanan değişiklikle genel müdürlük bünyesinde çalışanlar, adaylık başvurularının yapıldığı tarihte idari görevlerinden ayrılmadıkça federasyon başkanlığına aday olamayacaklar. 

Nefesleri yetmedi 

AVUSTRALYA'DAKİ İşitme Engelliler Yaz Olimpiyat Oyunları'ndaki ilk maçında futbolda İtalya ile karşılaşan Ay - Yıldızlı ekibimiz rakibi ile 1 - 1 berabere kaldı. 

McRae hastanelik 

DAKAR Rallisi'nde Nissan ekibinden yarış lideri Colin McRae, dün altıncı etabın sonlarına doğru yaptığı kaza sonucu yarış dışı kaldı. Smara - Zouerat arasında 666 kilometrelik etapta geçirdiği kazada yaralanan eski dünya ralli şampiyonu, helikopterle hastaneye kaldırıldı. Rallide otomobilde Fransız Bruno Saby, motosiklette ise İtalyan Cyril Desperes ilk sıralara yükseldiler. 

Dalkılıç'tan yeni deneme 

DESTEKSİZ sabit ağırlıklı dalış dünya rekortmeni Yasemin Dalkılıç, nisan ayında Marmaris'te yeni bir rekor denemesi yapacağını açıkladı. Bolu'da eşiyle birlikte küçük çaplı bir trafik kazası geçiren Dalkılıç, "Yeni federasyon başkanı bana tam destek veriyor" dedi. 

Techale'ye son görev 

DÜNYA rekortmeni ve olimpiyat şampiyonu atlet Kenenisa Bekele'nin antrenman sırasında kalp krizi geçirerek hayatını kaybeden 18 yaşındaki nişanlısı Alem Techale, dün doğum yeri Arsela'da düzenlenen törenle toprağa verildi. Büyük üzüntü yaşayan Bekele'nin ay sonunda ABD'deki salon yarışlarından çekilebileceği bildirildi. 

GOAL'ünü attı 

DÜNYA futbolunun aynası GOAL dergisinin ocak sayısına yılın gözde oyuncularında Portekizli Deco damgasını vurdu. Dergide Deco röportajı ve posterlerinin yanı sıra milli takım değerlendirmesi, Barcelona - Real rekabeti, Everton ve Andorra Milli Takımı yer alıyor. GOAL'de Barcelona ve Everton'ın posterleri de bulunuyor. 


</TEXT>
</DOC>
