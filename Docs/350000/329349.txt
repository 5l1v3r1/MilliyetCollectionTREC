<DOC>
<DOCNO> 329349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonsiy21.html </URL>
<DATE> 2005/04/01/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Gelir vergisine yeni düzenleme... 
</HEADLINE>
<TEXT>

     TBMM Plan ve Bütçe Alt Komisyonu, Gelir İdaresi Yasa Tasarı üzerindeki çalışmalarını tamamladı. Alt Komisyon, tasarıyla kaldırılan vergi dairesi müdür yardımcılığı ve şef kadrolarını yeniden ihdas etti. 
     Alınan bilgiye göre, alt komisyon çalışmalarında CHP ve AK Parti milletvekilleri arasında bir uzlaşma sağlanamadı. Müdür yardımcısı ve şef kadrolarının ihdasının dışında tasarının dili üzerinde de değişiklikler yapıldı. 
     CHP Trabzon Milletvekili ve alt komisyon üyesi Akif Hamzaçebi, yaptığı açıklamada, vergi yükünün OECD ortalamalarına geldiği Türkiye'de bu yükün dağılımının son derece adaletsiz olduğunu öne sürdü. 
     Vergi yükünün belli kesimlerin, özellikle de tüketicilerin omuzunda olduğunu ifade eden Hamzaçebi, ''Böyle bir tabloda güçlü Gelir İdaresi Türkiye'nin olmazsa olmazlarındandır'' dedi. 
     Hükümetin TBMM'ye sunduğu Gelir İdaresi Yasa Tasarısı'nın Türkiye'nin ihtiyacı olan, sorunlara çözüm üreten, vergi yükünün adil dağılımı için gerekli olan güçlü gelir idaresinin çok uzağında kaldığını ileri süren Hamzaçebi, şunları kaydetti 
     '' Güçlü Gelir İdaresi sloganı ile kamuoyuna ve TBMM'ye sunulan tasarı, mevcut temel sorunları çözmediği gibi gelir idaresi bazı konularda bugünkü gücünün de gerisine gitmektedir. 
     Denetimdeki çok başlı, parçalı yapı devam etmektedir. Tasarı, bu konuda en küçük bir iyileşme getirmemektedir. 
     Yürürlükteki düzenlemelere göre, Gelirler Genel Müdürlüğü kendi bünyesindeki denetim elemanlarının vergi incelemesi ve diğer vergi denetimlerini planlayabilirken tasarı, bu yetkiyi Gelirler Genel Müdürlüğü'nden alarak Maliye Bakanlığı'na vermektedir. Bu düzenleme, Gelirler Genel Müdürlüğü'nü bugünkü konumundan geriye götürmekte ve onu güçsüzleştirmektedir.'' Tasarının, IMF ile yapılacak stand-by anlaşmasının şekil şartını yerine getirmekten başka bir amacı olmadığını iddia eden Hamzaçebi, Hükümetin tasarıyı derhal geri çekmesini istedi. 
     
</TEXT>
</DOC>
