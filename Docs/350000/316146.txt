<DOC>
<DOCNO> 316146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonspo23.html </URL>
<DATE> 2005/02/17/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Kocaman 3 yıl sonra şampiyonluğa oynayacağız 
</HEADLINE>
<TEXT>

     Malatyaspor Teknik Direktörü Aykut Kocaman, Malatyaspor olarak bir yol çizdiklerini ve 3 sene sonra Birinci Süper Futbol Ligi'nde şampiyonluğa oynayacak bir ekip yaratmak için düğmeye bastıklarını söyledi. 
     Kocaman, Malatya'da yayın yapan yerel bir televizyonun spor programına katılarak çeşitli konulardaki soruları yanıtladı. Kocaman, ilk kez bir Anadolu takımını çalıştırdığını ve Malatya'ya gelirken Anadolu takımlarının yapısını geniş bir şekilde incelediğini belirtti. 
     Yaptığı araştırmalarda bazı ilginç gelişmelerin ortaya çıktığını kaydeden Kocaman, şöyle dedi 
     ''Araştırmalarımda, bir futbolcunun Anadolu kulübüne geldiği zaman en az 1 yıl oynayıp, daha sonra başka bir takıma transfer olmayı hesap ettiği kanısına vardım. Tabii ki bu ortam Anadolu takımlarının uzun vadeli projeler geliştirmesine engel oluyor. Oysa ki Malatyaspor olarak böyle bir sürece girmeme adına kendimize bir yol çizdik.'' Sezon başında tüm yönetimle çizilen yol üzerinde çok geniş bir şekilde konuştuklarını ve önemli hedeflere yürüyen Malatyaspor yaratmanın planlarını yapmaya başladıklarını anlatan Kocaman, uzun vadede Malatyaspor'a hizmet edecek, yetenekli ve maddi açıdan kulübü fazla zorlamayacak oyuncuları kadroya katmaya başladıklarını belirtti. 
     Kocaman, şöyle devam etti 
     ''3 yıl sonra Birinci Süper Futbol Ligi'nde şampiyonluğa oynayacak bir ekip yaratmak için düğmeye bastık. Hazırlayacağımız projelerde amacımız Malatyaspor'un uzun yıllar Süper Lig'de kalmasına yöneliktir. Kulübünüzün 9-10 milyon dolar bütçesi olur, bir çok yıldız futbolcuyu kadroya katar, istediğiniz anda alır, istediğiniz zaman gönderirsiniz. Ama bu bütçeniz de yoksa geleceği düşünerek bazı yatırımlar yapmalısınız. Malatyaspor bu yola girdi. Başarır, başaramaz bunu bilemem, ama başarmak için de sonuna kadar mücadele edeceğiz. Bu arada, geleceği düşünürken bugünü boş bırakmak da olmaz. Bugün de çok güçlü olmak gerekiyor. 
     Bizler transfer döneminde genç oyuncuları alırken, Boliç'i, Balazs ve Saidou gibi tecrübeli oyuncuları aramıza kattık. Bu oyuncuları transfer etmemizdeki neden bugün de güçlü olmak içindir. Malatya güçlü insanların yaşadığı bir kent. Şu anda takım olarak da çok güçlüyüz. Bu sezonun bir çok maçında oynadığımız maçlarda rakiplerimize üstünlük sağladık.'' 
     
</TEXT>
</DOC>
