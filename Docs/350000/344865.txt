<DOC>
<DOCNO> 344865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sontur15.html </URL>
<DATE> 2005/05/22/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
'AB, botanik ve zoolojide Türkiye'ye muhtaç' 
</HEADLINE>
<TEXT>

     Doğa Koruma ve Milli Parklar Genel Müdürü Mustafa Kemal Yalınkılıç, Türkiye’nin coğrafi özelliklerinden dolayı bitki ve hayvan türleri çeşitliliğinde Avrupa’dan önde olduğunu bildirdi. Yalınkılıç, "Botanik ve zooloji alanında AB, Türkiye’ye muhtaç" dedi. 
     22 Mayıs Dünya Biyolojik Çeşitlilik Günü, Kızılcahamam’da 
     düzenlenen çeşitli etkinliklerle kutlandı. 
     Doğa Koruma ve Milli Parklar Genel Müdürü Mustafa Kemal Yalınkılıç, açılış töreninde yaptığı konuşmada, AB’de 24 ülkede 12 bin bitki, 60 bin hayvan türü bulunmasına karşın, Türkiye’de tek başına 10 bin bitki ve 80 bin hayvan türü bulunduğunu bildirdi. 
     Bitki ve hayvan çeşitliliğinden dolayı AB’nin Türkiye’ye muhtaç olduğunu belirten Yalınkılıç, ancak söz konusu türlerin korunması için özel çaba gösterilmesi gerektiğini de kaydetti. 
     Yalınkılıç, Milli Parklar Yasası’na ek bir madde konulması için çalıştıklarını da anımsatarak, bu maddeyle "Alan Kılavuzu" kavramının oluşacağını söyledi. 
     Alan kılavuzlarının, milli parkların bulunduğu yerlerde yaşayan genç insanlardan seçileceğini anlatan Yalınkılıç, milli parkı ziyarete gelen misafirleri, alan kılavuzlarının karşılayacağını ve hem hayvanlar hem de bitkiler hakkında bilgi vereceğini belirtti. 
     Kızılcahamam Belediye Başkanı Adem Özbekler ise İç Anadolu Bölgesi’nde "kirlenmeyen tek bölgenin Kızılcahamam" olduğunu ifade etti. 
     "Ancak tehlike başladı, çünkü sanayi buraya doğru geliyor" diye konuşan Özbekler, belediye olarak her türlü önlemi almaya çalıştıklarını bildirdi. 
     Açılış konuşmalarının ardından Soğuksu Milli Parkı Ziyaretçi Merkezi törenle açıldı. 
     Merkezde bölgenin topografik yapısının yer aldığı maket, bitki ve hayvan türlerine örnekler ve çeşitli hayvanların figürleri yer alıyor. 
     Biyolojik çeşitlilik konusunda çeşitli sunumların da yapıldığı etkinlikte, farklı okullardan gelen öğrenciler de Ziyaretçi Merkezi’nin duvarlarını boyadı, oyunlar oynadı ve piknik yaptı. 
     
</TEXT>
</DOC>
