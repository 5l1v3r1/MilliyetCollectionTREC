<DOC>
<DOCNO> 321712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/spor/spo04.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ faturayı kesti 
</HEADLINE>
<TEXT>


Trabzon'un Başkanı, eleştirdiği oyunculara "Szymkowiak'ın yarısı kadar olamadılar. Ona bakıp, örnek alsınlar" tavsiyesinde bulundu 


"Atamayana atarlar" 
BORDO - Mavili kulübün başkanı Atay Aktuğ, kaybedilen Gaziantepspor maçının sorumlusunun futbolcular olduğunu söyledi. Aktuğ, "Sen topunu oyna. Atamayana atarlar. İki metreden, bir metreden kaleciye topu nişanlayacaksın, basit golleri kaçırıp, basit goller yiyeceksin, sonra da hakeme yükleneceksin. Faturayı başkasına çıkarmayalım" diye konuştu. 

"Şans devam ediyor" 
HAKEM Cem Papila'nın sonuca etki edecek hiç kabahati olmadığını belirten Trabzonspor Başkanı, şöyle devam etti "Sen oynadıktan sonra rakibe 50 yerden teşvik gelse ne olur Futbolcular, Szymkowiak'ın yarısı kadar olsun. Maçı kaybettik, onu kazandık. Onda hırs, istek var. Bakıp, örnek alsınlar. Şampiyonluk şansı bitmedi. Eskisi kadar devam ediyor." 

Şahin'in tepkisi 

BASIN Sözcüsü İbrahim Şahin, kesinlikle teşvik primi imasında bulunmadığını söyledi. Şahin, istikrarı yakalamaları ile birlikte hakemlerin çifte standartlı yaklaşım sergilediğini savunup, "Mağdur olan Trabzon camiasının serzenişi bulanık suda balık avlamak isteyenler tarafından güme getirilmesin" yorumunu yaptı. Şahin, Fenerbahçe Asbaşkanı Mahmut Uslu için de, "Bazı mevkileri göreve çağırmak onun yetkilerini aşar" dedi. 

Güneş'ten toplantı 

Günü izinli geçiren Karadeniz ekibi, bugün 16.00'da Sakaryaspor maçının hazırlıklarına başlayacak. Teknik Direktör Şenol Güneş, bugün bir basın toplantısı yapacak. 


</TEXT>
</DOC>
