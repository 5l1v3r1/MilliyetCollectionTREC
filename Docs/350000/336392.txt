<DOC>
<DOCNO> 336392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sondun08.html </URL>
<DATE> 2005/04/24/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
NYT Ratzinger Hristiyan demokrat lider gibi konuştu... 
</HEADLINE>
<TEXT>

     Papa seçilen Kardinal Ratzinger'in, Türkiye'nin Avrupa Birliği'ne girmesine karşı çıkmasının "ekümenik" bir tutum olmadığı bildirildi. New York Times gazetesinde yayınlanan yazıda Ratzinger'in Türkiye ile ilgili sözlerinin, Angela Merkel gibi Hristiyan Demokrat bir liderin ağızından çıkmış gibi olduğu belirtildi. 
     New York Times gazetesinde yayımlanan Roger Cohen imzalı bir yazıda Alman Kardinal Joseph Ratzinger'in Papa olarak seçilmesinin Almanya açısından taşıdığı önem değerlendirildi. 
     Ratzinger'in, Papa seçildikten sonra açıklık ve uzlaşı mesajı verdiği belirtilen yazıda, şöyle denildi 
     "Ancak tüm işaretler cesaret verici değildir. Geçen yıl Kardinal Ratzinger, Fransız gazetesi Le Figaro'ya Türkiye'nin Avrupa Birliği'ne alınmaması gerektiğini söyledi çünkü 'Avrupa, coğrafi değil, bir kültür kıtasıdır' dedi. Avrupa'ın köklerinin Hristiyan olduğunu ekledi." Bu sözlerin Bayan Merkel veya Almanya'daki önde gelen diğer bazı Hristiyan Demokratların ağızlarından çıkmış olabileceği ifade edilen yazıda, "Ancak Avrupa'da bulunan milyonlarca Müslüman'ın kıtanın sözde kültüründen dışlanması ve Türkiye'nin de dışlanması, pek ekümenik fikirler değildir" yorumu yapıldı. 
     Yeni Papa'nın Alman Hristiyan Demokratlarına yakın olduğunu, bu ayın başlarında eski Alman Başbakanı Helmut Kohl'un 75'inci doğum günü dolayısıyla düzenlenen etkinliğe davet edildiği anımsatılan yazıda, Ratzinger'in yeni Papa oluşunun, gelecek ay Kuzey Ren- Westfalia eyaletinde yapılacak seçimlerde Hristiyan Demokratların eyaleti sosyal demokratlardan almalarına yardımcı olabileceği kaydedildi. 

ANKA 
     
</TEXT>
</DOC>
