<DOC>
<DOCNO> 324529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur25.html </URL>
<DATE> 2005/03/17/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
'Beni başka erkeklerle aldatıyorsun' diyen eşini öldürdü, 'intihar' dedi 
</HEADLINE>
<TEXT>

     Şevket ERZEN DHA 

      ÇORUM'da 21 yaşındaki Pınar Baş, "Beni başka erkeklerle aldatıryorsun'' diyen eşi 30 yaşındaki Ertan Baş'ı av tüfeğiyle vurarak öldürdü. Eşinin intihar ettiğini ileri süren genç kadın, jandarmada çelişkili ifadeler verince gözaltına alındı. Nöbetçi mahkemeye çıkarılan Pınar Baş, tutuklanarak cezaevine gönderildi. 
     Çorum'un Bıdakören Köyü'nde dün akşam meydana gelen olayda, Ertan Baş kendisini başka erkeklerle aldattığından şüphelendiği 3 yıllık eşi Pınar Baş ile tartışmaya başladı. İddiaya göre eşinin kendisini aldattığından şüphelenen Ertan Baş, çıkan tartışmanın kavgaya dönüşmesi üzerine Pınar Baş'a tokat attı. Kocasının elinden kurtulan Pınar Baş, duvarda asılı duran ruhsatsız av tüfeğini alarak üzerine doğru gelen Baş'a bir el ateş etti. Ertan Baş, göğsüne isabet eden saçmalarla olay yerinde hayatını kaybetti. Evin içindeki cesedi dışarıya çıkaran Pınar Baş tüfeği de eşinin eline tutuşturdu. Daha sonra jandarmayı arayarak Kocam intihar etti' dedi. Olay yerine gelen jandarma, yaptığı inceleme sonucunda Pınar Baş'ı gözaltına aldı. Eşinin, çıkan dedikodulara dayanamayarak intihar ettiğini ileri süren genç kadın ise yapılan sorgu sonucunda çelişkili ifadeler verdi. 
     Daha sonra suçunu kabul eden Baş ifadesinde, "Yaklaşık bir yıldır sürekli kavga ediyorduk. Kendisini aldattığımı düşündüğü için beni dövüyordu. Olay günü de bu sebepten kavga ettik. Bana yine tokat attı. Ben de ona tüfeği doğrultup gelme vururum' dedim. Ancak, yine bana saldırınca ateş ettim. Böyle olsun istemezdim'' dedi. 2 yaşında bir çocuğu bulunan genç kadın ifadesinin ardından çıkarıldığı nöbetçi mahkeme tarafından tutuklanarak cezaevine gönderildi. 
     
</TEXT>
</DOC>
