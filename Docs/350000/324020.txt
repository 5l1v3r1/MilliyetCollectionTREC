<DOC>
<DOCNO> 324020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko22.html </URL>
<DATE> 2005/03/16/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
ATO Başkanı Türkiye'ye yabancı değil, yalancı sermaye geliyor 
</HEADLINE>
<TEXT>

     Ankara Ticaret Odası ATO Başkanı Sinan Aygün, geçen yıl 15 milyar dolar olan sıcak paranın bugün 38 milyar dolara yükselmesinin ''hayra alamet olmadığını'' belirterek, ''Türkiye'ye yabancı sermaye değil, yalancı sermaye geliyor. Çünkü Türkiye, yabancı değil yalancı sermayeyi özendiriyor'' dedi. 
     Aygün, yaptığı yazılı açıklamada, 38 milyar dolara ulaşmış bulunan sıcak paradan spekülatörlerin bir yılda yüzde 36'ya varan oranlarda rant geliri elde ettiklerini, geçen yılın aynı dönemine göre sıcak para miktarının yüzde 100 oranında arttığını dile getirdi. Aygün, şöyle konuştu 
     ''Merak ediyorum. Ne zaman önlem alınacak diye bekliyorum. Sıcak para miktarı 50 milyar dolara ulaştığında ne olacak Yine sorun yok mu denilecek Türkiye, kısa vadeli para çıkışları üzerinden yüzde 1-2 oranında vergi almadığı sürece, kriz sendromundan kurtulamaz. Ersin Özince haklı. Sıcak paraya vergi şart.'' Yabancı yatırımcının yatırım için değil, rant geliri elde etmek için geldiğinin altını çizen Aygün, yatırım ortamının iyileşmesi yönünde herhangi bir adımın atılmadığını, bu anlamda 12 önemli engelin yabancı sermayeyi Türkiye'ye gelmekten caydıracağını söyledi. 
     Yabancı sermayenin gelmesine engel olan faktörlerin başında elektrik, doğalgaz, benzin fiyatları ile enflasyon, faiz, kayıtdışılık, istihdam vergileri, gelir, kurumlar vergileri, yolsuzluk, insani gelişme endeksleri ve rekabet gücü sıralamasındaki olumsuz rakamların bulunduğunu ifade eden Aygün, ''oysa yalancı sermaye olan spekülatörlerin Türkiye'ye gelmesi için rant kokusunun alınması yeterli oluyor'' dedi. 
     
     BİR DÜZİNE ENGEL 
     Türkiye'nin istihdam üzerindeki vergilerde seçilmiş 26 ülke arasında yüzde 42.1 oranında vergi ile ilk sırada yer aldığını, Türkiye'yi yüzde 41.3 ile Polonya, yüzde 40 ile Fransa, yüzde 39.5 ile İsveç, yüzde 39 ile Belçika, yüzde 35.5 ile İtalya, yüzde 34.3 ile Yunanistan'ın izlediğini anlatan Aygün, bu alandaki en az oranın ise yüzde 13.6 ile Güney Kore'de olduğunu belirtti. Aygün, şunları söyledi 
     ''Gelir vergisi oranlarında da yüzde 45 ile Türkiye başı çekiyor. Oysa bu oran Rusya'da yüzde 12, Çin, Almanya, Yunanistan ve Hollanda'da yüzde 15. Soruyorum, yabancı sermaye Türkiye'ye mi gelir Yunanistan'a mı 
     Kurumlar vergisi oranlarında da Türkiye yüzde 33 ile beşinci sırada geliyor. Rusya'da yüzde 16, İngiltere'de yüzde 20, ABD'de yüzde 25. Yabancı yatırımcı Türkiye'yi mi tercih eder, Rusya'yı mı '' 
     
     GİRDİ MALİYETLERİ CEP YAKIYOR 
     Girdi maliyetleri açısından da Türkiye'nin kara bir tablo çizdiğini dile getiren Aygün, benzin fiyatlarının Türkiye'de 1.91 cent ile dünya rekoru kırdığını söyledi. Çinli sanayicinin 30 cent, ABD'li yatırımcının 38 cent, Kanadalı tüccarın 41 cent, Avusturalyalının 50 cent, Polonyalı işadamının 55 centten benzin aldığını kaydeden Aygün, ''Buna göre bir Türk yatırımcı benzine ABD'li yatırımcıdan litre başına 1 dolar fazla ödüyor. Kanadalı ya da Polonyalı işadamları da bir Türke göre aracına üçte bir fiyatına biniyor'' dedi. 
     Doğalgaz fiyatlarında da durumun farklı olmadığını örnekleriyle açıklayan Aygün, Türkiye'de 34 cent olan doğalgazın, Avustralya ve Belçika'da 10, İtalya'da 13, Kanada ve İngiltere'de 14, ABD'De 16 cent olduğunu anlattı. 
     En pahalı elektrik kullanan ülkeler arasında Japonya'nın 21.4 cent ile birinci, Tayvan'ın 11.70 cent ile ikinci, İsviçre'nin 10.10 cent ile üçüncü sırada yer alırken, Türkiye'nin bu anlamda da kürsüden inmeyerek 9.44 cent ile dördüncü sırada yer aldığını, buna karşın elektriğin kilovatsaatinin İsveç'te 2.42 cent, Çin'de 3.40 cent, Fransa'da 3.68 cent, İspanya'da 4.11 cent, Belçika'da 4.58 cent, Yunanistan'da 4.80 cent olduğunu ifade etti. 
     
     KAYITDIŞI SEKTÖRÜ BÜYÜYOR 
     Kayıtdışı ekonomi liginde Türkiye'nin yüzde 66 ile birinci sırada bulunduğunu kaydeden Aygün, Yolsuzluk Endeksi'nde de Türkiye'nin adeta nal topladığını, Rekabet Gücü Sıralamasında da 65. sırada yer aldığını söyledi. İnsani Gelişme Endeksi'nde durumun değişmediğini belirten Aygün, Türkiye'nin bu endekste 96. sırada yer bulduğunu hatırlattı. 
     Yabancı sermayenin düşük enflasyonlu ülkeleri seçtiğine vurgu yapan Aygün, yüzde 2.1 enflasyonun olduğu ABD'nin yılda 40 milyar dolar, yüzde 1.4 enflasyonun olduğu Belçika'nın 31.3 milyar dolar yabancı sermaye çekmesine karşın, Türkiye'nin 2003 yılında sadece 600 milyon dolarlık yabancı sermaye çektiğine işaret etti. 
     
</TEXT>
</DOC>
