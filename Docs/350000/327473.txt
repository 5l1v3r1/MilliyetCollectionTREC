<DOC>
<DOCNO> 327473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/spor/spo02.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Susmayı tercih etti 
</HEADLINE>
<TEXT>


Fenerbahçe'de merakla beklenen Aziz Yıldırım - Hooijdonk zirvesi dün gerçekleşti. Hollandalı yıldız bundan sonra daha dikkatli davranacağını, takımın kurallarına uyacağını belirtti ve özür diledi 


Fenerbahçe Kulübü Başkanı Aziz Yıldırım dün Pierre van Hooijdonk ile kulüp binasında özel bir görüşme yaptı. Denizlispor maçı sonrası Teknik Direktör Daum'a sert eleştirilerde bulunan Hollandalı oyuncudan bilgi alan Yıldırım, Hooijdonk'un özür dilemesi üzerine konuyu kapattı. Yıldız oyuncuya nasihat eden Aziz Yıldırım'ın, "Bu takımın tek patronu Daum. Biz onun aldığı her kararın arkasındayız. Huzuru bozacak davranışlardan uzak dur" dediği öğrenildi. 

Dikkatli olacak 
Aziz Yıldırım, toplantı sonrası yaptığı açıklamada ise "Van Hooijdonk ile geçtiğimiz günlerde yaptığı açıklamalarla ilgili olarak görüştük. Kendisi, bundan sonra Fenerbahçe Kulübü'nün kurallarına daha çok dikkat edeceğini belirtti. Oyuncumuza Fenerbahçeli bir futbolcunun nasıl ve hangi kurallar çerçevesinde hareket etmesi gerektiğini, önümüzde zorlu mücadelelerin olduğunu anlattım. Van Hooijdonk da, daha dikkatli davranacağını söyledi" ifadelerini kullandı. 

Haydi tribüne 

Yönetim, Şükrü Saracoğlu Stadı'nda oynanacak Gaziantepspor, Beşiktaş, Trabzonspor ve Galatasaray sınavları için taraftara çağrı yaptı. Son oynanan basketbol maçında seyircinin desteğinin takım üzerinde nasıl olumlu etkide bulunduğunu herkesin gördüğünü kaydeden yöneticiler, "2001 yılında da bizi taraftarımız şampiyonluğa taşımıştı. O zamanki güven ve desteği kalan haftalarda yine bekliyoruz. Eski ruh canlanmalı" diye konuştular. 

Lucescu can sıktı 

CÜNEYT KARAKAYA 

Ülkesinde "Fenerbahçe'yi de şampiyon yapmak istiyorum" açıklamasını yapan Teknik Direktör Mircea Lucescu, Sarı-Lacivertliler'i küplere bindirdi. Teknik Direktör Christoph Daum'un sözleşmesinin yenilenmeme ihtimali nedeniyle B planında Rumen hocayı hazırda tuttuğu ileri sürülen Fenerbahçe yönetimin, bu tip açıklamalardan dolayı takımın konsantrasyonunun bozulacağından korktuğu öğrenildi. Bu yüzden Lucescu'ya "Sus" mesajı gönderildiği ancak sezon sonunda Daum ile problem yaşanması halinde Rumen hocanın ilk aday olduğu iddia edildi. 


</TEXT>
</DOC>
