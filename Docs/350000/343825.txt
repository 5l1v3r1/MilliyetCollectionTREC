<DOC>
<DOCNO> 343825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonyas16.html </URL>
<DATE> 2005/05/18/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Hello, rakibi OK'e 3.6 milyon dolar ödemekten kurtuldu 
</HEADLINE>
<TEXT>

     İngiltere’de yayınlanan magazin dergisi Hello, film yıldızları Catherine Zeta-Jones ve Michael Douglas’ın izinsiz çekilen düğün resimlerini yayınlaması nedeniyle rakibi OK’e 3,6 milyon dolar ödemekten kurtuldu. 
     İngiliz temyiz mahkemesi, Hello dergisinin başvurusuyla ilgili duruşmada, derginin OK’e mahkeme masrafları ve tazminat olarak 3,6 milyon dolar ödemesi yönünde daha önce verilen kararı, resimlerin yayınlanmasının OK’in ticari haklarının çiğnendiği anlamına gelmediği gerekçesiyle iptal etti. 
     Mahkeme, Hello’nun Zeta-Jones-Douglas çiftinin ticari gizlilik haklarını çiğnediği yönünde Yüksek Mahkeme’nin 2003’te verdiği kararı destekledi. 
     Hello dergisi, 2000 yılında evlenen çiftin gizlice çekilen fotoğraflarını, rakibi OK ise yaklaşık 2 milyon dolara anlaşma yaptığı Zeta-Jones ve Douglas’ın izniyle çekilen resimleri yayınlamıştı. 
     OK, Hello’ya Yüksek Mahkeme’de açtığı tazminat davasını kazanmıştı. 
     Dava sürecinde Catherine Zeta-Jones, Hello’nun fotoğraflarını "pis ve çirkin" sözleriyle nitelemişti. 
     
</TEXT>
</DOC>
