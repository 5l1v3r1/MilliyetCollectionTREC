<DOC>
<DOCNO> 305564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur39.html </URL>
<DATE> 2005/01/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Kadınlardan "8 Mart tatil olsun" talebi... 
</HEADLINE>
<TEXT>

     Emekçi Kadınlar Birliği, ''8 Mart Dünya Kadınlar Günü''nün resmi tatil ilan edilmesi için kampanya başlattı. 
     TMMOB Makina Mühendisleri Odası İstanbul Şubesi'nde düzenlenen basın toplantısında birlik adına açıklama yapan Nahide Kılıç, ''kadınların yaşamın her alanında sömürüldüğünü'' savundu. 
     ''Kadınların tüm bunlara rağmen susmadıklarını ve seslerini yükselttiklerini'' belirten Kılıç, ''8 Mart 1857 yılında öldürülen 129 tekstil işçisi kadının anısına kutlanan Dünya Emekçi Kadınlar Günü'nün ücretli izin günü ve resmi tatil ilan edilmesi için bir kampanya başlattıklarını'' kaydetti. Kılıç, ''Bu gerçekleşirse, kadınların sömürülüşünün ve bundan kaynaklanan sorunların devlet tarafından kabul edilmiş olacağını'' ifade ederek, sendikaları, partileri, sivil toplum kuruluşlarını ve ve tüm kadınları kampanyaya katılmaya çağırdı. 
     Nahide Kılıç, önümüzdeki günlerde bu amaçla bir imza kampanyası başlatacaklarını sözlerine ekledi. 
     
</TEXT>
</DOC>
