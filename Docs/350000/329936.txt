<DOC>
<DOCNO> 329936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sontur11.html </URL>
<DATE> 2005/04/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
"Bebeğimin, beyin ameliyatı sırasında ayağı yandı" 
</HEADLINE>
<TEXT>

     Gaziantep'te bir baba, yeni doğan bebeğinin beyin ameliyatı sırasında ayağının yandığı iddiasıyla doktorlar hakkında savcılığa suç duyurusunda bulundu. 
     Mustafa Şanlıdağ 27 , Gaziantep 25 Aralık Devlet Hastanesi'nden Gaziantep Üniversitesi GAZÜ Tıp Fakültesi Hastanesi'ne sevk edilen hamile eşi Ümmühan Şanlıdağ'ın 19 , 18 Şubat 2005 tarihinde bir erkek bebek dünyaya getirdiğini söyledi. 
     ''Umut'' ismi verilen bebeklerinin, beyninde su toplandığının tespit edildiğini belirten Şanlıdağ, bu nedenle 3 Mart 2005 tarihinde aynı hastanenin beyin cerrahi servisinde bebeğin ameliyat edildiğini anlattı. 
     Şanlıdağ, beyin ameliyatının ardından eşinin, bebeğini emzirmek istediğini, bu sırada, bebeğinin sol ayağının bileklerine kadar yanıkların olduğunu fark ettiğini, durumu araştırmaya başladıklarını, ancak yetkililerden kendilerini tatmin eden bir yanıt alamadıklarını kaydetti. 
     Ameliyatı gerçekleştiren doktorların, bebeğin ayağında meydana gelen yanıkla ilgili olarak farklı beyanlarda bulunduklarını savunan Şanlıdağ, ''Umut benim ilk çocuğum, babalığın ne olduğunu tam olarak anlayamadan, çocuğumu acılar içinde görüyorum'' dedi. 
     Şanlıdağ, sözlerine şöyle devam etti 
     ''Bebeğimin ayağındaki yanıklarla ilgili doktorlar bana farklı cevaplar verdi. 'Bebeğin üzerine sıcak su döküldü, ayağı elektrikli sobaya değdi ya da ameliyathanenin soğuk olması nedeniyle elektrikli battaniyeye sarıldığında yanık oluştu' gibi açıklamalar yapıldı. Ben de durumun araştırılması için Tıp Fakültesi Hastanesi Başhekimliği'ne şikayette bulundum. 
     Ayrıca ameliyatı gerçekleştiren M.A, İ.E, İ.B ve M.G hakkında da Cumhuriyet Başsavcılığı'na suç duyurusunda bulundum.'' Anne Ümmühan Şanlıdağ ise bebeğinin ayağındaki yanığın tedavi edilemediğini, bu nedenle bebeğinin sol ayağının parmaklarının kesildiğini söyledi. Şanlıdağ, ''Yetkililerden olayı araştırmalarını ve bebeğimin ayağının yanmasına neden olan kişilerin cezalandırılmasını istiyorum'' dedi. 
     
     DOKTORLARIN AÇIKLAMASI 
     Bebeğin ameliyatını gerçekleştiren ve hakkında Cumhuriyet Başsavcılığı'na suç duyurusunda bulunulan doktorlardan İ.E de ameliyat sırasında yanık oluşmasının riskler içinde olduğunu savundu. İ.E, ayakta rastlanan durumun, ameliyatta beklenen komplikasyonlardan olduğunu öne sürdü. İ.E, şöyle konuştu 
     ''Ameliyatı gerçekleştiren hekim ve ekibinin kontrolü dışında olan bazı fiziksel unsurlar vardır. Bu unsurlar nem, insanın uzuvlarının uzun süre sert zeminle temas etmesi ya da hastadan kaynaklanan dolaşım bozukluğuna bağlı söz konusu organdaki damar tıkanıklığından gelişebilir. Bebeğin ayağında meydana gelen durum, alınan örneklerin gönderildiği patoloji bölümünden gelecek sonuçla belirlenecek. 
     Bebekte gelişen bu durumun ardından, bebeğin gerekli tedavisi yapılmıştır. Ailenin iddia ettiği gibi bebeğin ayak parmaklarının kesilmesi söz konusu değil. Plastik cerrahi uzmanları, parmak uçlarında bulunan kemiği tıraşlayarak, ön kısmına yine kendi ayaklarından alınan dokular yerleştirdi. Ayrıca topuğundaki dolaşım bozukluğu da giderildi. Yani herhangi bir organ kaybı söz konusu değil.'' 
     
</TEXT>
</DOC>
