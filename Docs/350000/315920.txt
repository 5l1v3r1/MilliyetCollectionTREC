<DOC>
<DOCNO> 315920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/ekonomi/aeko.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Teşvikin ciddi mali bedeli olabilir 
</HEADLINE>
<TEXT>


IMF Dış İlişkiler Komitesi Direktörü Tom Dawson, yeni Teşvik Yasası'nın ciddi mali bedeli olabileceğini belirterek, 'Otoritelerden kaliteli mali tedbirler bekliyoruz" dedi 

REUTERS 

IMF ile hükümet arasındaki teşvik tartışması, karşılıklı restleşmeye dönüşüyor. Daha önce IMF Türkiye Temsilcisi Bredenkamp'ın, "Teşviklerle artacak harcamalar bizi endişelendiriyor. Harcama bütçede yok. Bu girişim yeni stand - by'ı bloke edebilir" diyerek gündeme getirdiği konu hakkında dün de IMF Dış İlişkiler Komitesi Direktörü Tom Dawson, bir açıklama yaparak kurumun kaygılarını dile getirdi. Bredenkamp'ın açıklamalarına 'Parası bulunur, konu hükümeti ilgilendirir' karşılığını veren ve ilgili yasayı görüşmeye açan hükümetten, dün de Maliye Bakanı Kemal Unakıtan'ın ifadeleriyle benzer açıklamalar geldi. 
IMF Dış İlişkiler Komitesi Direktörü Tom Dawson, bir brifing sırasında yaptığı açıklamada, şunları kaydetti 
"Otoritelerden bu hedeflere ulaşılabilmesi için yüksek kaliteli mali tedbirler almalarını bekliyoruz, bu yeni programın yürürlüğe girmesi için gerekli. Bu planın çarpıklıkları artıracağını, sosyal güvenlik sistemini zayıflatacağını ve ciddi bir mali bedeli olabileceğini düşündüğümüz için bizim için ciddi bir endişe kaynağı." 

Alt komisyona gönderildi 
Dün, Meclis Plan Bütçe Komisyonu'nda görüşülmeye başlanan teşvik tasarısı AKP ve CHP'nin verdiği önerge ile alt komisyona havale edildi. Tasarı kişi başı geliri 1500 doların altındaki 36 ile sağlanan yatırım teşviklerinin 13 ili daha kapsamasını içeriyor. Ayrıca tasarıyla, mevcut yatırımların yeni istihdam yaratmasa bile teşviklerden yararlanabilmesinin yolu açılıyor. 

Unakıtan IMF bizi bağlamaz ANKARA Milliyet 
Teşvikli il sayısının 49'a çıkarılmasından vazgeçmeyeceklerini belirten Maliye Bakanı Kemal Unakıtan, "IMF ile münasebetlerimiz gayet iyi" dedi. Unakıtan, IMF'nin "Tasarı bu halde yasalaşırsa stand - by tehlikeye girer" açıklamasının hatırlatılması üzerine, "Her kuruluş kendine ait açıklamaları gerektiği zamanda yapabilir. Bu bizi bağlamaz" diye konuştu. Unakıtan, tasarının Plan Bütçe Komisyonu'ndaki sunumunda, Teşvik Yasası kapsamında 120 bin kişiye ek istihdam sağlandığını söyledi. Unakıtan, 2004'te teşvikli 36 ildeki istihdam yüzde 27 artarken diğer illerdeki artışın yüzde 13'te kaldığını söyledi. 


</TEXT>
</DOC>
