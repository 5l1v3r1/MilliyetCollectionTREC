<DOC>
<DOCNO> 346124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sontur13.html </URL>
<DATE> 2005/05/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Hamile kadın kızını kurtarmak için otomobilin önüne atladı 
</HEADLINE>
<TEXT>

     İbrahim ÖZÇEKİÇ KAYSERİ, DHA 

      KAYSERİ’de, 5.5 aylık hamile 28 yaşındaki Ayşe Yalçın, kaldırımda birlikte yürüdüğü kızı 5 yaşındaki Dilek aniden yola fırlayınca, otomobilin önüne atladı. Aracın çarptığı hamile kadın hafif yaralandı. 
     Talas ilçesi Yukarı Mahalle’de oturan hamile Ayşe Yalçın, kızı Dilek’i yanına alarak Atatürk Bulvarında kaldırımda yürümeye başladı. Bu sırada Ayşe Yalçın, kızının bir anda yola fırlamasına engel olamadı. Kızına yoldan geçmekte olan Oktay Eraslan yönetimindeki 38 NC 955 plakalı aracın çarpacağını anlayan Ayşe Yalçın, yola çıkıp, kızını kurtardı. Ancak, bu kez otomobilin kendisine çarpmasını engelleyemedi. Yaralanan talihsiz kadın Erciyes Üniversitesi Tıp Fakültesi Hastanesi’nde tedavi alındı. Başında ve vücudunun değişik yerlerinde kesikler oluşan Yalçın'ın, karnındaki bebeğine herhangi bir zarar gelmediği anlaşıldı. Polis, kazaya neden olan sürücüyü gözaltına aldı. 
     
</TEXT>
</DOC>
