<DOC>
<DOCNO> 342359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonyas19.html </URL>
<DATE> 2005/05/13/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
İnterneti en çok İsveçliler kullanıyor 
</HEADLINE>
<TEXT>

     Avrupa’da en çok internet kullananların İsveçliler olduğu bildirildi. 
     AB İstatistik Kurumu’nun Eurostat yaptığı araştırmada, geçen yıl ocak-mart ayları arasında, İsveçlilerin yüzde 82’sinin internet kullandığı, İsveçlileri, yüzde 76 ile Danimarkalıların, yüzde 70 ile Finlandiyalıların, yüzde 29 ile Litvanya, Polonya ve Portekizlilerin, yüzde 28’lik kullanımla da Macarların izlediği belirtildi. 
     Eurostat, interneti en az kullananların ise yüzde 20 ile Yunanlılar olduğunu açıkladı. 
     2004 yılının ilk 3 ayında, 16-74 yaş arası kişilerden yüzde 
     47’sinin ve 10 şirketten 9’unun internet kullandığının belirtildiği 
     araştırmada, 16-24 yaş arası gençlerin dörtte üçünün, 25-54 yaş arası kişilerin yarısından fazlasının, 55-74 yaş arası kişilerin yaklaşık dörtte birinin internet kullandığı ifade edildi. 10’dan fazla çalışanı bulunan şirketlerde ise en yoğun kullanımın yüzde 97’lik oranla Danimarka ve Finlandiya’da olduğu açıklandı. Araştırmada ayrıca erkeklerin kadınlara oranla daha fazla internet kullandığı, ancak Finlandiya ve Baltık ülkelerinde erkek ve kadınların internet kullanma oranının eşit olduğu kaydedildi. Eurostat, araştırmanın Belçika, Çek Cumhuriyeti, Fransa, İrlanda, Malta, Hollanda ve Slovakya gibi ülkeleri kapsamadığına da dikkat çekti. 
     
</TEXT>
</DOC>
