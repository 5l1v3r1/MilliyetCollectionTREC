<DOC>
<DOCNO> 302741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/yazar/tamer.html </URL>
<DATE> 2005/01/02/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Hoşgeldin YTL 
</HEADLINE>
<TEXT>

Yeni yılın henüz ilk saatleri... Yerli ve yabancı kanallar üzerinden küçük bir dünya ve Türkiye turu için TV'yi ilk açtığımızda, "Vatan 25 kuruş" diye bir reklam çıkıyor karşımıza. Ekranda Vatan gazetesi ve önünde de koskocaman madeni bir 25 YKr. 
YTL nihayet sahiden hayatımızda. Artık 1 dolar 1.34 YTL. 
Bir anda zaman tünelinden Kanlıca ya da Kandilli'de yazları kiraladığımız yalılardan, babama Cumhuriyet gazetesi almak için elimde madeni 25 kuruşla sokağa çıktığım çocukluk günlerine dönüveriyorum. Dahası o günlerde bizim evde gazetenin babam için alındığının da önceki gece hayretle ilk kez ayrımına varıyorum... 
Yaz sabahları gazete almaya giderken, cebime hep ortası delikli bir 2.5 kuruş da koyardım gizlice, ama annemden çekindiğim için bir kez bile Hayat şekerlerinden satın alıp, eve gelene kadar afiyetle mideme indirmeye cesaret edebildiğimi hatırlamıyorum. Oysa ne güzel de bağırırdı şekerci Hayaaat'a var yüz paaaraya, ikiiiii tane beşşşşş. Kızımın arkadaşları için küçük bir not Yüz para, 2.5 kuruştu... 
TV kanalları arasında 10 - 15 dakikalık kısa gezintim sırasında ikinci görüntü Safranbolu'dandı. Başbakan Tayyip Erdoğan, yeni yıla Safranbolu'daki Yetiştirme Yurdu'nda girmiş. Devlet Bakanı Ali Babacan'la birlikte Safranbolu'dan canlı yayınla YTL'yi tanıtıyorlar. Babacan'ın eşi Zeynep hanım da, son dönemin moda rengi parlak fıstık yeşili başörtüsüyle yanlarında. En büyük banknottan başlayarak yeni paraları çantasıntdan teker teker çıkartıp Babacan'a, o da hiç bekletmeden Erdoğan'a veriyor. Erdoğan da teker teker tanıtıyor. Bu seremoni en küçük yeni para birimimiz 1 Yeni Kuruş'a kadar sürüyor. Erdoğan bu arada Yetiştirme Yurdu'ndaki 67 çocuğun her birine 50'şer YTL veriyor. 
Bir zap daha... ATM önünde uzun kuyruklar. Tıpkı 9 AB ülkesinde euroya geçildiği yılbaşı gecesi gibi. Ancak para çekenlerin çoğu, düş kırıklığına uğramış. Çünkü bankalarımızın çoğu, 2004 yılı karları düşük gözükmesin diye, Merkez Bankası'ndan yeterince YTL almamışlar. Onlar da kendi açılarından haklı. Pazartesi sabahından itibaren durum normale dönecek. 
TV kanalları arasında kısacık turumda, yeni yıla bizden önce giren Asya ülkelerindeki kutlamalarla içiçe geçen tsunami felaketinin görüntüleri de vardı elbette. Ama zaten günlerdir hepimizin içi acıyarak izlediğimiz bu akla - havsalaya sığmayan doğal felaketi de, Asya'daki yılbaşı şenliklerini de geçiyorum. 
Son durağım, NTV'de Okan Bayulgen'di. Öğretirken aynı zamanda müthiş de eğlendiren o reklamlar sayesinde halkımız, YTL'ye geçişin ilk günlerinde kazıklanmayayım diye banka kartı kullanmaya da alışır belki. Ve böylelikle de yarıdan fazlası kayıt dışı olan ekonomimiz, bakarsınız ufak ufak kayda geçmeye başlayıvermiş. 
O inanılmaz komik suratlı köpeği görüp de banka kartı kullanmamak mümkün mü "Ne demek istiyorsun yani " diyenleriniz olabilir. Reklamdaki türlü - çeşitli, kadınlı - erkekli Okan'ların hepsi pek hoş, ama benim açık ara favorim Okan suretindeki köpek 
Bugüne kadar hiç böyle bir köpek göreniniz var mı Ben köpeği görebilmek uğruna, reklamı her seferinde sonuna kadar izlediğim için şartlandım galiba. Son günlerde ne zaman alışverişe çıksam, gayrı ihtiyari önce banka kartını çıkartıyorum, -ama Shop Miles kartımdan şaşmıyorum tabii. 
Hoşgeldin YTL. Seni birkaç gün içinde bağrımıza basacağımızdan hiç kuşkun olmasın. Cep telefonu gibi karmaşık bir alete şıp diye alışan milletimiz, milyon yerine YTL demeyi mi başaramayacak Güldürmeyin beni 



</TEXT>
</DOC>
