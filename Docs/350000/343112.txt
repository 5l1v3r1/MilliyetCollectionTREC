<DOC>
<DOCNO> 343112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonyas01.html </URL>
<DATE> 2005/05/16/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Yıldızlardan 'canlı yayın' skandalları 
</HEADLINE>
<TEXT>

     Askmen.com, Angelina Jolie'den Marlon Brando'ya, Anna Nicole Smith'ten Janet Jackson'a kadar yıldızların unutulmayacak canlı yayın skandallarını derledi. 
     Canlı yayında meydana gelmesi nedeniyle engellenemeyen skandallar ve bunlara yol açan isimler şöyle 
     
     Andrew Clay bombayı patlattı 
     Senarist ve oyuncu Andrew Dice Clay, kadınlar hakkındaki sulu şakaları ve "eğer İngilizce konuşmuyorsanız gidin bu ülkeden" gibi garip sözleriyle tanınıyor. 
     Clay, neden böyle davrandığı sorulunca ise her zamanki rahat tavırlarının aksine hıçkıra hıçkıra ağlamaya başladı ve "biri zirveye çıktığında herkes onu yıkmaya çalışıyor" diyerek gözyaşlarına boğuldu. 
     
     Janet Jackson'dan göğüs şov 
     ABD'li sporseverlerin ilgiyle izlediği Amerikan Süper Kupası finalinin devre arasında, Janet Jackson ile Justin Timberlake sahneye çıktı. Şovda birden göğsünü açan Jackson, canlı yayın skandalları tarihine ismini altın harflerle yazdırdı. 
     Bu şovdan sonra, ABD'deki canlı yayınlar, benzer bir skandala yer vermemek amacıyla bir dakika gecikmeli olarak ekrana getirilmeye başlandı. 
     
     Anna Nicole Smith'i beğendiniz mi 
     Şöhret oluşunu 89 yaşındaki milyarder eşiyle evliliğine borçlu olan Anna Nicole Smith, Amerikan Müzik Ödülleri Töreni'nde, Kanye West'i takdim etmek amacıyla çıktığı sahnede skandala yolaçtı. 
     Aşırı alkollü Smith, kollarını havaya kaldırarak podyuma çıktı. Zayıfladığını göstermek için öne doğru eğilen ve bu sırada göğüsleri görünen Smith, "vücudumu beğendiniz mi" diye sordu. 
     
     Slash küfür yağdırdı 
     Anna Nicole Smith'inkine benzer bir skandala da efsanevi rock grubu Guns'n Roses topluluğunun gitaristi Slash imza attı. 
     En İyi Albüm dalında ödül almak için sahneye gelen Slash, teşekkür konuşmasında küfürleri ardı ardına sıralayınca sonraki yıllardaki törenlerin yayınları, beş dakika gecikmeli olarak ekrana geldi. 
     
     Angelina Jolie kardeşini seviyor 
     Akademi ödülleri töreninde 'Girl, Interrupted' adlı filmdeki oyunuyla En İyi Yardımcı Kadın Oyuncu dalında Oscar kazanan Angelina Jolie, sahneye erkek kardeşi James ile birlikte çıktı. 
     Teşekkür konuşmasını yapan Jolie, kardeşiyle dudak dudağa öpüştü. Jolie, bunların üzerine bir de "görüyorsunuz kardeşimle aşk yaşıyorum" dedi. 
     
     Marlon Brando'dan 'canlı' öpücük 
     Sinema tarihinde üç yıl üst üste Oscar adaylığı bulunan tek oyuncu olan ve 2 temmuz 2004'te hayatını kaybeden sinema efsanesi Marlon Brando da bir başka öpücük skandalına karıştı. 
     CNN televizyonunda Larry King'in canlı olarak yayınlanan şovunda otobiyografisini tanıtmak için ekrana çıkan Brando, birden King'i dudaklarından öperek canlı yayın tarihinin en rahatsız edici olaylarından birine imza attı. 
     
</TEXT>
</DOC>
