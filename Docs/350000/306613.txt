<DOC>
<DOCNO> 306613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonyas18.html </URL>
<DATE> 2005/01/14/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Sağlık Bakanlığı'ndan Kurban Bayramı uyarıları... 
</HEADLINE>
<TEXT>

     Sağlık Bakanlığı, yaklaşan Kurban Bayramı öncesi vatandaşları, kurban etlerinin sağlıklı olarak kesilmesi ve tüketilebilmesi konusunda uyardı. 
     Temel Sağlık Hizmetleri Genel Müdürlüğü'nce yapılan açıklamada, hayvanlarla insanların temasının oldukça arttığı Kurban Bayramı'nda, çok sayıda hayvanın kesilmesi nedeniyle, kesim öncesi ve sonrası uygulanması gereken kontrol ve hijyen kurallarının, halk sağlığı açısından çok önemli olduğu belirtildi. 
     ''Menşe Şahadetnamesi''nin, hayvanların veteriner hekim kontrolünden geçtiklerini ve sağlıklı olduklarını gösteren belge olduğu anımsatılarak, bu belgesi olmayan hayvanların kesinlikle kurbanlık olarak alınmaması uyarısında bulunuldu. 
     Kurban kesimlerinin, asgari teknik ve hijyenik şartlara sahip yerlerde, mutlaka ehil kişiler tarafından yapılması gerektiği bildirilen açıklamada, hayvanların kesilmesi, etinin parçalanması, derisinin yüzülmesi, etin nakli, korunması, pişirilmesi ve tüketime sunulması aşamalarında hijyen kurallarına çok dikkat edilmesi gerektiği vurgulandı. 
     Kesilen etlerin ''çiğ veya az pişmiş'' olarak tüketilmesinin, önemli sağlık sorunlarına yol açacağına dikkat çekilen açıklamada, şöyle denildi 
     ''Etlerin çiğ yada az pişmiş olarak tüketimi sonucu, hayvanlardan insanlara bir çok hastalığın bulaştığı unutulmamalıdır. Bu hastalıklar, hamile bayanlarda düşüklere yol açan 'toksoplazmozis' ile insanların vücutlarında yıllarca yaşayabilen ve yedikleri besinlere ortak olarak onları zayıf düşüren, iş gücünü çok olumsuz etkileyen tenyozisdir sığır tenyası .'' Açıklamada, kesilen etlerin korunması ve saklanmasının, insan sağlığı açısından çok önemli olduğu belirtilirken, ''Hemen tüketilmeyecek etler derin donduruculara konulmalı veya kavurma yapılarak muhafaza edilmelidir. Sakatat ve etler aynı kaplarda korunarak saklanmamalıdır'' ifadeleri kullanıldı. 
     
     KESİM YERLERİ 
     Kurban kesim yerlerinde bulunması gereken asgari teknik ve hijyenik şartlarla ilgili şu görüşlere yer verildi 
     ''Kesimi yapılacak yerler, kolay temizlenebilen ve dezenfekte edilebilen malzemeden yapılmış olmalıdır. Zeminde su ve kanın birikmemesi sağlanmalıdır. Ete temas eden bıçak ve satır gibi aletler temiz olmalı, kesim işini yapacak olan görevliler, kişisel temizliklerine özen göstermelidirler. Kurban kesim yerlerinde, kesim işinde kullanılan malzeme ve ekipmanın temizliği ile kesim görevlilerinin kişisel temizliklerini yapabilecekleri ortamlar hazırlanmalıdır. 
     Kesim sonrasında ortaya çıkabilecek boynuz, tırnak, bağırsak ve işkembe muhteviyatı gibi atıklar, çevre kirliliğine sebep olmayacak şekilde ve usulüne uygun olarak bertaraf edilmelidir. 
     Hayvanlara ait her ürün ve atığın, ülkemiz açısından ekonomik bir değere sahip olduğu bilinmeli ve bu nedenle kesimlerin bu ürünlerin toplanabileceği, değerlendirilebileceği alanlarda yapılması gerekmektedir.'' 
     
</TEXT>
</DOC>
