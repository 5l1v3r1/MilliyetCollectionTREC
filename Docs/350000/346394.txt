<DOC>
<DOCNO> 346394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy15.html </URL>
<DATE> 2005/05/27/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
İçişleri Bakanlığı, ''Nazım ayıbı''nı hakkında müfettiş görevlendirdi 
</HEADLINE>
<TEXT>

     İçişleri Bakanlığı, Milas Anadolu Lisesi’nin şiir dinletisinde Nazım Hikmet’in "vatan haini" şiirini okuduğu gerekçesiyle bir öğrencinin gözaltına alınması olayını araştırmak üzere bir mülkiye müfettişi görevlendirdi. 
     İçişleri Bakanlığı’ndan yapılan açıklamaya göre, bakanlık, Milas Anadolu Lisesi’nin düzenlediği şiir dinletisinde Nazım Hikmet’in "Vatan Haini" şiirini okuduğu gerekçesiyle gözaltına alındıktan sonra serbest bırakılan Ç.C 17 hakkındaki iddiaları incelemeye aldı. 
     İçişleri Bakanlığı, konuyu yerinde araştırması için bir mülkiye müfettişini görevlendirdi. Müfettişin konuyu inceledikten sonra İçişleri Bakanlığı’na bir rapor halinde sunacağı belirtildi. 
     BARO ARKASINDA 
     Muğla’nın Milas İlçesi’ndeki bir lisede düzenlenen şiir dinletisinde Nazım Hikmet’in şiirini okuduğu gerekçesiyle gözaltına alınan öğrenci Ç.C’nin 17 avukatı ve Muğla Barosu Milas İlçe Temsilcisi Levent Anıl, gelişmeler doğrultusunda Ç.C’nin tüm yasal haklarını sonuna kadar arayacaklarını bildirdi. 
     Anıl, AA muhabirine yaptığı açıklamada, Anadolu Lisesi’nde düzenlenen şiir dinletisinde sunuculuk yapan Ç.C’nin söz konusu şiiri okurken hiç kimsenin müdahale etmediğini belirterek, "Eğer bir yanlışlık varsa şiir okunurken kesilerek, programın dışında hareket edildiğinin söylenmesi gerekirdi" dedi. 
     Ç.C’nin Emniyet Müdürlüğü’ne verdiği ifadesinde, "Ben bu şiiri daha önce Milli Eğitim Bakanlığı’nın kütüphanesindeki kitaplarda görüp ezberlemiştim" dediğini kaydeden Anıl, olayın ardından Türkiye’nin dört bir yanından vatandaşların kendilerini arayarak, çocuğu ve bu olayı sahiplendiği için Muğla Barosu’nu tebrik ettiğini belirtti. 
     Anıl, şunları söyledi 
     "Şiir okumak suç değildir. İnsanlar şiir okumamaktan korksunlar. 
     Şu ana kadar yasaklanan hiçbir şiir yoktur. Varsa bize açıklasınlar. 
     Şiir gecesinde şiir okumaktan doğal bir hareket yoktur. Anormal olan, çocuğun ifadesinin alınmasıdır. Burada diyelim ki çocuk program dışı bir şiir okudu. O zaman okul idaresi disiplin soruşturması yoluna gidebilir. Orada da suç çıkmaz." Gözaltıyla ilgili olarak tüm gelişmeleri izlemeye devam edeceklerini ve çocuğun gözaltına alınmasına ilişkin talimatın kimin tarafından verildiğinin belirleneceğini kaydeden Anıl, "Biz müvekkilimizin talebi doğrultusunda hareket edeceğiz. Eğer bir zarar varsa tüm yasal hakları sonuna kadar arayacağız. Hiç kimsenin yasal olmayan bir taleple yetki sınırlarını aşmasını istemiyoruz" diye konuştu. 
     Muğla Barosu Başkanı Ayla Kara da yaşanan olayın "anlamsız ve hukuk dışı" olduğunu belirterek, şöyle konuştu 
     "Türkiye bir hukuk devletidir. Konumu ve görevi ne olursa olsun, kimse hukuk dışına çıkamaz. Bu ayıp olayın bir daha tekrarlanmaması için Muğla Barosu olarak bu işin peşini bırakmama kararındayız. Konuyu yönetimimiz ve Milas temsilcimiz ile görüştükten sonra bir karara varacağız. Bu işin peşini kesinlikle bırakmayacağız. Meydana gelen olayla ilgili, sorumlu kişiler hakkında gerekirse suç duyurusunda bulunacağız." Milas Anadolu Lisesi’nin şiir dinletisinde sunuculuk yapan Ç.C. 
     17 program dışına çıkarak, Nazım Hikmet’in "Vatan Haini" isimli şiirini okuduğu için gözaltına alınmış, Emniyet Müdürlüğü’nde ifadesi alındıktan sonra serbest bırakılmıştı. 
     
</TEXT>
</DOC>
