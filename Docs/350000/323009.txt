<DOC>
<DOCNO> 323009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur54.html </URL>
<DATE> 2005/03/11/ </DATE>
<TIME> 22.27 </TIME>
<AUTHOR>  </AUTHOR>
<HEADLINE>
İstaklal Marşı'nın Kabulünün 84.yılı... 
</HEADLINE>
<TEXT>

     Bahçelievler Belediyesi, İstiklal Marşı'nın kabulünün 84. yılı dolayısıyla bir kutlama programı gerçekleştirdi. 
     Necip Fazıl Kısakürek Kültür Merkezi'ndeki etkinlikte konuşan RTÜK Üyesi, gazeteci-yazar Mehmet Doğan, Mehmet Akif Ersoy'un hayatı ve İstiklal Marşı'nın yazılış sürecini anlatarak, İstiklal Marşı'nın, Ersoy'un Türk milletine armağan ettiği en önemli değerlerden biri olduğunu söyledi. 
     Doğan, ''İstiklal Marşı bizim için en önemli milli mutabakat metnidir. Bu metin, Türk milletinin yaşadıklarını en iyi şekilde anlatan bir metindir ve şairi de Türk edebiyat tarihinin en büyük şairlerinden biridir'' dedi. 
     Atatürk'ün, milli mücadele döneminde İstanbul'dan Ankara'ya davet ettiği ender sivil kişilerden birinin Mehmet Akif Ersoy olduğunu kaydeden Doğan, Ersoy'un daha sonra milli mücadeleye tam olarak inanmayan bazı kişileri ikna amacıyla bazı özel görevlerle Anadolu'yu gezdiğini anlattı. 
     Bahçelievler Belediye Başkanı Osman Develioğlu ve çok sayıda davetlinin katıldığı etkinlikte daha sonra İstanbul Fasıl Topluluğu, ''Mehmet Akif Ersoy ve İstiklal Marşı Besteleri'' konserini sundu. 
     
</TEXT>
</DOC>
