<DOC>
<DOCNO> 344571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonsiy03.html </URL>
<DATE> 2005/05/21/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Unakıtan İlaç bedeli alacaklarının ödenmesinde sıkıntı yaşanmayacak 
</HEADLINE>
<TEXT>

     Maliye Bakanı Kemal Unakıtan, eczanelerin ilaç bedeli alacaklarının ödenmesinde genel bir sıkıntının yaşanmayacağını düşündüklerini bildirdi. 
     Unakıtan, CHP Bursa Milletvekili Kemal Demirel’in konuyla ilgili soru önergesini yanıtladı. 
     2005 Mali Yılı Bütçe Kanunu ile genel bütçeye dahil dairelerle 
     katma bütçeli idarelere ilaç ve tedavi giderleri için toplam 3 milyar 471 milyon 540 bin YTL 3 katrilyon 471 trilyon 540 milyar lira ödenek tahsis edildiğini anımsatan Unakıtan, şunları kaydetti "Kurumların talepleri dikkate alınarak Bakanlığımız tarafından vize edilen 2OO5 yılı ayrıntılı harcama programlarına göre kurumlar toplam tedavi ve ilaç ödeneklerinin yüzde 25’ini yılın birinci 3 aylık döneminde, yüzde 35’ini ikinci 3 aylık döneminde, yüzde 2O’sini üçüncü 3 aylık döneminde, kalan yüzde 2O’sini ise dördüncü 3 aylık döneminde kullanabileceklerdir. Mevcut harcama programına göre, Nisan ayı itibarıyla kurumların tedavi ve ilaç ödeneklerinin yüzde 60’ı 2.1 milyar YTL kullanılabilir durumdadır. 2OO5 yılı harcama programındaki oranlar dikkate alındığında, eczanelerin ilaç bedeli alacaklarının zamanında ödenmesi hususunda genel bir sıkıntının yaşanmayacağı düşünülmektedir. Nisan ayı itibarıyla bu ödeneklerden yapılan toplam harcama 3 milyon YTL civarındadır." Unakıtan, ödeneklerin, yapılacak ödemeler için yeterli olmaması halinde, ilgili kurumların talebi üzerine harcama programlarının Maliye Bakanlığı’nca ihtiyaca uygun şekilde revize edilebildiğine de işaret ederek, "Bütçe ödenekleri ve ödenek işlemleri ile sosyal güvenlik kurumlarına yapılan Hazine yardımlarında bir sorun bulunmamaktadır" dedi. İlaç ve tedavi giderlerinin ödenmesinde zaman zaman yaşanan gecikmelerin nedeninin, ödeme emirlerinin taşra birimlerine geç ulaştırılması olduğunu bildiren Maliye Bakanı Unakıtan, yapılan yasal değişiklikle taşra birimlerine gerekli ödeneğin gönderilme surecinin oldukça kısaltıldığını hatırlattı. Unakıtan, ilaç ve tedavi giderlerinin herhangi bir gecikme olmaksızın zamanında ödenebilmesi için Maliye Bakanlığı tarafından gerekli tedbirlerin her zaman alındığını ve alınmaya devam edileceğini bildirdi. 
     
</TEXT>
</DOC>
