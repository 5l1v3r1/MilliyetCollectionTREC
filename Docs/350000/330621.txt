<DOC>
<DOCNO> 330621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/spor/spo30.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



ANKARAGÜCÜ 

Tekrar istiyor 
Ankaragücü, Sakaryaspor ile oynadıkları maçta hakem Cüneyt Çakır'ın yanlış kırmızı kart gösterdiği ve kural hatası yaptığı gerekçesiyle Futbol Federasyonu'na başvuruda bulundu. Televizyon görüntülerine bakarak hakem Çakır'ın, Effa'yı haksız bir şekilde attığını iddia eden başkent ekibi maçın tekrarını istedi. 

MANİSASPOR 

Lav ödülleri 
EVREN KASIRGA DHA 

Türkiye Futbol Adamları Derneği TÜRFAD Manisa Şubesi'nin, Teknik Direktör Tevfik Lav'ın anısına verdiği fair - play ödülleri sahiplerini buldu. Salihli Belediyespor, Kulaspor, Manisa Sanayispor, Mütevellispor, Kırkağaç Acar İdmanspor, Demircispor, Akhisar Yıldırımspor, Karabulutspor ödüle layık görüldü. 

SAKARYASPOR 

Başkan umutlu 
MÜJDAT ÇETİN DHA 

Sakaryaspor Başkanı Selahattin Aydın, "Futbolcularıma güveniyorum. Fenerbahçe'yi de yenebilecek güce sahibiz" dedi. Fenerbahçe maçı biletlerinin tükenmek üzere olduğunu açıklayan Aydın, "Daha önce Fenerbahçe taraftarına tahsis ettiğimizi belirttiğimiz Numaralı B Tribünü'nü Sakaryaspor taraftarına ayırdık. Fenerbahçe taraftarı için de sadece açık kale arkasını tahsis ettik" diye konuştu. 

BURSASPOR 

Süper prim 
ÖMER ERCAN DHA 

Bursaspor, hafta sonunda deplasmanda oynayacağı Kocaelispor maçının hazırlıklarına başlarken Teknik Direktör Yalçın Gündüz, "Ya kazanacağız, ya kazanacağız" dedi. Gündüz, Okan'ın yetiştirilmesi için büyük çaba sarfettiklerini de belirtti. Yönetim de, Kocaeli galibiyeti ve Süper Lig'e yükselmeleri halinde süper prim verilmesini kararlaştırdı. 

KULÜPLER 

Ceza yağmuru 
PFDK, 2. Lig A Kategorisi'nde mücadele eden Karagümrük KYOTO'nun sahasını Mersin İdmanyurdu karşılaşmasında meydana gelen olaylar nedeniyle 1 maç kapattı. Kurul, 3. Lig 1. Grup takımlarından Muşspor'a 4 maç saha kapatma cezası verirken, futbolculardan Turan, Şehmus ve Hakan'a 8'er, Fırat'a da 6 maç men cezası kesti. 

Üçüncü Lig'de bugün 

14.30 A.Aroma - Aliağa Bld. 

ÜNİVERSİTELER 

Mavi Kupa'da elemeler başladı 
Geleneksel Mavi Kupa Basketbol Şenliği ön eleme maçları dün başladı. Sabancı Üniversitesi'ndeki karşılaşmalarda ilk gün şu sonuçlar alındı Doğuş Üniversitesi - Kadir Has 39 - 84, İstanbul Ticaret - Haliç 81 - 49, Işık Üniversitesi - Kocaeli 83 - 100. İstanbul Teknik Üniversitesi Ayazağa Kampüsü'nde yapılacak bugünkü maçların programı ise şöyle 11.00 Kadir Has - Doğuş, 13.00 Kocaeli - Işık, 15.00 Haliç - Ticaret. 

BÜYÜK KOLEJ 

Yaylım ateş 
Basketbol Ligi'nde son haftalara girilirken, düşme hattındaki maçlarda yaşanan hakem hatalarına Büyük Kolej büyük tepki gösterdi. Yönetici Tansu Doğay, rakiplerin hakem hatalarıyla kazandığını, kendilerinin ise sezon başından beri sindirildiğini ve alabilecekleri maçları bariz hakem hatalarıyla yitirdiklerini ileri sürüp, "Hakem hatalarının hep bizim maçlarımıza denk gelmesi, altından kalkmakta zorlandığımız bir yükün de sırtımıza bindirilmesiyle sonuçlandı" dedi. 

BASKETBOL 

Ümit milliler ikiye katladı 
Ümit Milli Basketbol Takımı, Suudi Arabistan ile yaptığı hazırlık maçını 100-52 kazandı. Avrupa Şampiyonası hazırlıkları çerçevesinde Abdi İpekçi'de Suudi Arabistan'ı ağırlayan ümitler, ilk yarıyı da 38-20 önde kapattılar. Millilerimiz, önceki gün de rakibini 72-62 mağlup etmişti. Antrenör Orhun Ene, Avrupa Şampiyonası'na kadar önlerindeki 2-3 ayı en iyi şekilde değerlendireceklerini söyledi. 

ŞAMPİYONLAR LİGİ 

Dev randevular 
Şampiyonlar Ligi'nin diğer çeyrek final maçlarında bugün Chelsea-Bayern Münih, Milan-Inter kozlarını paylaşacak. Stamford Bridge'de 21.45'te başlayacak mücadelede ev sahibi Chelsea'nin hocası Jose Mourinho cezası nedeniyle tribünde oturacak. Lige havlu attıktan sonra umudunu Şampiyonlar Ligi'ne bağlayan Inter, aynı saatte ezeli rakibi Milan ile San Siro'da karşı karşıya gelecek. Inter'de sakat Emre Belözoğlu forma giyemeyecek. 

FUTBOL 

Lehman'a 2 maç ceza 
UEFA Disiplin Komitesi, Arsenal'in Alman kalecisi Jens Lehman'a iki maç ceza verdi. İngiliz ekibinin 9 Mart'ta Bayern Münih'i 1-0 yendiği Şampiyonlar Ligi maçı sonrası hakem Massimo de Santis ve yan hakemler üzerine su fırlatan deneyimli file bekçisi, iki Avrupa Kupası karşılaşmasında forma giyemeyecek. UEFA ayrıca Sporting Lizbon maçındaki olaylar nedeniyle Feyenoord'u da seyircisiz oynama cezasına çarptırdı. 

FORMULA 

Toyota meydan okudu 
Formula 1 Dünya Şampiyonası'nın ilk üç yarışında 25 puan toplayarak, takımlar klasmanında Renault'nun arkasında ikinci sıraya yerleşen Toyota yetkilileri büyük konuştu. Takım Direktörü Mike Gascoyne, Ferrari'nin Formula'daki hegamonyasının sona erdiğini kaydedip, "Tabii ki, bundan sonra yarış kazanıp, mücadelelerini sürdüreceklerdir ama geçmiş yıllarda olduğu gibi dominant faktör olmayacaklar" dedi. 

BOKS 

Ringde hayata veda etti 
ABD'de yapılan Altın Eldiven Amatör Boks Şampiyonası'nda talihsiz bir olay yaşandı. Becky Zerlentes adındaki kadın boksör, başına aldığı darbe sonucu öldü. Yapılan tüm müdahalelere rağmen kurtarılamayan Zerlentes ringde hayatını kaybeden ilk kadın boksör oldu. 

FUTBOL 

Ze Roberto Roma yolunda 
Galatasaray ve Fenerbahçe'nin transfer gündeminde bulunan Bayern Münih'li Ze Roberto'nun Roma ile anlaşmak üzere olduğu bildirildi. Corriere della Sport'a konuşan Brezilyalı yıldız, Roma'nın kendisi için fantastik bir seçim olacağını belirtip, "Yedi yıldır Almanya'da top koşturuyorum. Artık bazı şeyleri değiştirmenin zamanı geldi" dedi. Ze Roberto ile Atletico Madrid takımı da ilgileniyor. 


</TEXT>
</DOC>
