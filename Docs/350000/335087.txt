<DOC>
<DOCNO> 335087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun21.html </URL>
<DATE> 2005/04/20/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Pakistan, nükleer denetime izin vermeyecek... 
</HEADLINE>
<TEXT>

     Pakistan Devlet Başkanı Pervez Müşerref, nükleer tesislerde yabancıların denetim yapmasına izin vermeyeceklerini söyledi. 
     Müşerref, ziyaret için bulunduğu Filipinler'in başkenti Manila'da düzenlediği basın toplantısında, nükleer tesislerin denetiminin Pakistanlılar açısından çok hassas bir konu olduğunu belirterek, ''Halkımız yabancıların gelip soru sorması karşısında çok hassastır'' dedi. 
     ''Uluslararası Atom Enerjisi Ajansı'nın sormak istedikleri varsa, istediği bütün bilgileri veririz'' diyen Devlet Başkanı Müşerref, ''Ama ülkemize gelip tesislerimizi denetlemelerine, yetkilileri sorguya çekmelerine izin veremeyiz'' ifadesini kullandı. 
     Müşerref, Hindistan ile barış sürecini ilerletmek için tartışmalı Keşmir eyaletindeki ayrılıkçıların saldırılarını durdurma sözü de verdi. 
     Pakistan'ın, ayrılıkçıların, Keşmir'deki ateşkes hattından Hindistan'la karşılıklı yapılan otobüs seferlerine saldırılarını da durduracağını söyleyen Müşerref, taraflardan, barış sürecini ilerletmek için daha çok güven artırıcı önlemler almasını istedi. 
     Müşerref, ülkesinin ayrılıkçılara destek verdiği ve Usame Bin Ladin'in El Kaide terör ağına yardım ettiği yolundaki yanlış kanıları düzeltmek istediğini de kaydetti. 
     
</TEXT>
</DOC>
