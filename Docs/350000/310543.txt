<DOC>
<DOCNO> 310543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonspo07.html </URL>
<DATE> 2005/01/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Konyaspor Kötü oynadık, kaybettik... 
</HEADLINE>
<TEXT>

     Konyaspor Basın Sözcüsü Bahattin Karapınar, Galatasaray karşısında dün kötü bir futbol sergilediklerini ve yenildiklerini söyledi. 
     Karapınar, Süper Lig'in ikinci yarısının ilk maçına galibiyet hedefiyle çıktıklarını, ancak bunu gerçekleştiremediklerini kaydetti. 
     Türkiye Kupası'nda Beşiktaş'ı elemelerinin ardından lige de Galatasaray galibiyetiyle başlamayı istediklerini ifade eden Karapınar, ''Kendi seyirci avantajımıza rağmen Galatasaray karşında etkili olamadık. Mutlak gol pozisyonlarımız vardı, fakat bunları gole çeviremedik. Kötü oynadık, kaybettik'' dedi. 
     Galatasaray maçını geride bırakarak, ligin diğer maçlarına konsantre olmaya çalıştıklarını belirten Karapınar, takımın, gelecek hafta yapacağı Çaykur Rizespor maçının hazırlıklarına bugün başlayacağını söyledi. 
     
</TEXT>
</DOC>
