<DOC>
<DOCNO> 312105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonspo46.html </URL>
<DATE> 2005/02/03/ </DATE>
<TIME> 21.16 </TIME>
<AUTHOR>  </AUTHOR>
<HEADLINE>
Galatasaray'da oyuncu-taraftar buluşması... 
</HEADLINE>
<TEXT>

     Galatasaray Erkek Basketbol Takımı'nın bazı oyuncuları, taraftarıyla bir araya geldi. 
     Basketbol şubesinin Mecidiyeköy'deki ofisinde gerçekleşen buluşmada, sarı-kırmızılı basketbolculardan Burak, Gökhan ve Mert, taraftarlarla birlikte açıklama yaparak, Büyük Kolej maçında tribünlerde yaşanan olayların bazı medya organlarında yanlış değerlendirildiğini belirttiler. 
     Oyuncuların taraftarlara saldırdığı yönündeki haberlerin gerçeği yansıtmadığını ifade eden sarı-kırmızılı basketbolcular, aralarında herhangi bir sorunun olmadığını dile getirdiler. 
     Basketbolcu ve taraftarlar daha sonra, stresli geçen maçlarda heyecanın tribünlere yansıyarak bu tip olayların tekrar yaşanmaması için fikir alışverişinde bulundular. 
     Sarı-kırmızılı oyunculardan Burak, bir taraftarın burnunu kırdığı şeklinde medyada yer alan haberin de gerçeği yansıtmadığını kaydetti. 
     Galatasaray Kulübü Basketbol Şubesi Genel Sekreteri Şinasi Önengüt, yaptığı açıklamada, maçta çıkan olayların oyuncular ve özellikle Burak Sezgin'in üzerine yıkılmak istendiğini belirterek, şunları söyledi 
     ''Bu durumdan Galatasaray Kulübü olarak duyduğumuz rahatsızlığın bilinmesini isteriz. Galatasaraylı taraftarların bulunduğu tribünlerde aniden başlayan bir kavgada, 2 seyircinin bir hiç uğruna birbirlerini yumruklamasıyla oluşan kargaşa, sporcumuz Burak'ın eşi, küçük kızı ve kayınpederinin oturduğu noktada yoğunlaşmıştır. Burak da o bölgeye ailesine gelebilecek bir zararı engellemek için koşmuştur.'' 
     
</TEXT>
</DOC>
