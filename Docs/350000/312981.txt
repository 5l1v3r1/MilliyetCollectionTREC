<DOC>
<DOCNO> 312981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonyas09.html </URL>
<DATE> 2005/02/06/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Jennifer Aniston, Brad Pitt'i yeniden kazanmak istiyor... 
</HEADLINE>
<TEXT>

     Boşanmaları yılan hikayesine dönen Jennifer Aniston-Brad Pitt çifti için yeni bir umut doğdu. Eşinden boşanmak istemeyen Aniston'ın çocuk isteyen Pitt'e uyum sağlamak için psikoloğa gitmeye başladığı ve sigarayı bıraktığı belirtildi. 
     Star Magazine'in internet sitesinde yer alan habere göre, Sevgililer Günü'nde eşiyle barışmak isteyen 35 yaşındaki Aniston, bunun için bir plan hazırladı. 
     Eşinin çocuk isteğine olumlu yanıt vermediği için boşanma kararı almasına neden olduğu söylenen Aniston'ın bu sorunu ortadan kaldırmak için psikolog yardımı aldığı ifade edildi. Psikologdan aldığı yardımla kendini anne olmaya hazırlamaya çalışan Aniston'ın bu arada sigarayı bıraktığı ve eşine ünlü bir yıldızın sorumluluğunu taşıyacak kadar güçlü olduğunu ispatlamaya uğraştığı kaydedildi. 
     
     ''BRAD PITT GİBİ SİNEMADA İLERLEMEK İSTİYOR'' 
     Aniston'ın yakın bir arkadaşı, şu günlerde arkadaşlarıyla vakit geçirerek moral bulmaya çalışan güzel yıldızın Brad Pitt'e ne kadar güçlü ve bağımsız olduğunu kanıtlamak için çaba sarfettiğini söyledi. 
     ''Friends'' dizisi bittikten sonra kariyerine yoğunlaşmak isteyen Aniston'ın bu düşüncesinin ardında tıpkı eşi gibi sinemada ilerleme isteğinin yattığını belirten arkadaşı, ''Jennifer ve Brad defalarca sigarayı bırakmak için uğraştılar, ama başaramadılar. Ama şimdi hayatında yeni bir sayfa açan Aniston, Pitt'e sigarayı bırakacak kadar güçlü olduğunu da göstermek istiyor'' dedi. 
     Aniston'ın arkadaşı, boşanma fikrini Pitt'in ortaya attığını ifade ederek, ''Ancak Brad için de eşinden ayrı geçen her gün bir azap. Bu nedenle Jennifer'ın çabaları bu evlilik için en iyi sonucu getirecek'' sözleriyle evliliğin kurtulacağına ilişkin inancını dile getirdi. 
     Brad Pitt ile Jennifer Aniston, 8 Ocak'ta boşanacaklarını duyurmuştu. 
     
</TEXT>
</DOC>
