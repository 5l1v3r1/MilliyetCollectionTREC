<DOC>
<DOCNO> 341743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/spor/spo00.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol çok ilginç 
</HEADLINE>
<TEXT>


AYKUT KOCAMAN 


Her iki takım da, sezonun geneline bakıldığında, diğer rakiplerine oranla farklı olan bazı özellikleriyle ön plana çıkıyorlardı. İki ezeli rakip, haftalardır lig ve kupa maratonunda büyük çekişme içindeydi. Sezonun geneline baktığınız zaman Fenerbahçe 4-2-3-1 oyun düzeniyle, Galatasaray ise 4-4-3 şablonuyla mücadele etti. Fenerbahçe bu düzen içinde dörtlü savunma, önlerinde oynayan disiplinli iki oyuncu ile savunma güvenliğini oluşturup, forvetini ofansif gücü yüksek üç futbolcuyla destekliyordu. Fenerbahçe başta duran toplar olmak üzere, çok puan getiren olumlu özelliklerine rağmen, takım savunmasında ve saha yerleşiminde zaman zaman sıkıntı yaşıyordu. Galatasaray ise sezon başından bu yana oluşturduğu sistemini hiç bozmayarak devamlılık yakaladı. 
Maç öncesinde Galatasaray'ın ilk lig maçında olduğu gibi Fenerbahçe'ye orta sahada üstünlük kurması daha mantıklı geliyordu. Golün geldiği ilk 16 dakikalık dilim içinde beklentilerin tam tersi gerçekleşti. Fenerbahçe orta sahada daha etkili ve agresif oynarken, Galatasaray daha çok savunmayı düşündü. Ancak Sarı - Kırmızılılar, Necati, Hakan Şükür ve bunlara eklenen Ribery'nin müthiş oyunculuk yetenekleri, zeki paslaşma organizasyonlarıyla üst üste goller buldu. 15 dakika içindeki bu görüntü maçın genelinde de sürdü. Fenerbahçe baskılı oynadı, Galatasaray golleri attı. 
Aslında bu tip derbilerde gol pozisyonu bulmak zordur. Ancak dün gece benim saydığım kadarıyla 14 - 15'e yakın pozisyon yaşandı. Fenerbahçe, kalesinde devleşen Mondragon'u geçemezken, Galatasaray bulduğu 7 - 8 pozisyonun 5'ini gole çevirdi. Neredeyse her pozisyonun golle sonuçlanması Fenerbahçe'yi tamamen demoralize etti. 
Devrenin son dakikalarında gelen gol Fenerbahçe'yi yeniden oyuna bağlasa da ikinci yarıda oyuncu değişikliklerinin yanlış yapılması en çok ihtiyaç duyulan dakikalarda orta sahayı iflas ettirdi. Fenerbahçe son bölümü bilinçsiz ve şuursuz akınlarla tamamladı. 
Futbol gerçekten ilginç oyun. Maç boyunca daha fazla gol pozisyonuna giren takım kaybetti. Daha az pozisyon bulan takım ise maçı farklı skorla kazanmayı bildi. 



</TEXT>
</DOC>
