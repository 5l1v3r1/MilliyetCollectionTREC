<DOC>
<DOCNO> 338262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonyas10.html </URL>
<DATE> 2005/04/29/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kök hücreyle kornea ameliyatı başarılı oldu 
</HEADLINE>
<TEXT>

     İngiltere'de doktorların, korneaları zarar görmüş hastalara kök hücre naklederek gözün kendi kendini tamir etmesini sağlayan ameliyatı başarıyla yaptıkları açıklandı. 
     Bu yöntemle hastaların görme bozukluklarının giderilebildiğine dikkati çeken Times gazetesi, kök hücre nakliyle 10'u aşkın hastanın tedavisinin başarıyla tamamlandığını yazdı. 
     Ameliyatla göze kök hücre nakledildiğini belirten uzmanlar, asit, sıcak metal ya da alkali gibi maddelerin gözlerine kaçması nedeniyle görme yeteneğini yitiren 10 hastadan 7'sinin yeniden görmeye başladığını açıkladı. 
     Bu hastalara daha önce bir daha görmelerinin mümkün olmadığının söylendiği, bir kısmına da başarısız kornea nakli yapıldığı belirtildi. 
     Yeniden görmeye başlayan hastalardan Edward Bailey, yoğurt fabrikasında boruları temizlerken gözüne asit kaçması sonucu görme kaybına uğradığını, ameliyatın bütün hayatını değiştirdiğini bildirdi. Bailey, ameliyattan sonra yeniden gördüğünü anladığı anı ''hayatımın en duygu dolu anıydı'' diye anlattı. 
     10 yıl boyunca sadece siyah ve gri gölgeler görebildiğini, ameliyat sonrasındaysa öncelikle yanına gelen hemşirenin üniformasının mavi rengini görebildiğini belirten Bailey, ''görmenin önemini, ancak bu özelliğini yitiren biri anlayabilir'' dedi. 
     
</TEXT>
</DOC>
