<DOC>
<DOCNO> 314113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko21.html </URL>
<DATE> 2005/02/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ziraat Bankası Genel Müdürü Krediye talep beklenenin üzerinde 
</HEADLINE>
<TEXT>

     Ziraat Bankası Genel Müdürü Can Akın Çağlar, nema karşılığı tüketici kredisi başvurusuna, beklenenin üzerinde talep geldiğini bildirdi. 
     Çağlar, Ziraat Bankası Genel Müdürlüğü'nde düzenlediği basın toplantısında, bankanın nema karşılığı tüketici kredisi uygulaması hakkında bilgi verdi. 
     Çağlar, nema karşılığı tüketici kredisine 9 Şubat itibariyle 1 günde 65 bin 263 kişi başvururken, 22 bin 542 kişinin talebinin karşılandığını kaydetti. 
     Başvuranların toplam talep tutarının 81 milyon Yeni Türk Lirası YTL olduğunu ifade eden Çağlar, kullandırılan tutarın 28 milyon 15 bin 23 YTL, kişi başına ortalama tutarın 1.243 YTL olduğunu belirtti. 
     Ziraat Bankası Genel Müdürü, söz konusu krediyle vatandaşların daha yüksek faizli kredi ve borçlarını kapatma imkanına sahip olacaklarını belirterek, şöyle dedi 
     ''Kişi başına ortalama kredi kartı borcu sektörde 875 YTL olup vatandaşlarımız yüksek faizli bu borçlarını da kapatma imkanına sahip olabileceklerdir. Vadesi Haziran 2006 olan tüketici kredisi, 3 ayda bir geri ödemeli olup taksitleri nema ödemelerinden tahsil edilecek ve kalan tutar ilgiliye ödenecektir.'' 
     
</TEXT>
</DOC>
