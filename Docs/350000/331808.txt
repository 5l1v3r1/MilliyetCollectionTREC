<DOC>
<DOCNO> 331808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sontur07.html </URL>
<DATE> 2005/04/09/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Aranan ilik, Kıbrıs Rum Kesimi'nde bulundu... 
</HEADLINE>
<TEXT>

     Kayseri'de iyileşmesi ilik nakline bağlı olan lösemi hastası genç kız için Kıbrıs Rum Kesimi'nden iki donör bulundu. 
     AA muhabirinin aldığı bilgiye göre, 7 yıldır akut lösemi hastalığı ile mücadele eden ve Erciyes Üniversitesi EÜ Mehmet-Kemal Dedeman Onkoloji Hastanesi'nde tedavi gören Emine Özan'ın 20 iyileşmesi için ilik nakli gerekiyor. 
     EÜ Kemik İliği Nakli Merkezi, Emine Özan'a nakledilmek üzere uygun ilik bulmak için Dünya Kemik İliği Bankası'na başvurdu. Dünya Kemik İliği Bankası'nın Türkiye'deki çalışmalarını organize eden İstanbul Üniversitesi Çapa Tıp Fakültesi Kemik İliği Bankası, Kuzey Kıbrıs Rum Kesimi'nde Emine için uygun olan iki donör olduğunu belirledi. 
     
     İLİK NAKLİ ŞART 
     EÜ Tıp Fakültesi Hematoloji Bölüm Başkanı ve Kemik İliği Nakli Merkezi Başkanı Prof. Dr. Ali Ünal, AA muhabirine yaptığı açıklamada, 7 yıldır lösemi hastası olan Emine Özan'a ilaç tedavisi uygulandığını, ancak ilik nakli yapılamadığı için hastalığının son zamanlarda ağırlaştığını kaydetti. 
     Emine Özan'a uygun ilik bulunabilmesi için Dünya Kemik İliği Bankası'na başvurduklarını hatırlatan Ünal, şunları kaydetti 
     ''Türkiye'de Dünya Kemik İliği Bankası ile ilişkileri İstanbul Üniversitesi Çapa Tıp Fakültesi Kemik İliği Bankası, organize ediyor. İlik nakli yapmak isteyen gönüllüler Dünya Kemik İliği Bankası'na başvuruyorlar. İlik ihtiyacı olduğu zaman uygun donörler buradan karşılanıyor. Yabancı bir devlette donör bulunduğu zaman ya hasta o ülkeye gönderiliyor, ya da gönüllüden alınan ilik, özel saklama koşullarında Türkiye'ye getiriliyor. İlik nakli gerçekleşmeden önce etik ve hukuki olarak donörün kimliği açıklanamıyor.'' Emine Özan'a Kıbrıs Rum Kesimi'nden uygun iki donör bulunduğunu öğrendiklerini bildiren Ünal, İstanbul'daki Kemik İliği Bankası'nın Kıbrıs Rum Kesimi ile resmi iletişim kuramadığı için iliğin Türkiye'ye getirilmesinde sıkıntı yaşandığını söyledi. 
     Emine Özan'ın SSK emeklisi babası Ahmet Özan da maddi durumu iyi olmamasına rağmen kızının sağlığına kavuşması için mücadele verdiklerini, tek isteklerinin kızlarının ilik nakli yapılarak sağlığına kavuşması olduğunu belirtti. 
     
</TEXT>
</DOC>
