<DOC>
<DOCNO> 334214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/soneko02.html </URL>
<DATE> 2005/04/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Beko'nun hedefi, dünya liginde ilk beş 
</HEADLINE>
<TEXT>

     Koç Grubu şirketlerinden Beko Elektronik, dünya liginde ilk beşe girmeyi hedefliyor. Beko Elektronik Genel Müdürü Ali Sümerval, "Hedefimiz, 15 yıl içinde tüketici elektroniği alanında dünyanın ilk beş şirketinden biri olmak. Bu 30 milyar doların üzerinde ciro demek" dedi. 
     Sümerval, Koç Grubu'nun aylık yayın organı olan "Bizden Haberler"de yer alan açıklamasında, Avrupa'da plazma ve LCD'lerde hızlı bir geçiş olduğunu, bu alana yatırım yaptıklarını hatırlattı. Bu ürünlerde şirketin Avrupa'da pazar payının yüzde 15'in üstünde olacağını belirten Sümerval, 196 grupta yaklaşık 3 bin 800 çeşit ürün ürettiklerini bildirdi. 
     Avrupa'daki tüm ülkelere ihracat yaptıklarını vurgulayan Sümerval, "Bizim geçen yıl Avrupa pazar payımız yüzde 20. Bu yıl hedefimiz bunu iki puan daha yükselterek yüzde 22'ye çıkarmak. Bizim hedefimiz, 15 yıl içinde tüketici elektroniği alanında dünyanın ilk beş şirketinden biri olmak. Bu 30 milyar doların üzerinde ciro demek. 
     Tüketici elektroniği demek sadece televizyon değil. Büyük yelpazenin içinde tüm ürün gruplarını kapsayan ve kucaklayan bir yapı konuşuluyor" dedi. 
     
     DÜNYA PAZARLARINDA GRUNDİG KULLANILACAK 
     Sümerval, dünya pazarlarında Grundig markasını kullanacaklarını belirterek, "Bu markayı dünya için kullanmamız gerekir. Grundig, Güney Amerika ülkelerinden Arjantin ve Brezilya'da çok tanınan bir marka. Bu nedenle bu ülkeler hedef pazarlarımız içinde. Bunu Çin için de düşünüyoruz" diye konuştu. 
     Koç Topluluğu'nun tüketiciye yakın olma hedefinde Grundig'in Avrupa'daki en önemli kurumlardan biri olduğuna dikkat çeken Sümerval, Grundig'le ilgili hedeflerini şöyle anlattı 
     "Gelecek üç yıl içinde Avrupa'da 1.1 milyar euro ciro, yaklaşık yüzde 9-9.5 civarında pazar payı hedefliyoruz. Çok agresif bir hedef koyduk. Bu hedefimize yakınız. Beko'da da böyle iddialı hedeflerimiz var. Biz Beko'yu 2 milyon adet üretimden, 7.1 milyon adet üretime çıkardık. Bu yıl için hedefimiz 8.6 milyon adet üretim. Artık Avrupa'da kendi sektörünün en büyük ikinci şirketiyiz ve buraya beşinci sıradan geldik." 
     
     BU YILKİ CİRO HEDEFİ 1.5 MİLYAR EURO 
     Beko'nun 2001 yılında 380 milyon euro olan cirosunu, bu yıl 1.5 milyar euroya çıkarmayı hedeflediklerini bildiren Sümerval, cironun yaklaşık 5 kat, müşteri sayısının da 3 kat arttığını söyledi. Başarının altında yatan temel faktörün insana yapılan yatırım olduğunu kaydeden Sümerval, Ar- Ge'deki mühendis sayısını 400'e çıkarmayı öngördüklerini bildirdi. 
     
     "İÇ PAZARDA LİDERLİĞİ SÜRDÜRECEĞİZ" 
     İç piyasada Arçelik, Beko ve Altus markalarıyla hizmet verdiklerini anımsatan Sümerval, "Bu üç markayla yüzde 42'lik pazar payıyla lider konumdayız ve böyle devam etmeyi 
     planlıyoruz. Ciromuzun yaklaşık yüzde 20'si iç piyasadan oluşuyor" diye konuştu. 
     
</TEXT>
</DOC>
