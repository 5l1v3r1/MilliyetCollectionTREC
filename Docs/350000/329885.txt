<DOC>
<DOCNO> 329885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/soneko06.html </URL>
<DATE> 2005/04/03/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Değer kaybeden dolar üç yılda 24.7 milyar dolar borç yarattı... 
</HEADLINE>
<TEXT>

     Doların son üç yıldır süren euro ve diğer paralar karşısındaki değer kaybı, Türkiye'nin önemli bir bölümü euro ve SDR ile diğer paralar cinsinden alınan borçlardan oluşan dış borç stokunda üç yılda 24.7 milyar dolara ulaşan bir artışa yol açtı. 
     Hazine Müsteşarlığı'nın verilerine göre Türkiye'nin dış borç stokunun yüzde 49'u dolar, yüzde 51'i ise diğer paralarla yapılan borçlanmalardan kaynaklandı. Bu nedenle de uluslararası karşılaştırmalar için dolar olarak ifade edilen dış borç stoku, doların değerinde diğer paralara karşı yaşanan değişime oldukça duyarlı bulunuyor. Dolar değer euro, SDR ve diğer paralara karşı değer kaybettikçe, söz konusu paralarla alınan dış borçların dolar karşılığı artarken, doların değer kazanması ise bu borçların dolar cinsinden tutarını azaltıyor. 
     Hazine Müsteşarlığı uzmanları doların değerindeki değişimin dış borç stoku üzerindeki etkisini, dolar dışındaki paraları bir önceki yıl sonundaki capraz kurlarla, söz konusu yıl sonundaki çapraz kur üzerinden dolara çevirerek hesaplıyorlar. 
     Buna göre geçen yıl da süren dolardaki değer kaybı sürecinin başladığı 2002 yılında dış borç stokunda 8 milyar 291 milyon dolarlık, 2003 yılında 10 milyar 794 milyar 
     dolarlık, 2004 yılında da 5 milyar 621 milyon dolarlık artış kaydedildi. Bu artışın 18 milyar 451 milyon doları euro cinsinden kullanılan borçlardan kaynaklandı. 4 milyar 263 milyon doları SDR Özel Çekme Hakkı cinsinden kllanılan borçlardan, 1 milyar 257 milyon doları Japon Yeni cinsinden borçlarda, geri kalan 735 milyon doları ise diğer paralarla kullanılmış borçlar yüzünden oluştu. Türkiye'nin döviz gelirlerinin yarısına yakın bir bölümünün euro cinsinden oluşması nedeniyle, doların euro cinsinden borçlarda yarattığı artış önemli bir kur riski oluşturmuyor. Ancak, özellikle SDR ve Japon Yeni cinsinden borçlarda yaşanan artış, fiilen bir kur farkı ödemesini de birlikte getiriyor. SDR'nin çeşitli paraların bileşiminden oluşturulan bir para birimi olması yüzünden Türkiye'nin SDR cinsinden bir döviz geliri bulunmuyor. Japonya ile ticari ilişkilerin fazla büyük olmaması yüzünden de Japon Yeni cinsinden döviz geliri yok denecek bir düzeye geliyor. Bu nedenle de Türkiye söz konusu borçlanmalar nedeniyle önemli bir kur riskiyle karşı karşıya bulunuyor. 

ANKA 
     
</TEXT>
</DOC>
