<DOC>
<DOCNO> 320727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonsiy26.html </URL>
<DATE> 2005/03/04/ </DATE>
<TIME> 20.22 </TIME>
<AUTHOR>  </AUTHOR>
<HEADLINE>
Başbakan Erdoğan, gazetecilerin sorularını yanıtladı 
</HEADLINE>
<TEXT>

     Başbakan Recep Tayyip Erdoğan, ÖTV oranının yüksekliğinin kaçak içkiyi özendirdiği yolundaki eleştirilere karşılık, ''Bunların hepsi birer kuru bahane. Bugün Türkiye alkollü içkilerde Avrupa ile mukayese edilemeyecek derecede ucuzdur'' dedi. 
     Erdoğan, Cape Town'daki ünlü Masa Dağı'nı gezdi ve gazetecilerin sorularını yanıtladı. 
     Erdoğan, Afrika gezisinin bazı çevreler tarafından eleştirildiğinin ifade edilmesi üzerine, 3 Kasım seçimlerinden sonra 14 AB ülkesini ve Türk Cumhuriyetlerini ziyaret ettiğini anlattı. Bu süreçte Türkiye'nin AB üyeliği için çalışmalar yapıldığını belirten Erdoğan, müzakere sürecinde atılan önemli adımların ardından uygulanan çok yönlü dış politika anlayışı çerçevesinde de Afrika ülkelerine bir dizi ziyaret gerçekleştirdiğini söyledi. 
     Güney Afrika ile ticaretin artırılması yolunda neler yapılabileceğini araştırdıklarını belirten Erdoğan, bugün Güney Afrika Cumhuriyeti Devlet Başkanı Mbeki'ye, Cumhurbaşkanı Ahmet Necdet Sezer'in Türkiye'ye davetini ilettiğini bildirdi. 
     Bir gazetecinin ''Daha önce Güney Afrika Cumhuriyeti, PKK'nın terör eylemlerini bir özgürlük mücadelesi diye değerlendirmişti. Ancak bu gezinizde bu tavrın değiştiğini gözlemliyoruz'' sözleri üzerine, Erdoğan ''Herhalde onların gündeminden düşmüş olmalı ki hiç gündeme gelmedi. Terörle ilgili ifade ettiğiniz konuların da tamamına katıldılar'' dedi. 
     Türkiye'nin Dünya Bankası'ndan alması düşünülen 8.5 milyar dolarlık kredinin Irak ve Afganistan'da kullanılacağının anımsatılması üzerine Erdoğan, bu kredinin daha sonra 1 milyar dolarlık hibeye çevrildiğini, ancak siyasi şart öne sürülmesi üzerine vazgeçildiğini anımsattı. 
     Başbakan Erdoğan, ''Irak ve Afganistan için kullanılması hayırlı olsun. Biz de bundan mutlu oluruz, memnun oluruz'' dedi. 
     
     SAHTE RAKI OPERASYONU 
     Erdoğan, sahte rakıdan ölümlerin hatırlatılarak, ''Kaçağın artmasında ÖTV'nin yüksek olduğu eleştirileri var. Nasıl değerlendiriyorsunuz'' diye sorulması üzerine şöyle konuştu 
     ''Bunların hepsi birer kuru bahane. Bugün Türkiye alkollü içkilerde Avrupa ile mukayese edilemeyecek derecede ucuzdur. Yani 1-2 üründe farklılık vardır ama hepsinden ucuzdur, tütünde de ucuzdur. Ama maalesef Türkiye'de öyle gariplikler var ki bakıyorsunuz, bu işin müdafaasını yapma durumuna gelenler, bunu da savunur hale geliyorlar. Bunun savunulacak yanı yok. Yani neyini savunuyoruz. 
     Burada yapılması gereken fiyatlar noktasında dengelemeyi hükümet olarak yapıyoruz. Burada farklı niyetler aramaya gayret edenler yanılıyorlar. AB'nin bile bu konuda almakta olduğu yeni kararlar var. Şimdi AB kalkıp buna yönelik farklı bir karar aldığı zaman ne diyecekler Onlar dediği zaman evet, ama bizden böyle bir şey ortaya çıkınca bir uygulama, hemen buna bakıyorsunuz, dini bir açıklama arıyorlar. Böyle bir şey söz konusu değil. 
     Bizim burada standartları yakalama gayreti vardır. Bu standartlar içerisinde Türkiye çok çok ileri noktadadır. Şu anda yapılan ÖTV ayarlamaları onlarla yarışamayacak noktadadır. Son gelişmeler ise maalesef etik olayı çok çirkin bir şekilde gelişiyor. Bu sadece alkollü içeceklerle alakalı değil, adamlar ilaçta da yapıyor. Yani hızlı para kazanmak, kolay para kazanmak yolu... Merdiven altı ilaç üretiliyor ve bundan, elinde patenti olan kuruluşlarımız rahatsız. 
     İlgili bakanlıklarımız, istihbarat örgütümüz gerekli çalışmayı yapıyorlar.'' 
     
     KABİNE REVİZYONU 
     Başbakan Erdoğan ziyaretinin ardından Türkiye'ye dönüşünde kabinede revizyon yapacağı yönündeki haberlerin sorulması üzerine de ''Benden bir şey duymadığınız sürece asla hiçbir şeye inanmayın. Bunların hepsi uydurma haberlerdir. Ben size başta söyledim. Vakti saati geldiğinde, böyle bir şeyi yapmam gerektiğine inandığımda bunu yaparım. 
     Ama ben Başbakan olduğumdan beri bunlar yazılıp çizilmeye başlanmıştır. Tabii bundan değerli medya mensubu arkadaşlarım bunu söylediğim zaman güceniyorlar 'niye böyle sataşıyorsun' diye. Ama benim gündemimde böyle bir şey yokken bunu yazmak, ülkenin istikrarını bozmaz mı, güveni zedelemez mi Bu ülkenin tek sorumlusu ben değilim, hep beraber sorumluyuz. Ben şu anda ülkenin Başbakanıyım, istikrarı ve güveni zedeleyecek bir hava, ülkemize olan ilgi ve alakayı düşürecektir.'' İktidara geldiklerinde 2000 dolar civarında olan milli gelirin 4200 dolara yükseldiğini kaydeden Erdoğan, ''Bu performansı reddetmenin anlamı yok'' dedi. 
     Erdoğan, ekonomideki gelişmeleri rakamsal verilerle aktararak, halkın da bu gelişmeleri görmeye başladığını dile getirdi. Ancak istihdamda istenilen başarının sağlanamadığını belirten Erdoğan, şöyle konuştu 
     ''Şu anda başarılı olamadığımız bir konu var istihdam. 10.7 ile biz işsizliği devraldık, şu anda 9.7'deyiz. 1 puanlık bir düşüş ama istihdama her yıl 500 bin insan katılıyor. Yani biz bunu eritiyoruz. Bunun yanında da 1 puanlık düşürmüş vaziyetteyiz, burası çok önemli. Kimse o 500 bini görmüyor. Ama biz istediğimiz başarıyı henüz yakalamış değiliz. Ama dünyayı da bir yokladığınızda işsizlik her yerin problemi.'' 
     
     ''BAŞMÜZAKERECİ AY SONUNA KADAR BELLİ OLUR'' 
     Başbakan Erdoğan, baş müzakerecinin ne zaman açıklanacağı sorusuna da şu karşılığı verdi 
     ''Troyka toplantısından önce böyle bir açıklamanın yapılıp yapılmayacağı noktasında bana ulaşmış bir bilgi yok. Böyle bir şart da bildiğim kadarıyla yok. Biz döndükten sonra, Bakanlar Kurulu Pazartesi günü toplanacak, değerlendirmemizi yaparız. Bu da artık çok uzamaz. Öyle zannediyorum ki bu aralarda, Mart ayı sonuna kadar herhalde başmüzakerecimizi de açıklamış oluruz.'' Erdoğan gazetecilerin sorularını yanıtladıktan sonra Masa Dağı'nı gezdi ve beraberindekilerle hatıra fotoğrafı çektirdi. 
     Bu sırada Erdoğan'ı gören bazı Avrupalı turistlerin, ''Avrupa'ya katılırken size bol şans'' diye seslendikleri duyuldu. 
     
</TEXT>
</DOC>
