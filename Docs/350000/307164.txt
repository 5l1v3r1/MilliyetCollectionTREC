<DOC>
<DOCNO> 307164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/soneko13.html </URL>
<DATE> 2005/01/17/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Çukurova Görüşme yapılması için protokol imzalandı 
</HEADLINE>
<TEXT>

     Çukurova Holding, Yapı ve Kredi Bankası'nda sahip olunan hisselerin Koç Finansal Hizmetler A.Ş.'ye satışında ''anlaşıldığı''na ilişkin haberin doğru olmadığını bildirdi. 
     Çukurova Holding'den Borsa'ya gönderilen açıklamada, Çukurova Grubu şirketlerinin sahip olduğu Yapı ve Kredi Bankası A.Ş. hisselerinin satışı için yürütülen çalışmalarda ulaşılan aşamanın ilgili yazıları ile duyurulduğu belirtildi. 
     Bu çerçevede, taraflarca varılan mutabakatın ''münhasır görüşmeler yapılması hususunda protokol imzalanması'' olduğu vurgulanan açıklamada, tarafların ''anlaştığı'', ''1.8 milyar dolar üzerinden pazarlık yapıldığı'', ''yüzde 45 oranındaki hisseler için yaklaşık 900 milyon dolar civarında bir bedelle anlaştığı'' şeklindeki haberin gerçeğe aykırı olduğu kaydedildi. 
     Koç Holding de iştiraklerinden Koç Finansal Hizmetler A.Ş. ile Çukurova Holding A.Ş. arasında dün Çukurova Şirketler Grubu'nun Yapı ve Kredi Bankası'nda sahip olduğu hisselerin satın alınmasına ilişkin münhasır görüşmeler yapılması konusunda bir protokol imzalandığını açıklamıştı. 
     
</TEXT>
</DOC>
