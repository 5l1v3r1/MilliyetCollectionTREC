<DOC>
<DOCNO> 325707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/dunya/dun01.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da 'hayır' büyüyor 
</HEADLINE>
<TEXT>


Avrupa Birliği Anayasası'na 29 Mayıs'taki referandumda 'hayır' diyeceğini açıklayanların oranı, son yapılan anketlere göre yüzde 52'ye çıktı 

MİNE G. KIRIKKANAT Paris 


Son kamuoyu araştırmalarına göre, Fransız halkı arasında AB Anayasası'na "hayır" diyecek olanların oranı 4 günde bir puan artarak yüzde 52'ye çıktı. 
IPSOS kamuoyu araştırma merkezi tarafından 18 - 19 Mart'ta yapılan ve önceki gün "Le Figaro" gazetesi tarafından yayımlanan ankete göre, seçmenlerin yüzde 52'si referandumda "hayır" oyu kullanacak. Seçmenlerin yüzde 62'si ise referandumda kesinlikle oy kullanacağını açıkladı. 
Aynı kamuoyu araştırma merkezi tarafından 4 - 5 Mart'ta yapılan kamuoyu araştırmasında, seçmenlerin yüzde 60'ının referandumda "evet" oyu kullanacağı ortaya çıkmıştı. 4 gün önce "Le Parisien" gazetesinde yayımlanan anket ise ilk kez Fransız seçmenlerin yüzde 51'inin referandumda "hayır" oyu kullanacağını ortaya koymuştu. 
29 Mayıs'ta yapılacak referandumun AB Anayasası'nın reddi ile sonuçlanması, tüm Fransız siyaseti için "felaket senaryosu" olarak kabul ediliyor. AB Anayasası, bizzat Fransa'nın başını çektiği bir grup AB ülkesinin talebi üzerine eski Fransa Cumhurbaşkanı Valerie Giscard d'Estaing başkanlığındaki bir komisyon tarafından hazırlanmıştı. Gözlemciler, böylesine "Fransız" olan bir Anayasa'ya Fransız halkının "hayır" demesinin, tüm Fransız siyaset dünyasının manevi iflası anlamına geleceğini ifade ediyorlar. 


</TEXT>
</DOC>
