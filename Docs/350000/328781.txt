<DOC>
<DOCNO> 328781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/spor/spo03.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Forma'lite krizi 
</HEADLINE>
<TEXT>


Galatasaray'ın 100. yıl formasını Kayserispor maçında giyme talebi Futbol Federasyonu'nu karıştırdı. Yöneticilerin tescil talebi talimat engeline takıldı 

ÖZEL HABER CEMAL ERSEN 


Galatasaray'ın önceki gün tanıtımını yaptığı yeni formaları kriz yarattı. Sarı-Kırmızılılar'ın, 100. yıl formasını Kayserispor maçında giymebilmek için yaptığı tescil başvurusu, talimatlar nedeniyle sonuçsuz kaldı. 
2004 - 2005 Sezonu Profesyonel Lig ve Kupa Müsabakaları Statüsü'nün 11. maddesi, sezon başında tescil edilmeyen formaların, lig içinde değiştirilemeyeceğinin altını çiziyor. 
Galatasaray'ın söz konusu statünün bir defaya mahsus dikkate alınmaması yolunda talepte bulunduğu, son kararı Federasyon Başkanı Levent Bıçakcı'nın vereceği öğrenildi. 
Sarı-Kırmızılı yöneticiler ise federasyondan tescil konusunda söz aldıklarını iddia ettiler. 
Federasyon sezon başında tescilli formasını giymeyen pekçok kulübe talimatlara aykırı davrandığı için para cezaları vermiş, tekrarlayanlar içinse ağır yaptırımlar uygulacağını bildirmişti. 

Açık artırmaya çıktı 

Galatasaray Yönetimi'nin 100. yıl için hazırlattığı özel formanın ilk ürünü açık artırmaya çıkarıldı. www.pazaryerim.com adresli internet sitesinde düzenlenen açık artırmaya sekiz taraftar teklif verdi. En sonuncu öneriyle birlikte formanın değeri bin 600 YTL'ye yükseldi. Bu arada yeni formalarda eski parçalı dizaynın kullanılması taraftarlardan tam puan aldı. 

Son sayı beş saniye 

Aslan'ın hocası Hagi idmanda fırtına gibi esti, bir elin parmakları kadar sürede atak yapıp, hemen gol atmaları gerektiğini söyledi 

ERHAN TELLİ 

Galatasaray Teknik Direktörü Hagi, dün sabah yapılan antrenmanda sert yüzünü gözler önüne serdi. Rumen çalıştırıcı yaklaşık iki saat süren çalışmada takımı iki gruba ayırarak gol provası yaptırdı. Hagi, oyuncularının zaman zaman ağır hareket etmesine sinirlenerek, "Hücum 5 saniyede yapılır. Gol de bu süre içinde atılır. Daha hızlı olun" uyarısında bulundu. 
Galatasaray Teknik Direktörü, özellikle ortaların isabet yüzdesinin çok düşük olmasına sinirlendi ve çalışmayı yarıda keserek hata yapanları azarladı. 
Bu arada Galatasaray akşam da Bakırköyspor ile yaptığı antrenman maçını 5 - 0 kazandı. Sarı - Kırmızılılar'ın golleri Hakan Şükür 2 , Hasan Kabze 2 ve Zafer attı. 

Alkışlar Hasan'a 

Sarı - Kırmızılı takımın genç yıldızlarından Hasan Kabze, antrenmanlarda ortaya koyduğu performansla takım arkadaşlarının da beğenisini kazandı. Hakan Şükür dünkü çalışmada birbirinden şık goller atan Hasan'ı alkışlayarak tebrik etti. Hasan Kabze, "Kendimi çok iyi hissediyorum. Arkadaşlarımın bana destek olması motivasyonumu artırıyor. Forma şansı bulabilmek için elimden gelenin en iyisini yapmak zorunda olduğumu biliyorum" ifadelerini kullandı. 

İbrahim'e söz engeli 

Kayserispor Başkanı Recep Mamur, pazar günkü Galatasaray karşılaşmasında İbrahim Yavuz'u oynatmayacaklarını açıkladı. Recep Mamur, genç futbolcuyu ara transferde Sarı - Kırmızılılar'dan kiraladıklarını hatırlatarak, "Sözleşmede herhangi bir madde olmamasına karşın Galatasaray'a verdiğimiz bir söz var. Bunu yerine getireceğiz. Teknik kadromuz da kararımıza saygı gösteriyor" dedi. Bu arada Kayserispor'da cezalı olan Murat Duman da takımdaki yerini alamayacak. 

Florya'da cümbüş var 

Galatasaraylı taraftarlar, futbolcuları Milli Takım havasından çıkarıp, şampiyonluğa motive edebilmek için bugün Florya'ya akın etme kararı aldı. Sarı - Kırmızılı taraftarların oluşturduğu UltrAslan grubu, saat 17.30'da başlayacak olan idman için Mecidiyeköy'den otobüs kaldıracak. Futbol Şube Sorumluları'ndan Fatih Gökşen, lige verilen aranın takımı olumsuz etkilemesinden çekindiklerini dile getirdi. Gökşen, "Taraftarlarımızla el ele verip, mutlu sonu getirecek ortamı yaratmalıyız" diye konuştu. 


</TEXT>
</DOC>
