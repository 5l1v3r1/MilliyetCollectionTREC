<DOC>
<DOCNO> 315585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/ekonomi/eko14.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayvancılığa 622 milyon YTL'lik destekte ödemeler martta 
</HEADLINE>
<TEXT>


ANKARA Milliyet 

Tarım ve Köyişleri Bakanı Sami Güçlü, hayvancılığa verilecek desteğin toplam destekler içindeki payının yüzde 15'e çıkarılacağını kaydetti. 
Güçlü, düzenlediği basın toplantısında, 2005'de hayvancılık sektörüne verilecek destekleri açıkladı. Hayvancılığın potansiyeline uygun bir gelişme seviyesine ulaşamadığını vurgulayan Güçlü, Türkiye'de hayvancılığın tarım katma değeri içindeki payının yüzde 25, AB ülkelerinde ise yüzde 50'nin üzerinde olduğunu belirtti. 
Güçlü, 2004'teki et teşviğinden kalan borçla birlikte sektöre toplam 622 milyon YTL destek sağlanacağını açıkladı. Bu desteğin 145 milyon 500 bin YTL'sinin yem bitkilerine verileceğini kaydeden Güçlü, "Süt teşviği olarak 85 milyon YTL, hastalıklardan ari işletmeler projesi için de 70 milyon 800 bin YTL destek verilecek" diye konuştu. 
Güçlü, 2004'ten devreden et teşviği primlerinin ne zaman ödeneceği sorusunu, "Ocak ayında 2004'ten kalan borcun 65 trilyon lirası ödenmiş. Kalan bölümü bu ay ödüyoruz. Dolayısıyla devreden bir borcumuz kalmayacak. Marttan sonra da bu açıklamış olduğumuz hayvancılık desteklerini ödemeye başlayacağız" diye yanıtladı. 

Bal iadesi yok 
Güçlü, Türkiye'den Almanya'ya ihraç edilen ve sağlığa zararlı olduğu için Türkiye'ye iade edilen balla ilgili soruları da, "Böyle bir olay resmen bize intikal etmemiştir. Dolayısıyla Almanya'dan Türkiye'ye bal iadesi diye bir olay sözkonusu değildir. Eğer iade sözkonusuysa zaten sınırda inceleme yapılır ve ürün sağlığa zararlıysa Türkiye'ye sokulmaz" diye yanıtladı. 


</TEXT>
</DOC>
