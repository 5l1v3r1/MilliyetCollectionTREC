<DOC>
<DOCNO> 312301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun24.html </URL>
<DATE> 2005/02/04/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Güney Kore, artık Kuzey'i baş düşman olarak görmüyor 
</HEADLINE>
<TEXT>

     Güney Kore, savunma raporunda on yıldır ilk kez Kuzey Kore'yi ''baş düşman'' olarak nitelendirmedi. 
     Güney Kore Savunma Bakanlığı, Kuzey Koreli üst rütbeli bir komutanın savaş halinde Kuzey'in Seul'ü ''ateş denizine'' çevireceğini söylemesinden bir yıl sonra, 1995'te, ''baş düşman'' sözcüğünü terminolojisine almıştı. 
     Bakanlığın yeni raporunda, Kuzey'e ''baş düşman'' denilmedi, ancak Pyongyang yönetiminin nükleer silah sahibi olabileceğinden söz edildi. 
     Raporda, daha önce kullanılan ''baş düşman'' ifadesinin yerine ''Kuzey'in konvansiyonel silahlar, kitle imha silahları ve askeri gücünü artırma çabalarının askeri tehdit oluşturabileceği'' açıklaması yer aldı. 
     Kuzey Kore'nin nükleer silahı olduğuna dair somut kanıt bulunmamasına rağmen, ''Pyongyang yönetiminin, plütonyum üretebilecek kapasitede 5 megavat gücünde bir nükleer reaktörü 2003 Şubat ayından beri işlettiği''ne dikkat çekildi. 
     ''Baş düşman'' yaftasının çıkarılmasına başlıca gerekçe olarak Kuzey'in 2000 yılında iki Kore arasındaki zirveden sonra düşmanca üslup kullanmaktan vazgeçmesi gösterildi. 
     
     SAVAŞ OLASILIĞI 
     Öte yandan, Kuzey Kore ile Güney Kore arasında bir savaş çıkması durumunda, ABD'nin Güney'e 690 bin askerden oluşan takviye güç göndereceği bildirildi. 
     Güney Kore Savunma Bakanlığı'nın raporunda, bu askerlerin dışında ABD'nin Güney Kore'ye 160 savaş gemisi ile 1600 uçak göndereceği belirtildi. 
     Raporda, buna karşın Kuze Kore'nin de 1,17 milyon askerden oluşan ordusunu seferber edeceği kaydedildi. 
     ABD'nin Güney Kore'de halen 30 bin askeri bulunuyor. 
     
</TEXT>
</DOC>
