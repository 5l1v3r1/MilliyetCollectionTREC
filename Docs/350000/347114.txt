<DOC>
<DOCNO> 347114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sondun31.html </URL>
<DATE> 2005/05/30/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Hollanda, 5 PKK'lı için takipsizlik kararı verdi 
</HEADLINE>
<TEXT>

     Hollanda’da geçen yıl ortaya çıkarılan terör örgütü PKK’ya ait bir eğitim kampında yakalanan sanıklardan beş kişi hakkında daha takipsizlik kararı verildi. 
     Den Bosch mahkemesinde bugün görülen davada savcılık, geçen yıl yakalanan sanıklardan beşi için takipsizlik kararı verilmesini talep etti. Mahkeme heyeti de sanıkların cezai yaptırımı gerektirecek eylemde bulunduklarının kanıtlanamadığı gerekçesiyle, haklarında devam eden yargılamanın düşürülmesine karar verdi. 
     Hollanda güvenlik birimleri, geçen yıl 12 Kasım’da terör örgütü PKK’ya karşı ülke genelinde operasyonlar düzenlemiş ve bu operasyonlar sırasında Eindhoven kenti yakınlarında bir köyde eğitim kampı ortaya çıkarılmıştı. Liempde köyündeki eğitim kampında yakalanan, yaşları 15 ile 23 arasında değişen 5’i kadın 28 sanığın, Türkiye’de terör faaliyetlerine katılmak üzere askeri amaçlı eğitim gördüğü belirlenmiş ve kamp yerinde ateşli silah, gece görüş dürbünleri, sahte kimlikler, askeri eğitim malzemeleri ele geçirilmişti. Operasyonlarda, ülke genelinde toplam 38 kişi gözaltına alınmıştı. 
     Sanıkların büyük çoğunluğu hakkında daha önce takipsizlik kararı verilirken, ikisi tutuklu bulunuyor. Bu iki sanık ile Almanya’da gözaltına alınan bir sanık, örgüt adına tehditle zorla para toplamak, yardım amacıyla fon oluşturmak, suç örgütüne üye olmak gibi eylemlerle suçlanıyor. 
     
</TEXT>
</DOC>
