<DOC>
<DOCNO> 318419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/spor/spo02.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok şey öğrendik 
</HEADLINE>
<TEXT>


Daum, Şampiyonlar Ligi ve UEFA'da alınan yenilgilerin acı vermesine rağmen futbolcularının gelişimine katkı sağladığını belirtti, "Artık lige bakacağız" dedi 

CÜNEYT KARAKAYA 


'Baskı kuramadık' 
FENERBAHÇE Teknik Direktörü Christoph Daum, Zaragoza önünde gerekli baskıyı kuramadıklarını söyledi. Rakibini tebrik ettiğini kaydeden Alman hoca, "İlk maçtaki 1-0'dan sonra oyunun başından itibaren baskılı olmalıydık. Maçın başında 1-1'i yakalayabilecek pozisyonlara girmemize rağmen o şansı kullanamadık. Ofansif anlamda özellikleri olan oyuncularımızı oyuna koyduk ancak sonuca biz değil Zaragoza gitmesini bildi" diye konuştu. 

'Deneyim kazandık' 
SARI - Lacivertli takımın teknik patronu Daum, "Gerek Şampiyonlar Ligi'nde gerekse UEFA'da yaptığımız maçlarda bazı şeyler öğrendik. Mağlubiyetler ne kadar acı verse de gelişmeler futbolcularımın gelişimine katkıda bulunur. Bizim için bundan sonra geriye kalan ulusal anlamda vereceğimiz mücadelelerdir. Umut ediyorum uluslararası mücadelelerden edindiğimiz deneyimle orada da iyi bir şekilde devam edeceğiz" ifadelerini kullandı. 

'Fenerbahçe büyük takım' 

REAL Zaragoza Teknik Direktörü Munoz, ilk maçın avantajını iyi kullandıklarını söyledi. Tecrübeli çalıştırıcı, "Gerçekten de Fenerbahçe büyük bir takım. Üzerimize geleceklerini biliyorduk. Yine İstanbul'daki maçın sistemiyle oynadık. İlk golü bulmamız bizi daha da güçlendirdi. Rakibimiz çok iyiydi. Orta sahada çok güvendikleri oyuncuları var. Van Hooijdonk bile oyuna girdi. Ancak ilk maçın sonucu onları etkilediği için istedikleri futbolu oynayamadılar" dedi. 

Yaz boz tahtası gibi 

Her maç kadroda değişikliğe giden Daum dün Tuncay'ı yedek kulübesine çekti, orta sahayı kalabalık tuttu 
Yeni bir sürpriz 
FENERBAHÇE Teknik Direktörü Daum, Zaragoza'da yine tahminleri alt üst eden bir ilk on bir sahaya sürdü. Kayserispor karşısında rövanş maçının provasını yapan Alman hoca, İspanya'da sürprizlerine bir yenisini ekledi. Tuncay ve Deniz'i yedek kulübesine hapseden tecrübeli çalıştırıcı, orta sahayı Serkan, Selçuk ve Aurelio üçlüsüne teslim etti. Ümit Özat'ı yine eski yeri olan defansın soluna gönderdi. 

Pierre 110 gün sonra 
DAUM, sakatlığı nedeniyle aylardır sahalardan uzak kalan Hooijdonk'u kadroya dahil etti. Hollandalı 110 gün sonra ikinci yarı forma giydi. Stada gelmeden önce Başkan Aziz Yıldırım ve Teknik Direktör Daum oyuncularla kısa bir toplantı yaptı. Yıldırım sonuç ne olursa olsun daima takımın arkasında olacaklarını belirtti, "Fenerbahçe'ye yakışan bir futbol ortaya koyacağınıza inanıyorum. Yeter ki tura inanın" dedi. 

Çifte darbe 

Fenerbahçe bir üst tura çıkamayınca 2006'da takımlarımız ön eleme oynamak zorunda kalacak 
Eleme k busu 
ZARAGOZA'YA elenerek Avrupa Kupaları'na veda eden Fenerbahçe, Türkiye'nin 2006 umutlarını da söndürdü. Sarı - Lacivertliler, eğer bir üst tura çıksalardı 2006 - 2007'de lig ve kupa şampiyonu, Şampiyonlar Ligi ile UEFA Kupası'na direkt katılacaktı. Ancak bu sonuçla Türkiye 9. sıradaki Belçika ile 10. İskoçya'yı geçme şansını kullanamadı. 

11. sıradayız 
KUPALARDA hiç takımı kalmayan ve UEFA klasmanında da 11. sırada bulunan Türkiye'den, Avrupa'ya gidecek ekiplerimiz iki yıl sonra yine eleme maçları oynayacaklar. Türkiye, 2004 klasmanında da 10. olduğu için Şampiyonlar Ligi'ne girebilmek için 2005 - 2006'da Süper Lig şampiyonu bir, ikinci ise iki eleme turunda mücadele edecek. 

Notlar 

Şehir turu yaptılar 
TEKNİK Direktör Daum sabah takıma hafif bir çalışma yaptırdıktan sonra, Fenerbahçe kafilesi toplu halde şehir turuna çıktı. İspanyollar en fazla Anelka'ya ilgi gösterdiler. 

Alex'e övgü 
İSPANYOL gazeteleri dünkü sayılarında Alex'e övgüler yağdırdılar. Fenerbahçeli oyuncunun kariyerini istatistiklerle beraber sayfalarına taşıyan gazeteler, Alex'i yere göğe sığdıramadılar. 

Stat dolmadı 
ZARAGOZA'DA havanın aşırı soğuk olması maça ilgiyi azalttı. İspanyol taraftarlar biletlerdeki özel indirime rağmen tribünleri boş bıraktı. Maçı 500 Fenerbahçeli taraftar izledi. 

Zemin tertemiz 
MAÇTAN bir gün önce stadın zeminini temizlemeyen ve Fenerbahçe'nin antrenman yapmasını engellemek isteyen Real Zaragozalı yetkililer yoğun bir çalışmayla kardan eser bırakmadılar. 


</TEXT>
</DOC>
