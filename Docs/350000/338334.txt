<DOC>
<DOCNO> 338334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/spor/spo01.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de Beşir 
</HEADLINE>
<TEXT>


Çalımbay'ın, prensipte anlaştığı Çaykur Rizespor Kaptanı Kürşat ile önceki akşam görüştüğü, "Beşir'i de istiyoruz. Kendisini ikna et" dediği öğrenildi. Mısırlı oyuncuyu dün İngiliz menajerler de takip etti 

MUHAMMET KAÇAR DHA 


Beşiktaş Teknik Direktörü Rıza Çalımbay, kendi döneminde ligin en az gol yiyen ekipleri arasında yer alan Çaykur Rizespor'un savunmasını, gelecek sezon Siyah - Beyazlı forma altında görmek istiyor. Ara transferde Koray'ı transfer eden Çalımbay, Mavi - Yeşilliler'in Kaptanı Kürşat ile de prensip anlaşmasına vardı. Bununla yetinmeyen genç teknik adamın, Beşir el Tabei'yi de takımına katmak istediği ifade edildi. 
Önceki akşam kendisini ziyarete gelen Kürşat ile bir görüşme yapan Beşiktaş Teknik Direktörü'nün, "Beşir el Tabei'yi de almak istiyoruz. Kendisini ikna et" dediği öğrenildi. 

Zafer'in esprisi 
Mısırlı futbolcuyu beğenen, Beşiktaş'ın başına geçtiği dönemde de Beşir'i de almak istediğini açık açık belirten Rıza Çalımbay dışında, İngilizler de bu oyuncuyu gözlem altına aldı. Stelle Menajerlik Şirketi'nin yetkilisi John Inglis de Arsenal ve Liverpool adına Mısırlı Beşir El Tabei'yi izledi. Inglis'in Tabei'yi Mısır Milli Takımı'nda da izlediği ve çok beğendiği kaydedildi. 
Rıza Çalımbay ile maç öncesinde sohbet eden, bir dönem de Beşiktaş formasını giyen Zafer Demiray'ın, "Koray'ı aldınız, oyuncu gerekliyse yine verelim. Bizde çok oyuncu var" sözleri gülüşmelere yol açtı. 

Beşiktaş'ta ağır hasar 

Rizespor deplasmanında Ahmed Hassan, Pancu ve Koray cezalı duruma düştü. Üç oyuncu da haftaya oynanacak Samsunspor karşılaşmasında yer alamayacak 

CENGİZ MALGIR 

Son dönemde sakat ve cezalı oyuncular nedeniyle bir türlü ideal 11'i ile sahaya çıkamayan Teknik Direktör Rıza Çalımbay, dünkü Çaykur Rizespor mücadelesinde üç futbolcusundan daha oldu. Ahmed Hassan, Pancu ve Koray cezalı duruma düştü. Kartal'ın iki yabancısı, dördüncü sarı kartını görürken, 8. kez sarıyla karşılaşan Koray ise ikinci kez cezalı durumda kaldı. Üç oyuncu da Siyah - Beyazlılar'ın gelecek hafta yapacağı Samsunspor maçında görev yapamayacak. 
Öte yandan karşılaşmanın son bölümünde rakibinin darbesiyle karşılaşan Ahmed Hassan'ın kaşı yarıldı. 

Cordoba'yı unutturdu 

Oscar Cordoba'nın 2 maç ceza alması nedeniyle kaleye geçen Murat Şahin dün çok iyi bir mücadele ortaya koydu. Görev yaptığı iki karşılaşmada sadece bir gol yiyen başarılı file bekçisi, Beşiktaş Başkanı Yıldırım Demirören'in de gözüne girdi. Siyah - Beyazlı kulübün patronu, "Gecenin yıldızı Murat'tı. Gerçekten iyi bir oyun ortaya koydu. Bir anlamda galibiyetimizi ona borçluyuz" diye konuştu. 

Arıca'nın unutkanlığı 

Maçın 70. dakikasında futbolcularına kızan Çaykur Rizespor'un hocası Erdoğan Arıca, bir anda ayağından ameliyat olduğunu unutarak, yerinden fırladı. Tecrübeli hoca düşmek üzereyken kendisini zor toparladı. Bir grup taraftar tarafından istifası istenen Arıca, karşılaşma sonrası "Bağıranlar Rizeli değil. Kaybetmeyi hak etmedik" dedi. Başkan Ekrem Cengiz ise, "Hocamızın oynattığı futboldan memnunuz" açıklamasını yaptı. 

'Çok iyiyim babacığım ' 

Kıvanç Oktay, Pascal Nouma'nın "Beni ara" dileğine uydu, dün Fransız yıldızı aradı. Oktay ile hasret gideren Nouma, "Çok iyi durumdayım. İki yıl daha Beşiktaş forması giymek istiyorum" talebinde bulundu. Beşiktaşlı yönetici ise bu konudaki kararı teknik heyetin vereceğini belirtti. 

'Daha çok erken' 

Rıza Çalımbay'ın, "Kürşat'ın transferi bitti" şeklindeki açıklamasına Rizesporlu futbolcu temkinli yaklaştı. "Hayırlı olsun" demek için henüz erken olduğunu vurgulayan Karadeniz ekibinin kaptanı, "Herkesin bilmediği bir şey var. Devre arasında kulübümle mukavelemi bir yıl daha uzattım. Rıza hocanın bir sözüyle Beşiktaş'a giderim ama elimde değil. 7 yıldır emek verdiğim kulübüme de para kazandırmak istiyorum" dedi. 

Sivaslılar kapıyı çaldı 

Süper Lig'e çıkabilmeyi büyük ölçüde garantileyen Sivasspor, transfer için Beşiktaş'ın kapısını çaldı. Hemşehrileri olan Rıza Çalımbay'ın kendilerine yardımcı olabileceğine inanan Kırmızı - Beyazlılar, yönetime başvurarak, "Yeni sezonda kadroda tutmayı düşünmediğiniz oyunculara talibiz" diyerek öncelik istedi. 

Genç Kartallar 2-0 kazandı 

Beşiktaş PAF Takımı, Çaykur Rizespor'un gençlerini deplasmanda 2-0 mağlup etmeyi bildi. Mavi - Yeşilliler'in tesislerinde oynanan karşılaşmada Siyah - Beyazlılar'ın gollerini Soner ve Nail kaydetti. 


</TEXT>
</DOC>
