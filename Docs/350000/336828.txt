<DOC>
<DOCNO> 336828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/ekonomi/eko08.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Perakende zinciri Tansaş'a 5 talip var 
</HEADLINE>
<TEXT>



Bugünlerde yabancı ilgisinin konuşulduğu şirketlerden birisi de Tansaş. Türkiye'de organize parekendecilerin payının yüzde 34 civarında olduğu tahmin ediliyor. AB ile birlikte içine girilen yeni süreçte, organize parekendeciler açısından büyüme potansiyelinin yabancı yatırımcının ilgisini çektiği görülüyor. Nitekim bunun sinyalleri de yavaş yavaş geliyor. 
Satışı için ABN AMRO'nun yetkilendirildiği Doğuş Grubu'nun süpermarket zinciri Tansaş'a Fransa'nın bir numaralı hipermarket zinciri Carrefour ile Sabancı Holding ortaklığı olan CarrefourSA'nın talipli olduğu konuşuluyor. İlgilenenler arasında 2001 yılında Tansaş ile satış görüşmeleri yürüten Fransız perakende devi Casino'nunda adı geçiyor. 
Casino, 2001 yılında Tansaş ile bazı görüşmeler yapmış ancak yaşanan büyük ekonomik kriz sonrasında görüşmeler sonuçlandırılamamıştı. Bu ilginin bugünlerde yeniden canlandığı söyleniyor. 

Migros'un da adı geçiyor 
Pazarda liderliğini daha da güçlendirme stratejisi izlediği bilinen Migros'unda Tansaş ile ilgilendiği söyleniyor. 
Bilindiği gibi Migros geçen hafta Fiba Holding bünyesinde bulunan Gima ve Endi ile ilgilendiğini açıklamıştı. 
Tansaş'ın süper market formatında büyüme stratejisine uygun olması, Ege Bölgesi'nde de yaygın olması nedeniyle Tesco - Kipa'nın da Tansaş'a ilgisiz kalmayacağı yine duyumlarımız arasında. Şu ana kadar Türkiye'ye yatırım yapmayan büyük bir Avrupalı şirketin de adı geçiyor. 


</TEXT>
</DOC>
