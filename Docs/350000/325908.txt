<DOC>
<DOCNO> 325908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/soneko58.html </URL>
<DATE> 2005/03/22/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
MUTO seçimleri yapıldı 
</HEADLINE>
<TEXT>

     Muğla Ticaret Odası MUTO seçimlerinde Değişim Hareketi Grubu'nun başkan adayı Bülent Karakuş tarafından hazırlanan liste, meclis üyeliklerinin tamamını kazandı. 
     Muğla Ticaret Odası'nda yapılan seçimde 914 oy kullanıldı, 10 komitede liste çıkaran Bülent Karakuş 776 oy alırken, bir komitede liste çıkaran Mehmet Şahbaz, 6 oy aldı, 4 komitede liste çıkaran Özer Manavoğlu ise 42 oy alırken, 90 oy ise geçersiz sayıldı. Büyük bir katılımın sağlandığı seçimlerde 30 meclis üyesini almayı başaran Bülent Karakuş, Muğla Ticaret Odası'nın yeni başkanı olacak. 
     Katılımcı bir yönetim anlayışıyla hizmet vereceklerini belirten Bülent Karakuş, faal bir yönetim hedeflediklerini söyledi. Katılımcı ve demokratik hizmet anlayışının ilk hedefleri olduğunu belirten Karakuş, şunları kaydetti 
     ''Amacımız Muğla ticaretini ve ekonomisini geliştirmek. Komiteler aktif hale getirilecek. Meclis toplantıları merkezde ve ilçelerde dönüşümlü olarak yapılacak. Sorunlar yerinde tespit edilecek. Daha iyi ve daha çağdaş bir ortamda hizmet vermek için yeni bina yapacağız.'' Meclis üyeleri Pazar günü toplanacak ve yönetim kurulu ile disiplin kurulu üyelerini belirleyecek. 
     
</TEXT>
</DOC>
