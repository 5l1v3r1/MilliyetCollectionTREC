<DOC>
<DOCNO> 310528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sonsiy04.html </URL>
<DATE> 2005/01/29/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Sanık albaydan eski Genelkurmay Başkanı Kıvrıkoğlu'nun eşine suçlama 
</HEADLINE>
<TEXT>

     TÜRKER KARAPINAR Ankara 

Özel Kuvvetler Komutanlığı ÖKK inşaatıyla ilgili davada savunma yapan emekli Albay Recep Yılmaz, eski Genelkurmay Başkanı Orgeneral Hüseyin Kıvrıkoğlu'nun eşi Olcay Kıvrıkoğlu'nun, Fenerbahçe'de hiç kullanılmayan komutanlık konutunun içini beğenmeyip yıktırdığını ve yeniden yaptırdığını iddia etti. 
     ÖKK'nın Ankara Gölbaşı'ndaki inşaatlarında 118 milyon 600 bin YTL'lik 118 trilyon 600 milyar TL yolsuzluk yapıldığı iddiasıyla 20'si asker 38 sanık hakkında açılan davaya dün Genelkurmay Askeri Mahkemesi'nde devam edildi. 
     MSB Emlak Daire Başkanlığı'ndan emekli mühendis albay Yılmaz, ÖKK dışında birçok inşaatta da standart anlayış ve uygulamaların dışına çıkıldığını iddia etti. Konut Projesi'nde kullanılması tasarlanan malzemelerin minibüslerle Kıvrıkoğlu ve eşi Olcay Kıvrıkoğlu'nun köşklerine götürüldüğünü belirtti. Beğenilen malzemelerin satın alındığını kaydeden Yılmaz, bu aşamada Olcay Kıvrıkoğlu'nun 6 dairelik konutun iç mahallerini beğenmeyip hiç kullanılmadan yıktırdığını savunarak şunları söyledi 
     "İddianamede 'ithal ve lüks' malzemeleri onaylayıp fahiş zararlara yol açmakla suçlanan hiyerarşik yapının acz içindeki bu kulu, kuvvet komutanları, Genelkurmay Başkanı, komutan ve eşlerince çağın gerisinde kalmakla nitelendirilmiştir." 
     
     Tansiyon iddiası 
     Duruşma sonrasında bazı sanık yakınları da, Olcay Kıvrıkoğlu'nun söz konusu konutun düz olan parkelerini, tansiyonu yükseldiği gerekçesiyle söktürerek yeni yatay parkeler taktırdığını da öne sürdü. 
     Yılmaz suçlamalara konu doğrama kapıların da eski Genelkurmay 2. Başkanı Orgeneral Çevik Bir tarafından seçildiğini, sözleşmelerin 1998'de yapıldığını belirterek "O tarihte görevde olmamama rağmen suçlanıyorum. Gelecek adına kaygılıyım" diye konuştu. 
     
     Nitelikli değil paşa yeğeni 
     Yılmaz, İzmit'te görevli olduğu sırada emrindeki bir personelin dönemin Jandarma Genel Komutanı Rasim Betir'in yeğeni olduğu ve üzülmemesi gerektiği yönünde telefon aldığını da ifade ederek "Nitelikli elemanlar yerine paşaların yeğenleri geliyor" diye konuştu. 
     Dokuz ay tutuklu kaldığını da kaydeden Yılmaz "Yaptığım inşaatlarla, PKK'yla sürdürülen savaşa katkıda bulunduğumu düşünürken Ulucanlar'da ne yazık ki Leyla Zana ile aynı çatıyı paylaşmak zorunda bırakıldım" diye sitemde de bulundu. 
     
</TEXT>
</DOC>
