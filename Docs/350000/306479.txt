<DOC>
<DOCNO> 306479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonsiy07.html </URL>
<DATE> 2005/01/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
DYP'li Adan Başbakan'ın eşine verilen hediyenin kabulü bizi incitti 
</HEADLINE>
<TEXT>

     DYP Genel Başkan Yardımcısı Celal Adan, Başbakan Recep Tayyip Erdoğan'ın eşi Emine Erdoğan'a Moskova'daki açılışlar sırasında hediye edilen kolyeyle ilgili olarak, ''Başbakan eşine Rusya'da 30 bin dolarlık hediye verilmesi ve bunun kabulü millet olarak bizi incitmiştir'' dedi. 
     Adan, yaptığı yazılı açıklamada, 57. Hükümet dönemindeki sorunların hala devam ettiğini, yoksulluk ve işsizliğin giderek büyüdüğünü savundu. Adan, açıklamasında şunları kaydetti 
     ''Bu iktidar yoksulluğu, yolsuzluğu, işsizliği bitireceği iddiasıyla işbaşına geldi. Üçüncü yılındaki iktidar, her üç konuda da gösterişin dışında somut bir adım atmış değil. Kameralar eşliğinde yapılan ev baskınları, eşyanın zor alımı ve haraç mezat satımı ile sadece millet oyalanıyor, göz boyanıyor. Bugüne kadar 46 milyar doların kaç doları geri alınmış belli değil. Millet hayal perdesinde film seyretmek değil, tahsilatın somut hesabını görmek istiyor. 
     İktidar hesap veremedi çünkü devlet kasasına giren para gülünç. Bunca gürültü ve gösterişin sonunda dağ fare bile doğurmadı. Öte yandan, Başbakan'ın yabancılarla yaptığı çeşitli görüşmelerde hediyeler istemesi, Başbakan eşine Rusya'da 30 bin dolarlık hediye verilmesi ve bunun kabulü millet olarak bizi incitmiştir. Hediye ile rüşvetin nerede birbirinden ayrıldığı belli değildir. Hiç kimse bunu şahsi bir ilişki olarak göremez. Milleti temsil etme makamında oturanların buna yaraşır bir onurla davranmaları gerekir.'' 
     
</TEXT>
</DOC>
