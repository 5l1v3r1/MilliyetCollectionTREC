<DOC>
<DOCNO> 341424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/spor/spo11.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporun "s"sinden anlamayanlar 
</HEADLINE>
<TEXT>


VOLKAN KARSAN 


Bu korkunç tablo ile ilk kez karşılaşmıyoruz. Ama her seferinde tüylerimiz bir öncekinden daha fazla ürperiyor. Trabzon'da tribünden sarkıtılarak ezilmekten son anda kurtarılan minik sporseverin görüntüsü sarsıcıydı. Hafta sonunda Diyarbakır'da, bedenini taşlara siper eden babanın kucağındaki ödü kopmuş yavrucak bu dehşet görüntülerine zirve yaptırdı.Hangi renkte tribüne olursa olsun, taş atanların, şişe veya sidik dolu torba atanların, saldıranların elleri kırılsın... Geleceğimiz olan çocukları spora ilgiden, takıma sevgiden nefret ettirecek kendini bilmezlere cezaların en ağırı verilsin. 
Birçok kez dillendirdiğimiz bir konuyu tekrar gündeme getirelim... Lafımız, sporun s 'sinden habersiz olanlara... O s sağlıktır, sevgidir, saygıdır. Savaşmak, saldırmak, serserilik değildir. Küfre, hakarete s eyirci kalmak da değildir. Kışkırtmak, kavga çıkarmaya s ebep olmak hiç değildir. 
Bugünkü kupa finali tam bir sınav günü... Ama bu sadece, Galatasaray'ın "100. yılı hiç değilse bir kupa ile kapatalım" sınavı olmamalı... Ya da Fenerbahçe'nin "İkisi de bizim olsun ne olursa olsun" dar çerçevesine sıkışıp kalınmamalı... Hak eden kazanmalı, daha çok kupalar, şampiyonluk var diye bakılmalı... 
Ezeli rekabetin, ezeli dostluk olduğunu kanıtlama günü olmalı... Küfür, kavga ve serseriliğe son verildiği gün olmalı... Kim kazanırsa kazansın, sonunda kazanan spor ve sportmenlik olmalı... 



</TEXT>
</DOC>
