<DOC>
<DOCNO> 324696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun24.html </URL>
<DATE> 2005/03/18/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Associated Press Irak'ta Türkiye kaybetti 
</HEADLINE>
<TEXT>

     Associated Press AP , Irak Savaşı'nda kaybedenlerin arasında Türkiye'yi de gösterdi. 
     Tüm dünyayı etkileyen Irak Savaşı'nda taşlar hala yerine oturmazken, Amerikan AP ajansı savaşın kazanan ve kaybedenlerini yorumlayan bir liste yayınladı. 
     Türkiye ve ABD arasında birçok gerilime neden olan Irak işgalinde sular durulmadı. Bush ve ekibinin 'sahte' gerekçelerle Irak'ı işgal etmesi ve diktatör Saddam Hüseyin'i devirmesinin ardından ülke sokakları yine kan gölü. Irak'ta 50 yıl sonra ilk seçimler yapıldı, meclis toplandı ancak henüz hükümet bile yok. Ülkede direniş azalsa da sürüyor. 
     Son dönemde artan ABD-Türkiye gerilimine bir yorum da Associated Press AP ajansından geldi. AP, savaşın kazananları ve kaybedenlerini değerlendirdiği listede Türkiye'yi kaybedenler arasında gösterdi. 
     
     İYİ NİYET KAYBEDİLDİ 

     AP'ye göre Kürtler'in seçim sonrasında kritik önem kazanması ve özerklik yolunda aşama kaydetmesi Türkiye'nin korkularını yeniden gündeme getirdi. 1 Mart 2004'teki tezkere krizi sonrasında ABD'nin Türkiye'den geçiş izni alamaması AP tarafından, "Türkler önemli bir müttefiklerinin iyi niyetini kaybetti" şeklinde yorumlandı. 
     
     ABD MEDYASI SINIFTA KALDI 

     AP, Irak ve ABD'deki yayın organlarını da değerlendirdi. Savaşın ardından birçok 'bağımsız' yayın organının faaliyete geçmesi, Irak medyasını da kazananlar hanesine sokarken, yanlı tutumuyla tepki toplayan ABD medyası sınıfta kaldı. 
     
     LYNNDIE ENGLAND ABD'NİN UTANCI 

     Savaşın kahramanı olarak lanse edilen Er Jessica Lynch ise imzaladığı film anlaşmasıyla geleceğini kurtardı. Ebu Garib skandalıyla gündeme gelen Lynndie England ise Amerika'nın utancı oldu. 
     

     
</TEXT>
</DOC>
