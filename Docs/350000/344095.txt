<DOC>
<DOCNO> 344095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/ekonomi/aeko.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Çin tekstiline yaptırımı genişletiyor 
</HEADLINE>
<TEXT>


ABD'nin Çin ürünlerine yönelik başlattığı sınırlamalar artıyor. Geçen hafta tekstil sektöründe üç kategoride başlayan sınırlamalara yenileri eklendi. ABD, kararı, "işçisine bağlılıkla" açıkladı 

EKONOMİ SERVİSİ 

Çin'den yaptığı tekstil ve hazır giyim ithalatına geçen hafta üç kategoride sınırlamalar getiren ABD, bu kısıtlamaların kapsamını genişletti. ABD Ticaret Bakanı Carlos Gutierrez, konuya ilişkin yaptığı yazılı açıklamada, "Bu kararımız, yönetimimizin Amerikan tekstil üreticilerine ve bu sektörde çalışan işçilere olan bağlılığını gösteriyor" dedi. 
ABD'nin geçen hafta ilan ettiği kısıtlamalar, pamuklu pantolonlar, pamuklu gömlekler ve iç çamaşırlarını kapsıyordu. Son açıklanan sınırlamalara da, geçen haftaki duyurunun dışında kalan pantolon, gömlek, tişort ürünlerinin ve pamuk ipliğinin dahil edildiği belirtildi. 

Önlem hakkı 
Dünya Ticaret Örgütü'nün 2001 yılında aldığı karara göre, bu yıl başından itibaren küresel tekstil ticaretinde uygulanan kotalar kaldırılmıştı. Ancak, karar çerçevesinde, kotaların kaldırılmasından dolayı bazı ülkelerde bu sektörde piyasanın büyük zarar görmesi durumunda, o ülkelere "koruyucu önlemler alma" hakkı tanınmıştı. 
Kotaların kalkmasının ardından bu yıl başından sonra Çin'den ABD'ye yapılan tekstil ihracatında hemen hemen bütün kategorilerde büyük artışlar meydana gelmiş, hatta bu artışlar bazı kategorilerde geçen yıla oranla yüzde bini asmıştı. ABD, bu çerçevede Dünya Ticaret Örgütü'nün tanıdığı hak doğrultusunda Çin'den yaptığı tekstil ve hazır giyim ithalatına son kısıtlamaları getirdi. 

İşsizliği artırıyor 
Amerikan tekstil üreticileri, kotaların kalkmasının ardından Çin'den yapılan tekstil ithalatının patlaması yüzünden ABD'deki sektörün yüzde 10'dan fazla bölümünün işini kaybettiğini belirterek, Çin ürünlerine kısıtlama getirilmesi için mücadele ediyordu. 
Türk tekstil sanayii de ABD'nin yanı sıra AB'nin de Çin'den yaptığı tekstil ithalatına kısıtlama getirmesine çalışıyor. Çin, yapay olarak para birimini düşük tutarak ve kendi tekstil sanayiine sübvansiyonlar sağlayarak dünya tekstil piyasasını ele geçirmeye çalışmakla suçlanıyor. 

Çin Revalüasyon için acelemiz yok Önceki gün, yuan dışındaki para birimleriyle de iç piyasada işlem yapılmasını sağlayan döviz sistemine geçen Çin, revalüasyon konusunda ise aceleci olmayacağı mesajını verdi. Çin'in yarı konvertibiliteye geçiş olarak tanımlanan kararının nedeni, Washington'un Pekin'in kur rejimine yönelik olarak uyarılarını sertleştirmesi olarak algılanmıştı. Buna karşın Çin resmi yetkilileri ise yuanın revalüe edilmesine yönelik hızlı adımlar atılması gerektiğine yönelik olarak ABD tarafından gelen baskılara karşı çıktı. Çin Ticaret Bakanı Bo Xilai yaptığı açıklamada ise ABD ve Avrupa'dan gelen tepkilere karşın ülkesinin tekstil ihracatının azalmadan süreceğini belirtti. 




</TEXT>
</DOC>
