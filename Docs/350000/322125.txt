<DOC>
<DOCNO> 322125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun21.html </URL>
<DATE> 2005/03/09/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
AB'den Hırvatistan'a kıyak 
</HEADLINE>
<TEXT>

     AB Dönem Başkanı Lüksemburg, Hırvatistan savaş suçu zanlısı General Ante Gotovina'yı yakalamasa da Zagreb yönetimiyle AB'ye üyelik müzakerelerinin gelecek hafta başlayabileceğini bildirdi. 
     Lüksemburg Dışişleri Bakanı Jean Asselborn, Deutschlandfunk radyosuna verdiği demeçte, Hırvatistan'ın Hollanda'nın Lahey kentinde eski Yugoslavya için kurulan savaş suçları mahkemesiyle tam işbirliği yaptığını kanıtlaması halinde müzakerelerin başlayabileceğini söyledi. 
     Asselborn, BM Başsavcısı Carla del Ponte'nin olumsuz raporuna rağmen, Hırvatistan'ın elinden geleni yaptığını göstermesi için bir haftası olduğunu belirterek, AB dışişleri bakanlarının 16 Mart'ta vereceği kararın siyasi bir karar olacağını kaydetti. 
     Del Ponte, dün, Zagreb yönetiminin halen mahkemeyle işbirliği yapmadığını bildirmişti. 
     Avrupa Komisyonu, Lahey'deki mahkemeden Hırvatistan ile işbirliğine ilişkin olumsuz rapor gelmesi halinde, bu ülkeyle AB'ye üyelik müzakerelerinin planlandığı gibi gelecek hafta başlamayacağını açıklamıştı. 
     
</TEXT>
</DOC>
