<DOC>
<DOCNO> 306845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/dunya/adun.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ebu Gıreyb temizliği 
</HEADLINE>
<TEXT>


Iraklı tutuklulara işkence yapan Amerikan askerlerinin elebaşısı Çavuş Graner, suçlu bulundu. Çavuş, 10 yıl hapse mahk m oldu 

Sema Emiroğlu 


Irak'ta başkent Bağdat yakınlarındaki Ebu Gıreyb Hapishanesi'ndeki tutuklulara kötü muamele yapmakla suçlanan askerlerin elebaşısı olan çavuş Charles A. Graner Jr., Teksas'taki askeri mahkemede yapılan yargılama sonucunda, hakkındaki 10 suçlamadan suçlu bulunarak 10 yıl hapis cezasına çaptırıldı. 
Graner'i başta tutukluları dövmek, komplo kurmak, kötü muamele yapmak, yakışıksız davranışta bulunmak ve görevden sapmak gibi suçlardan önceki gün suçlu bulan askeri jüri, vereceği hapis cezasını görüşmeye başladı. Subay ve erlerden oluşan 10 kişilik jüri heyeti, pazartesi gününden bu yana yapılan duruşmanın ardından 5 saat süreyle değerlendirmede bulundu ve Graner'in, "sadece verilen emirleri yerine getirdiği" yönündeki savunmasını reddetti. Askeri jüri, dün geç saatlerde verdiği kararla Graner'i toplam 10 suçtan 10 yıl hapis cezasına çaptırdı. 
Graner, Iraklı tutukluları demir çubukla dövmek, anadan doğma soyundurduğu erkekleri cinsel ilişki taklidi ve mastürbasyon yapmaya zorlamak ve çıplak tutuklulardan insan piramidi yaptırmakla suçlanmıştı. 
Graner ve arkadaşlarının işkencelerini gösteren fotoğraflar, Washington Post ve New Yorker dergileri ile CBS televizyonuna sızdırılmış ve tüm dünyada ABD'ye karşı büyük öfke duyulmasına yol açmıştı. 
Ebu Gıreyb Hapishanesi'nde görevli 4 Amerikan askeri, tutuklulara kötü muamele yaptıkları yönündeki suçlamaları kabul etmiş, üçü hapis cezasına çarptırılmış, birinin de rütbesi indirilmişti. 2 asker daha, önümüzdeki 2 ay içinde aynı suçlamalardan mahkeme önüne çıkarılacak. 




</TEXT>
</DOC>
