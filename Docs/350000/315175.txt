<DOC>
<DOCNO> 315175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sontur11.html </URL>
<DATE> 2005/02/14/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
MEB, 10 bin kadroya 9 bin 494 öğretmen atadı... 
</HEADLINE>
<TEXT>

     Milli Eğitim Bakanlığı 10 bin kadroya 9 bin 494 öğretmen atadı. 
     Bakanlık, 26 Ocak-9 Şubat 2005 tarihleri arasında aldığı başvurular sonucunda öğretmen atamalarını gerçekleştirdi. Bilgisayarla 10 dakikada olup biten atama işlemini Milli Eğitim Bakanı Hüseyin Çelik gerçekleştirdi. 
     Törende konuşan MEB Personel Genel Müdürü Remzi Kaya, 37 branşta 10 bin kadroya ilk atama, açıktan atama ve açıktan ilk atama yoluyla öğretmen atanacağını belirterek, 21 bin 886 adayın başvurduğunu bildirdi. Başvuruların incelenmesi sonucunda 18 bin 599 kişinin istenen koşulları sağladığının tespit edildiğini anlatan Kaya, 3 bin 445 adayın gerekli koşulları taşımadıkları için başvurularının geçersiz sayıldığını kaydetti. 
     Kaya, adaylardan 6'sının olumsuz hava koşulları nedeniyle başvurularının telefonla alındığını ifade etti. 
     Remzi Kaya, bugünkü atamalar sonucunda boş kalacak kontenjanlar ve 10 bin kişilik ilave kadroya 2005 Ağustos ayı içinde atama yapılacağını bildirdi. 
     Remzi Kaya, öğretmen adayları için 2005 Temmuz ayında Kamu Personeli Seçme Sınavı KPSS düzenlenmesi talebinde bulunduklarını bildirdi. 
     
     ''BUGÜN ATANAN ADAYLAR DAHA AVANTAJLI...'' 

     Milli Eğitim Bakanı Hüseyin Çelik de bugünkü atamalarda adayların yazın yapılacak atamalara göre daha avantajlı olduklarını çünkü başvuru sayısının daha az olduğunu ifade etti. 
     Hükümetin eğitimi en öncelikli alan olarak gördüğünü belirten Çelik, bu yıl tüm kamu için 48 bin kişilik personel kadrosu ayrıldığını, bunlardan 24 bininin eğitime verildiğini anlattı. Çelik, eğitim için ayrılan 24 bin kadrodan 4 binini üniversitelerin kullanacağını ifade ederek, öğretmen alımı için ayrılan bu kontenjanın eğitime verilen önemi ortaya koyduğunu kaydetti. 
     Çelik, öğretmen kadrosu dışında dil öğreticisi, bilgisayar öğreticisi, vekil öğretmen ve usta öğretici olarak 79 bin 800 kişiye istihdam imkanı sağlandığını belirterek, Milli Eğitim Bakanlığı'nın kamuda en büyük istihdam sağlayan kurum olduğuna dikkati çekti. 
     
     ÖĞRETMEN ATAMALARINDA YENİ UYGULAMA... 

     Çelik, yazın yapılacak öğretmen atamalarında yeni bir uygulamaya gideceklerini bildirdi. 
     Artık öğretmenleri illere toplu olarak atamak yerine ''nokta tayin'' yapılacağını ifade eden Çelik, ''Türkiye'nin hangi okulunda boşluk varsa atamayı direkt nokta olarak yapacağız. Bu da yığılmaları önleyecektir'' dedi. 
     Bakan Çelik, Milli Eğitim Bakanlığı'nın atamalarda ve başvuru alımlarında teknolojinin tüm imkanlarını kullandığını belirtti. Öğretmen atamaları için başvuru ilanından sonra aradan bir ay bile geçmeden atamaların yapıldığını hatırlatan Çelik, ayrıca Liselere Giriş Sınavı LGS başvurularının da elektronik ortamda alındığını kaydetti. LGS'ye 950 bin başvuru olduğunu bildiren Çelik, ''Tabii bunlardan birçoğu mükerrer olabilir. Biz başvurular sırasında MERNİS'ten yararlandık. Böylece ilk defa MERNİS sistemi de test edilmiş oldu'' diye konuştu. Çelik, bakanlığın e-devlet uygulamasını en iyi gerçekleştiren kurumlardan biri olduğunu söyledi. 
     
     ''GİTTİĞİNİZ YERE IŞIK VE UYGARLIK GÖTÜRÜN...'' 

     Bakan Çelik, atanacak olan öğretmenlerden ''gittikleri yere ışık ve uygarlık'' götürmelerini istedi. 
     Öğretmenlerin bulundukları yerlerdeki koşullara uyum sağlamaları ve halkla bütünleşmeleri gerektiğini kaydeden Çelik, hiçbir sorun bulunmayan yerde başarılı olmanın bir anlam taşımayacağını ifade etti. Çelik, ''Gittiğiniz yerlerde olumlu veya olumsuz şartlardan sevinebilirsiniz ya da üzülebilirsiniz. Ben genç arkadaşlarımdan cehalete karşı misyonerlik yüklenmelerini istiyorum'' dedi. 
     Konuşmaların ardından Çelik, salonda bulunanlardan atamayı başlatmak için 9 haneli rakamlar söylemelerini istedi ve ardından bilgisayarın tuşuna basarak atamaları başlattı. 
     Atamalar sonucunda 9 bin 800 kadroya ilk atama yoluyla 9 bin 316 öğretmen atandı. 200 kadrodan 178'ine de açıktan ilk atama ve açıktan atama yöntemiyle öğretmen ataması gerçekleştirildi. Böylece 10 bin kadrodan 9 bin 494 kontenjana atama yapılmış oldu. Boş kalan kontenjanlara Ağustos ayında atama yapılacak. 
     Atanan öğretmen adayları sonuçları, Milli Eğitim Bakanlığı'nın ''www.meb.gov.tr'' internet adresinden bugün saat 12.30'dan itibaren öğrenebilecekler. Ayrıca, e-mail adresi ve GSM numarası bulunan öğretmenlere de sonuçlar bildirilecek. 
     Atanan öğretmenler, 21 Şubat'ta göreve başlayacaklar. 
     
</TEXT>
</DOC>
