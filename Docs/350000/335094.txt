<DOC>
<DOCNO> 335094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun28.html </URL>
<DATE> 2005/04/20/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Kırgızistan'da protestocular yine yol kapattı 
</HEADLINE>
<TEXT>

     Kırgızistan'da Askar Akayev iktidarının devrilmesine yol açan seçimlerin üzerinden bir aydan fazla zaman geçmesine rağmen, seçim sonuçlarına itiraz eden protestocular eylemlerine devam ediyor. 
     Başkent Bişkek ile Torugart kentini birbirine bağlayan karayolu, bu sabah yaklaşık 400 kişilik bir grup tarafından ulaşıma kapatıldı. 
     Destekledikleri adayın itirazının Yüksek Mahkeme tarafından kabul edilmemesine tepki gösteren eylemciler, Merkez Seçim Komisyonu üyelerinin tümünün istifa etmesini istiyorlar. 
     Alınan bilgilere göre, Narın Valisi olay yerine gelerek eylemcilerle görüştü. Vali, eylemcilerin taleplerini iki gün içinde geçici devlet başkanı ve başbakan Kurmanbek Bakiyev'e ileteceğini belirterek, eylemi sona erdirmelerini istedi. 
     Valinin isteğini reddeden göstericilerin, karayolu üzerine üç adet çadır kurduğu öğrenildi. 
     Bu arada, başkent Bişkek'te de adayları seçimi kaybeden ve itirazları Yüksek Mahkeme'de reddedilen üç ayrı grubun bugün Yüksek Mahkeme'yi işgal etmeye çalıştığı, ancak bu girişimin güvenlik güçleri tarafından engellendiği öğrenildi. 
     
</TEXT>
</DOC>
