<DOC>
<DOCNO> 306482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonsiy10.html </URL>
<DATE> 2005/01/14/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Babacan ''Merkez Bankası müdahalelerden uzak duracak'' 
</HEADLINE>
<TEXT>

     Devlet Bakanı Ali Babacan, Merkez Bankası'nın, özellikle bundan sonraki dönemde müdahalelerden son derece uzak duracağını söyledi. 
     Babacan, Türkiye Turizm Yatırımcıları Derneği'nin düzenlediği toplantıda yaptığı konuşmada, yeni ekonomik programın uygulanıp uygulanmayacağı konusunda artık hiç kimsenin şüphesi olmadığını ifade etti. 
     2006'da ilk Maastrich Kriteri'nin tutturulacağını ve bunun bütçe açığının GSMH'ye oranı olduğunu belirten Babacan, 2007'de de kamu borç stoğunun GSMH'ye oranı kriterinin tutturulacağını kaydetti. 
     Bakan Babacan, enflasyonun, 2007 yılından birkaç yıl sonra bu kriterlere uygun hale getirilmesini planladıklarını ifade ederek, faizlerin, bu kriterler içinde en son uyulacak kriter olduğunu söyledi. 
     Babacan, daha önceden serbest kur rejimi ve serbest sermaye hareketi uygulamasının tavizsiz bir şekilde devam ettirileceğini söylediklerini anımsatarak, şöyle devam etti 
     "Serbest kur rejiminden asla dönüş yok. Bunu özellikle altını çizerek vurgulamak istiyorum. Serbest sermaye hareketlerinde de en ufak bir sınırlama yok. Bunlara sınır getirsek mi, giriş çıkışlara vergi mi koysak böyle bir şey yok. Biz bunu yapmayacağız. Çok da yanlış olduğunu düşünüyoruz. Bir araştırma, dünyada ödemeler dengesi sebebiyle son 50 krizin 49'unun sabit kur rejimi olan ülkelerde çıktığını ortaya koydu. Bunlardan biri de Türkiye. 
     Biz, doğru kurun serbest piyasa mekanizması içinde oluşacağını düşünüyoruz. Merkez Bankası özellikle bundan sonraki dönemde müdahalelerden son derece uzak duracak. Özellikle aşırı oynaklık müdahalesi, bundan sonraki dönemde çok çok sınırlı, çok istisnai ve hiç de arzu etmediğimiz bir uygulamadır. Bunu tabii ki zaman gösterecek, ama mümkün olduğunca bundan uzak durulmasını arzu ediyoruz." Devlet Bakanı Babacan, kura herhangi bir yönde müdahaleler olduğunda riskin başladığını ifade ederek, "Hiçbir zaman devletin kuru getirmeye çalıştığı noktanın doğru bir nokta olup olmadığına emin olamıyorsunuz. Bugünkü kuru beğenmeyenlere, doğru kurun ne olduğunu sorduğunuzda 100-200 farklı cevap alırsınız. Bunun bir bilimsel karşılığı yok" dedi. 
     Babacan, son 23 yılda Türkiye'nin yaşadığı bazı sorunlara da değinirken, "Bir gecede 6.5 milyar dolarlık İmar Bankası yükünü yüklendik. Başlı başına bir savaşın maliyeti neredeyse. Ufak çaplı bir savaş ilan edildiğinde, herhalde 6.5 milyar dolara mal olur" diye konuştu. 

     
</TEXT>
</DOC>
