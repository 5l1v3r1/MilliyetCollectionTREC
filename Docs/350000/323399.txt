<DOC>
<DOCNO> 323399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sondun17.html </URL>
<DATE> 2005/03/13/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Bir katedralde bomba patladı 3 yaralı 
</HEADLINE>
<TEXT>

     İtalya'nın kuzeydoğusunda Treviso'ya bağlı yerleşim merkezlerinden Motta di Livenza'daki katedrale yerleştirilen bombanın patlaması nedeniyle 3 kişi yaralandı. 
     Bombanın, katedraldeki elektrikli adak mumlarından birinin içine yerleştirilmiş olduğu belirtildi. 
     Görgü tanıklarının ifadesine göre, içine patlayıcı yerleştirilmiş mum, bir kız çocuğunun adak niyetine kumlu bölgeye dikmek için uğraştığı sırada patladı. 
     TSİ 13.00 sıralarında meydana gelen patlama, 2 kadın ve 1 kız çocuğunun yaralanmasına neden oldu. 
     Yaralı çocuğun hastaneye kaldırıldığı, iki kadının ise hafif yaralı olduğu öğrenildi. 
     İtalyan güvenlik birimleri, bombanın son 10 yıldır Treviso bölgesinde benzer eylemlere imza atmış kimliği meçhul kişi tarafından yerleştirilmiş olabileceği ihtimali üzerinde duruyor. 
     İtalyan medyasının ''Unabomber'' diye adlandırdığı kimliği meçhul kişinin yalnız veya bir işbirlikçiyle hareket ettiği tahmin ediliyor. 
     Kimliği meçhul kişi veya kişilerce düzenlenen bu eylemlerde patlayıcının, genelde yiyecek maddelerinin veya günlük hayatta kullanılan sıradan eşyaların içerisine yerleştirilmesi dikkati çekiyor. 
     
</TEXT>
</DOC>
