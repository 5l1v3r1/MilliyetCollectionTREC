<DOC>
<DOCNO> 334869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonspo26.html </URL>
<DATE> 2005/04/19/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Mustafa Özkan Beşiktaş ve Köln'den teklifler geldi... 
</HEADLINE>
<TEXT>

     Gençlerbirliği, hafta sonunda Kayserispor ile yapacağı maçın hazırlıklarını bugün yaptığı idmanla sürdürdü. 
     Beştepe İlhan Cavcav Tesisleri'nde, teknik direktör Ziya Doğan yönetiminde yapılan antrenmana sakatlıkları süren Ali Tandoğan, Ayman ve Sedat katılmadı. Bu futbolcular salonda çalıştı. Yaklaşık 1.5 saat süren idmanda teknik direktör Doğan, futbolcularına şut çalışması yaptırdı. 
     Antrenman sonrasında AA muhabirine açıklama yapan Mustafa Özkan, sezon sonunda sözleşmesinin sona ereceğini hatırlatarak, ''Sezon sürerken Beşiktaş ve Köln'den teklifler aldım. Bu teklifler menajerim aracılığıyla yapıldı. Tabii ki Ukrayna'da Lucescu'nun çalıştırdığı Shaktar Donetsk Kulübü'nün de ısrarı sürüyor. Sezon sonunda ilk olarak Gençlerbirliği ile görüşeceğim. Bundan sonraki gelişmelere göre hareket edeceğim'' diye konuştu. 
     
     CAVCAV VE MUSTAFA'YA ÖDÜL 

     Anadolu Kamu-Sen tarafından yapılan anket çalışması sonrasında Gençlerbirliği Kulübü Başkanı İlhan Cavcav ve futbolculardan Mustafa Özkan'a 1. Anadolu Kristal Onur Ödülü verildi. 
     Anadolu Kamu-Sen, Galatasaray'dan Hakan Şükür, Beşiktaş'tan Sergen Yalçın, Fenerbahçe'den Ümit Özat, Trabzonspor'dan Fatih Tekke ve Gençlerbirliği'nden Mustafa Özkan'ı aday gösterdiği ve sokaktaki vatandaşlarla yapılan anket çalışması sonrasında başarılı oyuncuyu onur ödülüne layık gördü. 
     Yine Fenerbahçe, Beşiktaş, Galatasaray, Trabzonspor ve Gençlerbirliği Kulübü başkanlarının aday olarak gösterildiği ve aynı şekilde gerçekleştirilen diğer anket çalışmasıyla da kulüp başkanı İlhan Cavcav, onur ödülünü almaya hak kazandı. 

     
</TEXT>
</DOC>
