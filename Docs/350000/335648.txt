<DOC>
<DOCNO> 335648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur36.html </URL>
<DATE> 2005/04/21/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Eğirdir Gölü'nde sandal devrildi 1 balıkçı kayıp 
</HEADLINE>
<TEXT>

     Isparta'nın Eğirdir İlçesi'nde, balık avlamak amacıyla gece Eğirdir Gölü'ne açılan 2 balıkçıdan biri sandalın alabora olması sonucu kayboldu. Diğer balıkçı, polis ekiplerince kurtarıldı. 
     AA muhabirinin aldığı bilgiye göre, bir akaryakıt istasyonunda çalışan Adil Öztürk 40 ile Şuayip Kılınç 23 , Yenimahalle'den küçük bir sandalla gece göle açıldılar. Kılınç ve Öztürk'ün bulunduğu sandal, birkaç gün önce bıraktıkları balık ağını toplarken devrildi. 
     Gece geç saatlerde gölden ses geldiğini duyan vatandaşlar, polise ihbarda bulundu. Göle açılan polis ekipleri, devrilen sandala tutunan Şuayip Kılınç'ı kurtardı, Adil Öztürk ise bulunamadı. 
     Gece boyunca yapılan arama çalışmalarından sonuç alınamazken, Eğirdirli balıkçılar bu sabahtan itibaren, yaklaşık 15 tekneyle olay bölgesinde yeni bir arama çalışması başlattı. Bu arada dalgıçlar da sandalın devrildiği bölgeyi taradı. Arama çalışmalarında, Eğirdir Su Ürünleri Araştırma Enstitisü'nden sağlanan ve göl dibini tarayan bir trol ağı da kullanıldı. 
     Şuayip Kılınç, Eğirdir Gölü'nde balık avı yasağı bulunduğu için, birkaç gün önce gece yarısı göle ağ bıraktıklarını, dün gece de yine karanlıktan yararlanarak, ağı toplamak üzere sandalla göle açıldıklarını söyledi. Ağı toplarken sandalın devrildiğini anlatan Kılınç, ''Hemen sandala tutunduk ve bağırarak yardım istedik. Bir süre sonra Adil yoruldu. Artık dayanamayacağım diyerek, sandalı bıraktı. O kadar ısrar etmeme rağmen, dayanamadı ve gece karanlığında kayboldu'' dedi. 
     
</TEXT>
</DOC>
