<DOC>
<DOCNO> 324421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko52.html </URL>
<DATE> 2005/03/17/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Türkiye'nin dünya otomotiv üretimindeki payı yüzde 1'i aştı... 
</HEADLINE>
<TEXT>

     Üretim ve ihracat rekorları kıran Türk otomotiv sektörünün, dünya otomotiv üretimi içindeki payı geçen yıl yüzde 1'i aştı. 
     Uluslararası Otomotiv Üreticileri Birliği'nin OICA verilerine göre, geçen yıl dünyada motorlu araç üretimi yüzde 5.6 artışla 63 milyon 956 bin 415 olarak gerçekleşti. 
     Asya-Okyanusya bölgesinde 23 milyon 950 bin 803, Avrupa'da 20 milyon 831 bin 55, Amerika'da 18 milyon 796 bin 450 ve Afrika'da 378 bin 107 adet araç üretildi. 
     Dünya çapında en büyük iki otomotiv üreticisi 2004 yılında da ABD ve Japonya oldu. ABD'de yüzde 1 küçülme ile 11 milyon 989 bin 387 adet, Japonya'da ise yüzde 2 artışla 10 milyon 511 bin 518 adet araç üretim bantlarından çıktı. 
     Almanya 5 milyon 569 bin 954 ve Çin 5 milyon 70 bin 527 adet araç üretimi ile ilk 4'e giren diğer ülkeleri oluşturdular. 
     Bu 4 ülke, dünya toplam araç üretiminin yarısından fazlasını gerçekleştirdiler. 
     Otomotiv üretimini yüzde 54 artışla 3 bin 354 adetten 823 bin 408 adede çıkaran Türkiye, dünya motorlu araç üretimindeki payını da yüzde 0,88 düzeyinden yüzde 1,29'a yükseltti. 
     Türkiye, bu üretim rakamıyla OICA verilerine göre dünyanın en büyük 17. otomotiv üreticisi konumunda bulunuyor. 
     
</TEXT>
</DOC>
