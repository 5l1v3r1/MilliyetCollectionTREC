<DOC>
<DOCNO> 312907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonspo13.html </URL>
<DATE> 2005/02/06/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
"Samsunspor gibi zor bir deplasmanda mağlup olmamak da kazançtır" 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, 3 puan hedefledikleri zorlu Samsunspor deplasmanında aldıkları 1 puanın da kendileri için kazanç olduğunu söyledi. 
     Nihat Özdemir, ligde hiçbir maçın kolay olarak nitelendirilemeyeceğini vurgulayarak, ''Kolay maç yok. Ne kendi sahamızda, ne de deplasmanda her karşılaşmayı çok ciddiye almamız lazım. Samsunspor, bizim önemli deplasmanlarımızdan birisiydi. 3 puan hedefliyorduk ama Samsunspor gibi zor bir deplasmanda mağlup olmamak da bir kazançtır'' diye konuştu. 
     UEFA Kupası maçlarının da başlayacağını hatırlatarak, şubat ayının sarı-lacivertli ekip için çok yoğun geçeceğine dikkati çeken Özdemir, ''Ligde 3 maçımızı arka arkaya kendi sahamızda yapacağız. Hedef 9 puan. UEFA Kupası maçlarımız da başlayacak. Yoğun tempoda iyi sonuçlarla yolumuza devam etmek istiyoruz'' dedi. 
     Takımla ilk maçına çıkan yeni transfer Nicolas Anelka'nın kısa zamanda takımına ve lige alışacağına inandığını vurgulayan Fenerbahçeli yönetici, Fransız oyuncudan çok umutlu olduklarını kaydetti. 
     Özdemir, Samsunspor maçında forma giyemeyen Fenerbahçe savunmasının 2 önemli ismi Luciano ve Servet'in sakatlıklarının üstüste gelmesinin de kendileri için şanssızlık olduğunu sözlerine ekledi. 
     
</TEXT>
</DOC>
