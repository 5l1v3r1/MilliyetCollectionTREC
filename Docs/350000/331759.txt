<DOC>
<DOCNO> 331759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonsiy11.html </URL>
<DATE> 2005/04/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Alptekin AB sürecinde halk desteği eski sürecini korumaktadır... 
</HEADLINE>
<TEXT>

     TBMM Başkanvekili İsmail Alptekin, AB'ye giriş sürecinde halk desteğinin azaldığı yönündeki kamuoyu araştırmalarının ''gerçeği yansıtmadığını'' belirterek, ''Türkiye'de hala AB noktasında halk desteği eski gücünü korumaktadır. Bazı yoklamaların gerçeği yansıttığı kanaatinde değilim'' dedi. 
     Alptekin, yarın yapılacak AK Parti Gençlik Kolları 1. Olağan Genel Kongresi'ne davet edilen 17 ülkenin siyasi parti gençlik kolları üyesi 35 kişiyi TBMM'de kabul etti. Gençlerin siyasete katılmasının siyasete güç katıp, yeni ufuklar açacağını belirten Alptekin, her toplumun hazinesi olan gençlerin potansiyelinin iyi değerlendirilmesiyle o ülkenin geleceğinin teminat altına alınabileceğini bildirdi. 
     Gençlerin siyasi yönden eğitimi amacıyla TBMM tarafından yapılan faaliyetlere değinen Alptekin, geçen yıl kurulan Türkiye Öğrenci Meclisi'nin çalışmalarını sürdürdüğünü, şimdiye kadar 13 milyon gencin siyasi eğitim almasının sağlandığını kaydetti. 
     
     TÜRKİYE'NİN AB'YE GİRİŞİ... 
     ''Türkiye'nin AB'ye girişi sürecinde halk desteğinin azaldığını gösteren bazı kamuoyu araştırmaları olduğu'' yönündeki soruyu yanıtlayan Alptekin, Türkiye'nin 40 yıllık AB'ye giriş sürecinde son 3 yılda halkın desteğini alarak çalışmaların hızlandırıldığını söyledi. 
     Bazı kamuoyu araştırmalarının ''gerçeği yansıtmadığını'' belirten Alptekin, ''Türkiye'nin AB'ye girişinde halkın desteğinin azaldığı kanaatinde değilim. Bu tür kamuoyu yoklamalarının, başka yoklamalarla test edilmesi gerekir. Türkiye'de hala AB noktasında halk desteği eski gücünü korumaktadır. Bazı yoklamaların gerçeği yansıttığı kanaatinde değilim. Türkiye'nin AB'ye girmesinden tabii ki rahatsız olanlar vardır'' diye konuştu. 
     Alptekin, şimdiye kadar yapılan yasal düzenlemeler, iyileştirmeler ve yenilikler sadece AB'ye üye olmak için değil Türkiye'yi ileri bir noktaya götürme gayretiyle yapıldığından halkın desteğinin tam olduğunu ifade etti. 
     
     GEÇMİŞTEN DERS ALINMASI... 
     Alptekin, gençlerin yapacakları siyasi çalışmalarda, geçmişte yaşanan çatışmalardan, kavgalardan, acılardan ders alarak karşılıklı diyalog ve hoşgörü içinde olmaya özen göstermelerini temenni ettiğini söyledi. 
     ''Olaylara yaklaşımınız, hatta siyasi görüşleriniz farklı olabilir'' diyen Alptekin, şöyle devam etti 
     ''Çatışmadan, kavga etmeden, farklı fikirlere saygı duyarak, insan hakları, demokrasi ve özgürlükleri her şeyin üstünde tutarak sorunlarınızı çözebilirsiniz. Birbirinden ayrı coğrafyalarda, dinleri, dilleri, siyasi görüşleri farklı gençlerle bir aradayız. Bu anlamlı manzara bizim geleceğimize umudumuzu arttırmaktadır. İnsanların birbiriyle barış, sevgi ve hoşgörüyle yaşadığı bir dünyanın öncüleri olacaksınız.'' 
     
     TÜRKİYE'NİN DIŞ POLİTİKASI... 
     ''Türkiye dış politikası, Türkiye'de ve dünyada barıştan yana kurmuştur'' diyen Alptekin, Türkiye'nin AB ile beraberliğinin AB'de ve ilgili bölgelerde barışın daha da pekiştirilmesi noktasında önemli bir adım olduğunu söyledi. 
     Alptekin, ''Irak yönetimi ve Ortadoğu ile ilgili Türkiye'nin politikaları'' yönündeki soruyu ise cevaplandırmayarak, ''Türkiye'de parlamento icranın faaliyetine karışmaz. Irak ve Ortadoğu konusu hükümetin işi'' dedi. 
     
</TEXT>
</DOC>
