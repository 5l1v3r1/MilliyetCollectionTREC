<DOC>
<DOCNO> 318366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/dunya/axdun01.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafatçılar tasfiye edildi, İsrail memnun 
</HEADLINE>
<TEXT>


Filistin Ulusal Konseyi, yeni Filistin hükümetini onayladı 

DIŞ HABERLER SERVİSİ 


Filistin'de Başbakan Ahmed Kurey başkanlığındaki yeni kabine, dün Filistin Ulusal Konseyi'nde yapılan oylamada, 12'ye karşı 54 milletvekilinin oyuyla güvenoyu aldı. 17'si yeni isimlerden oluşan 24 kişilik kabine için, Başbakan Kurey'in önerdiği ana listede bulunan ve Yaser Arafat'a bağlılığıyla bilinen 7 ismin kabine dışında kalması dikkat çekti. 
Yeni kabinenin onaylanması, Devlet Başkanı Mahmud Abbas için bir zafer olarak yorumlanırken, İsrail kabineden duyduğu memnuniyeti dile getirdi. İsrail Dışişleri Bakanı Silvan Şalom, yeni kabineyi Ortadoğu'da daha iyi bir gelecek için ileriye atılan bir adım olarak nitelendirdi. Şalom, yeni hükümetin, bir öncekinin aksine, Filistin halkını İsrail'i daha iyi anlayacakları bir konuma gelmeye cesaretlendirmesi halinde, bunun son derece olumlu bir adım olacağına inandığını belirtti. 

Kabinedeki isimler 
Yeni hükümette başbakan yardımcılığı görevine, eski Dışişleri Bakanı Nebil Şaat getirilirken, Dışişleri Bakanlığı görevini, uzun yıllar BM Daimi Temsilciliği görevini yapan Arafat'ın yeğeni Nasır El Kidva üstlendi. Eski Güvenlik Kuvvetleri Komutanı General Nasır Yusuf, İçişleri Bakanlığı görevine getirildi. Eski Güvenlik Şefi Muhammed Dahlan da, Sivil İşler Bakanı oldu. Saib Erekat ise, bakan olmasa da başmüzakerecilik görevini sürdürecek. 


</TEXT>
</DOC>
