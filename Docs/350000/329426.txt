<DOC>
<DOCNO> 329426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur18.html </URL>
<DATE> 2005/04/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Otopark görevlisi lüks otomobille gezintiye çıkınca... 
</HEADLINE>
<TEXT>

     Antalya'da otoparka üzerinde anahtarıyla bırakılan lüks otomobille gezintiye çıkan otopark görevlisi, aşırı hız yapınca, önce yolun sağındaki bir otomobile çarptı. Otomobil, daha sonra demir korkulukları aşarak, 6 metre yükseklikten, alt yolda seyreden bir kamyonetin üzerine düştü. 
     AA muhabirinin aldığı bilgiye göre, İbrahim Çınar, 07 AZG 06 plakalı otomobilini Bilgehan Otel'in arkasındaki otoparka, üzerinde anahtarıyla park etti. Otopark görevlisi Necmettin Aybar da, bir süre sonra, sahibinden habersiz otomobille gezintiye çıktı. 
     Necmettin Aybar, Adnan Menderes Bulvarı'nda aşırı hız yüzünden direksiyon hakimiyetini kaybederek, önce yolun sağına park etmiş halde duran, Nilgün Şenkal'ın 1 hafta önce satın aldığı 07 AIU 67 plakalı otomobile çarptı. Buradan, yolun soluna doğru savrulan otomobil, korkulukları kırıp, yaklaşık 6 metre yükseklikten, köprülü kavşağın alt yolunda seyretmekte olan Erkut Alaylı'ya ait 07 TV 410 plakalı kamyonetin üzerine düştü. 
     Kamyonet sürücüsü Erkut Alaylı kazadan yara almadan kurtulurken, otomobil ters devrilerek durabildi. Kazada otopark görevlisi Necmettin Aybar, ağır yaralandı. Yaralı, Antalya Devlet Hastanesi'nde tedavi altına alındı. 
     Otoparka geldiğinde aracını göremeyen İbrahim Çınar da, diğer otopark görevlilerinden numarasını aldığı Necmettin Aybar'ın cep telefonunu aradı. İbrahim Çınar, otomobilinin kaza yaptığını telefona cevap veren polisten öğrendi. 
     Kaza nedeniyle Şarampol Köprülü Kavşağı'nın, Adnan Menderes Bulvarı'ndan, Yener Ulusoy Bulvarı'na geçiş yönü bir saat süreyle trafiğe kapatıldı. 
     
</TEXT>
</DOC>
