<DOC>
<DOCNO> 345301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun27.html </URL>
<DATE> 2005/05/24/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Avustralya ile Japonya arasında balina savaşı 
</HEADLINE>
<TEXT>

     Avustralya ile balina avından vazgeçmeyeceğini açıklayan Japonya arasındaki av yasağına uyma mücadelesi giderek sertleşiyor. 
     Japonya, tüm baskılara karşın "bilimsel amaçlı" balina avından vazgeçmeyeceğini, hatta avı yoğunlaştırmayı planladığını açıklarken, Avustralya da bunu engellemek için elinden geleni yapma sözü verdi. 
     Avustralya Başbakanı John Howard şimdiye dek benzeri görülmemiş bir şekilde Japonya Başbakanı Junichiro Koizumi’ye bir mektup göndererek, Tokyo’yu bilimsel gerekçeleri bahane etmek ve balinaları avlamaktan vazgeçmeye çağırdı. 
     Avustralya basınında da yer alan haberlere göre, Başbakan Howard mektubunda, "bilimsel araştırmalar için hayvanların ölmesinin gerekmediği gözönüne alındığında, ülkesinin balinaları öldürme gerekçesinin bulunmadığını düşündüğünü" kaydetti. 
     Avustralya Çevre Bakanı Ian Campbell da bu sert notayı ülkesinin bu konuda diplomatik savaş vermeye hazır olduğunun göstergesi olarak niteledi. Campbell, "Bu savaşı kazanmadan durmayacağız" dedi. 
     -JAPONYA "AVI SÜRDÜRECEĞİZ" Geleneksel mutfağında balina etinin özel bir yeri bulunan Japonya ise yabancı ülkelerin baskılarına boyun eğmeyerek, "bilimsel araştırmalar" adına ava devam edeceğini, hatta artıracağını bildirdi. 
     Avustralya’nın kampanyasına sert bir yanıt veren Japon Avcılık Ajansı Genel Müdür Yardımcısı Takanori Nagamoto, balina avı konusundaki bilimsel amaçlı tutumlarının öyle kolayca değişmeyeceğini, çünkü dış baskı bulunduğunu söyledi. 
     Ticari ava yeniden başlayabilmenin mümkün olup olmadığını anlamak için bilimsel verileri toplamak amacıyla bilimsel gerekçeli avı sürdürdüklerini belirten Japon yetkili, "Ayrıca, balina avı Japon kültürünün parçasıdır" dedi. 
     Şu anda yılda 440 balina avlayan Japonya, Minke balinası ve soyları tükenmekte olan büyük balina avını iki katına çıkarmayı planlıyor. 
     Tokyo, 1986’da Uluslararası Balina Avı Komisyonu CBI tarafından konan kotayı gönülsüz olarak kabul etmesine karşın, 1987’de yasalardaki "bilimsel amaçlı ava izin veren" boşluktan yararlanarak, deniz memelileri konusunda veri toplamak gerekçesiyle av yasağını delmeye başlamıştı. 
     Japonya’nın balina avı konusundaki ısrarı 20-24 Haziran günlerinde Güney Kore’de yapılacak CBI yıllık toplantılarının ana gündem maddesi olacak. 
     Avustralya’ya her yıl 1,5 milyon turist kıyılardaki balina göçünü izlemek için geliyor. 
     Yeni Zelanda’da da kısa bir süre önce Japonya’nın "bilimsel amaçlı balina avı" konusunu Lahey’deki Uluslararası Adalet Divanı’na götürmeyi planladığını açıklamıştı. 
     
</TEXT>
</DOC>
