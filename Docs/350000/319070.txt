<DOC>
<DOCNO> 319070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sonspo18.html </URL>
<DATE> 2005/02/27/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Beşiktaş - Sakaryaspor maçından notlar... 
</HEADLINE>
<TEXT>

     Beşiktaş ile Sakaryaspor takımları arasında yapılan Birinci Süper Futbol Ligi maçına siyah-beyazlı taraftarlar büyük ilgi gösterdi. 
     Rıza Çalımbay yönetimindeki Beşiktaş'ın ligde üstüste aldığı galibiyetlerle moral bulan taraftarlar, BJK İnönü Stadı'nın tribünlerini uzun bir aradan sonra doldurdu. 
     33 bin koltuk kapasiteli statta 25 bini aşkın taraftar tribünlerde yer aldı. 
     
     SAMSUNSPOR VE SAĞLAM'A DESTEK 
     Beşiktaşlı taraftarlar, ligde gelecek hafta karşılaşacakları ezeli rakipleri Galatasaray'ı dün yaptığı maçta 2-1 yenen Samsunspor'a maç öncesinde sevgi gösterilerinde bulundular. 
     Taraftarlar ayrıca, Samsunspor'u çalıştıran eski futbolcuları Ertuğrul Sağlam lehine de tezahürat yaptılar. 
     
     ÇALIMBAY FORVETİ DEĞİŞTİRMEDİ 
     Beşiktaş Teknik Direktörü Rıza Çalımbay, Sakaryaspor karşısında forveti değiştirmedi. 
     Denizlispor maçının etkili ismi Veysel ile son haftalarda gol yollarında suskun kalan Carew'den vaçgeçmeyen genç teknik adam, kart cezaları biten Ronaldo ile Tümer'e de ilk 11'de şans verdi. Çalımbay, orta alanın sağındaki tercihini ise Ali Güneş'ten yana kullanınca Ahmed Hassan yedek kaldı. 
     Çalımbay, sakatlığı geçen Pancu'yu Galatasaray maçı öncesi riske etmezken, Rumen futbolcuyla birlikte sakatlığı bulunan Berkant'ın yanısıra Emre, Murat, Fatih, Juanfran, Tayfun ve İbrahim Akın'ı 18 kişilik maç kadrosuna almadı. 
     
     PAF LİGİ'NDE BEŞİKTAŞ KAZANDI 
     Profesyonelliğe Aday Futbolcular PAF Ligi'nde yapılan maçı Beşiktaş 2-1 kazandı. 
     BJK Fulya Tesisleri'nde yapılan karşılaşmada siyah-beyazlıların gollerini Adem Büyük ve Hakan Albayrak kaydetti. 2-1 tamamlanan maç sonrasında Beşiktaş PAF Takımı puanını 40'a yükseltti. 
     
     FELDKAMP DA İZLEDİ 
     Beşiktaş-Sakaryaspor karşılaşmasını, Galatasaray ve siyah-beyazlıların eski teknik direktörlerinden Karl Heinz Feldkamp da izledi. 
     Zaman Gazetesi'nin yarın yapılacak ödül törenine katılmak üzere İstabul'a gelen Alman teknik adam, karşılaşmada protokol tribününde yerini aldı. 
     Bu arada Beşiktaş Kulübü'nün yıllık olağan mali ve idari genel kurulu toplantısının uzaması nedeniyle, kulüp başkanı Yıldırım Demirören, bazı yöneticiler ve genel kurul üyelerinin bazıları maçın başlangıcına yetişemedi. 
     
     SAKARYASPOR'U YALNIZ BIRAKMADILAR 
     Ligden düşmeme mücadelesi veren Sakaryaspor'u, taraftarları deplasmanda yalnız bırakmadı. 
     700 kadar yeşil-siyahlı taraftar, eski açık tribünde takımlarını destekledi. 
     Sakaryaspor'da, kaptan Mesut yedek kalırken, Beşiktaş'tan kiralanan Ali Cansun ilk 11'de sahaya çıktı. 
     
</TEXT>
</DOC>
