<DOC>
<DOCNO> 335826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun15.html </URL>
<DATE> 2005/04/22/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
'Hamursuz Bayramı'nda maymunlara da mayasız ekmek 
</HEADLINE>
<TEXT>

     Yahudilerin, mayalı yiyecek yemelerinin yasak olduğu ''Hamursuz Bayramı'' süresince, Tel Aviv Hayvanat Bahçesi'ndeki maymunlar da mayasız ekmekle beslenecek. 
     Hayvanat bahçesinin sözcüsü Sagit Horowitz, ''Hayvanat bahçesindeki maymunlar, her yıl olduğu gibi bu Hamursuz Bayramı'nda da normal ekmek yerine mayasız ekmek yiyecek'' dedi. 
     Horowitz, ''Maymunlarımız sebze ve meyve de yiyor, ancak normal ekmeğin yanı sıra mayasız ekmeğe de hayır demiyorlar'' ifadesini kullandı. 
     Sözcü, hayvanat bahçelerinde 5 orangutan, 6 goril ve çok sayıda şempanze bulunduğunu, hepsinin Hamursuz Bayramı'nın ''gereklerini'' yerine getireceklerini söyledi. 
     Cumartesi akşamı başlayacak ve 8 gün sürecek olan, ''Pesah'' diye de adlandırılan Hamursuz Bayramı süresince Yahudiler mayalı yiyecekler yerine özel olarak hazırlanan, ''hamursuz'' matsa denilen peksimet türü yiyecekler tüketiyor. 
     Bayram süresince kurban eti ve doğal olan diğer yiyecekler yenilebiliyor. 
     
</TEXT>
</DOC>
