<DOC>
<DOCNO> 346537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonyas18.html </URL>
<DATE> 2005/05/27/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Ağzı kokan kutup ayısının dişi çekildi 
</HEADLINE>
<TEXT>

     ABD’de, Seneca Park hayvanat bahçesinin yaşlı kutup ayısı Yukon’un, ağzının kokmasına neden olan enfeksiyonlu dişi çekildi. 
     16 yaşındaki Yukon’un ağzının çok kötü koktuğunu fark eden bakıcıları, yaşlı ayının dişlerinden birinin enfekte olduğunu tespit ettiler. Bunun üzerine yaşlı kutup ayısı, bir grup veteriner tarafından dün ameliyat edildi. 
     Veterinerler 350 kilogram ağırlığındaki Yukon’un, dişini küçük bir çekiç ve keskiyle çekmeyi başardılar. Yaklaşık bir saat süren operasyon sırasında sorun çıkmadığı belirtildi. Yukon’u ameliyat eden veteriner, yaşlı ayılarda bu tür diş ve ağız rahatsızlıklarının görülmesinin olağan olduğunu söyledi. Hayvanat bahçesi yetkilileri, Yukon’un ve ağız kokusunun birkaç hafta içinde düzelmesinin beklendiğini belirttiler. 
     
</TEXT>
</DOC>
