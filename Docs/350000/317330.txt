<DOC>
<DOCNO> 317330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur19.html </URL>
<DATE> 2005/02/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Otomobilini bulamayınca yalan ihbarda bulundu .. 
</HEADLINE>
<TEXT>

     Gaziantep'te, otomobilinin içindeki kızıyla birlikte kaçırıldığını bildiren babanın, otomobilini park ettiği yeri bulamayınca polise yalan ihbarda bulunduğu ortaya çıktı. 
     Edinilen bilgiye göre, oğlunun askerlik işlemleri için Gaziantep'e gelen Şıhlı Aşık, saat 9.15 sularında polisi arayarak, Ali Fuat Cebesoy Bulvarı üzerindeki Ziraat Bankası Şubesi yanındaki boş alanda, park ettiği otomobilinin kaçırıldığını bildirdi. 
     Şıhlı Aşık'ın kaçırılan otomobilin içinde 10 yaşındaki kızı Pınar Aşık'ın da bulunduğunu belirtmesi üzerine polis kentin her yerinde kaçırıldığı öne sürülen 19 KR 031 plakalı otomobili aramaya başladı. 
     Çocuğun otomobilden indirilmiş olabileceğini düşünen polis ekipleri, otomobilin kaçırıldığı İncilipınar ve Mücahitler Mahallesi'ndeki tüm sokakları aradı. 
     Arama sonucunda otomobil, Ziraat Bankası Şubesi'ne 500 metre uzakta Sabahat Göğüş Caddesi üzerinde nizami biçimde park edilmiş halde bulundu. Otomobilin içindeki Pınar Aşık, polisin sorularını yanıtlarken, bulunduğu yere babasıyla birlikte geldiğini, babasının otomobilde beklemesini söyleyerek, ağabeyinin askerlik işlemlerini yapmaya gittiğini bildirdi. 
     Bu arada otomobili kontrol eden polis görevlileri, kontak anahtarını Şıhlı Aşık'ın gizlediğini söylediği yerde buldu. 
     Pınar Aşık, polis ekipleri tarafından babasına teslim edilmek üzere Karşıyaka Polis Merkezi'ne götürüldü. Baba Şıhlı Aşık'ın buradaki ifadesinde yalan ihbarda bulunduğunu itiraf ettiği öğrenildi. 
     Aşık hakkında ''Yalan beyanda bulunmak'' suçlamasıyla işlem yapılacağı bildirildi. 
     
</TEXT>
</DOC>
