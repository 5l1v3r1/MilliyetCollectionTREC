<DOC>
<DOCNO> 305443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/soneko41.html </URL>
<DATE> 2005/01/11/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bakan Şener Takvimimize bağlıyız 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, '' Gerek Gelir İdaresi Teşkilatı Kanun Taslağı, gerek Bankacılık Kanun Tasarısı, gerekse sosyal güvenlikle ilgili kanun tasarısı 2005 yılının başlarında TBMM'ye sunulacaktır demiştik. Takvimimize bağlıyız, bu takvim işlemektedir'' dedi. 
     Şener, ''Sigortacılıkta Değişim'' seminerine katılımından önce gazetecilerin sorularını yanıtlarken, bankacılık yasasıyla ilgili takvimde herhangi bir sorunun, sıkıntının bulunmadığını, zamanı gözeterek iş yaptıklarını söyledi. 
     Planladıkları takvim içinde yasama sürecini sürdürmeye çalıştıklarını belirten Şener, ''Süre geçiyor, zaman ilerliyor. IMF ile bağlantılar açısından herhangi bir sorun oluşuyor mu, oluşmuyor mu '' şeklinde zaman zaman sorular geldiğine işaret ederek, şunları söyledi 
     ''Herhangi bir sorun yoktur. Zamanı biliyoruz, süreci takip ediyoruz. Önemli olan bu metinlerin Türkiye'nin ihtiyaçlarına uygun metinler olarak hazırlanmasıdır. Çıkacak yasaların kendi alanını kavrayan, iyi bir yasal çerçeve oluşturması önemlidir. Yoksa bir gün önce gitmesi veya iki gün sonra gitmesi önemli değildir.'' Şener ''Kafanızdaki tarih nedir '' şeklindeki soru üzerine ise, daha önce gerek Gelir İdaresi Teşkilatı Kanun Taslağı, gerek Bankacılık Kanun Tasarısı, gerek sosyal güvenlikle ilgili kanun tasarısının 2005 yılının başlarında TBMM'ye sunulacağını açıkladıklarını anımsatarak, şunları kaydetti 
     ''Gerek hükümet adına yapılan açıklamalarda, gerek diğer açıklamalarda verdiğimiz takvim budur. Ama hiçbir zaman 2005'in ilk haftasında, ikinci haftasında, beşinci haftasında diye bir açıklama yapılmamıştır. 2005'in başlarında denilmiştir. Takvimimize bağlıyız, bu takvim işlemektedir.'' 
     
</TEXT>
</DOC>
