<DOC>
<DOCNO> 340372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/spor/spo09.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy'dan yaylım ateş 
</HEADLINE>
<TEXT>



Futbol Federasyonu eski başkanı Haluk Ulusoy, dün İstanbul'daki işyerinde 48. yaş gününü kutlarken, görevi devrettiği Levent Bıçakcı ve ekibini de bombardımana tuttu. 
Ulusoy, "Bazı dostlarımı da yanımda görmek isterdim. Ancak benimle yan yana görünenlerin işine son verildiği için gelmemeleri doğaldır" dedi. 
Yeni yasayla federasyon başkanlığı için yüksek okul şartının getirildiğini hatırlatan Haluk Ulusoy, "Ben bir gün diploma sorununun karşıma çıkacağını bilseydim, dört üniversite bitirirdim. Daha önce Türkiye'de sadece Cumhurbaşkanlığı'nda bu şart aranıyordu. Şimdi federasyon başkanlığı için de diploma şartı aranıyor. Ama bana bunu soranlar, gitsinler federasyonun duvarına baksınlar. Oraya ben iki tane diploma astırdım. Biri Dünya Kupası, diğeri de Konfederasyon Kupası üçüncülüğü" diye konuştu. 
Ulusoy, Bıçakcı ve ekibinin başarısız olduğunu belirtip, şöyle devam etti "Biz bıraktığımızda FIFA sıralamasında beşinci, UEFA'da üçüncüydük. Şu anda hangi sırada olduğumuzu herkes çok iyi biliyor. Avrupa Şampiyonası'na gidemeyen, Dünya Kupası'na katılmak için zorlanan bir milli takım var. İnşallah Türk futbolu düzlüğe çıkar." 


</TEXT>
</DOC>
