<DOC>
<DOCNO> 324470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo08.html </URL>
<DATE> 2005/03/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Beşiktaş için varsa yoksa Trabzon 
</HEADLINE>
<TEXT>

     Siyah-Beyazlılar, artık Trabzonspor’la yatıyor, Trabzonspor’la kalkıyor. Sakatların durumu belirsizliğini koruyor. Rıza Çalımbay 24 saat mesai yaparak ekibini dev maça hazırlıyor. 
     
     Yarın kampa giriyorlar 
     Ümraniye’de geri sayıma geçildi. Oyuncularını Trabzonspor sınavına hazırlamak için 24 saat mesai yapan Rıza Çalımbay, dün bir toplantı düzenleyerek galibiyet sözü istedi. Talebelerinden söz alan Beşiktaş Teknik Direktörü, ayrıca gelecek sezonki yapılanma konusunda, bu tip sınavların büyük önem taşıdığına da dikkat çekti. Trabzonspor mücadelesinin ardından transfer harekatına hız verecek olan Çalımbay ve kurmaylarının takım içindeki kararlarını, oyuncuların performansı belirleyecek. Hafta başından bu yana konuşmaları yasaklanan futbolcular, yarın da Ümraniye’de kampa giriyor. 
     
     Ronaldo yine çalışmadı 
     Dev maçın hazırlıklarına dün yapılan tek idmanla devam eden Kara Kartallar’da sakatların durumu ise belirsizliğini koruyor. Sağlık sorunları süren Guiaro Ronaldo, Juanfran ve Murat Şahin dün de antrenmana katılamadı. Sergen Yalçın, John Carew ve Daniel Pancu takım arkadaşlarıyla birlikte çalıştı. Ancak üç yıldız hakkındaki son karar da, bugünkü testlerin ardından verilecek. Kontrollü pas ve pres ağırlıklı geçen idmanda oyuncularını sık sık uyaran Çalımbay, bugün saat 13.00’te gazetecilere yemek verecek ve haftalık basın toplantısını düzenleyecek. 
     
</TEXT>
</DOC>
