<DOC>
<DOCNO> 308152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/siyaset/siy01.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Agos'u şaşırtan polemik 
</HEADLINE>
<TEXT>


Prof. Dr. Hikmet Özdemir'in Araştırmacı Taner Akçam'a "Gelin, tartışalım" çağrısı, Agos gazetesinde, "Yeni bir açılım mı sergileniyor " şeklinde yer aldı 

ÖNAY YILMAZ İstanbul 


Türk Tarih Kurumu'na TTK bağlı Ermeni Araştırmaları Merkezi Başkanı Prof. Dr. Hikmet Özdemir'in çağrısıyla başlayan "Ermeni tezi" tartışmasına Agos gazetesi de geniş şekilde yer verdi. Gazete son sayısında, tartışmanın muhataplarının karşılıklı mektuplarını yayımlayarak, "Hakikaten resmi tez, eski söyleminden ve tutumundan vazgeçiyor ve yeni bir açılım mı sergiliyor Yoksa bu kez eski tez, yeni bir üslup ve yöntemle mi sunuluyor " sorusunu ortaya attı. 
Polemik, geçen yıl Agos'ta, Ermenilerin katledildiğini savunan tarih araştırmacısı Taner Akçam ile Kemal Çiçek arasında yaşandı. Özdemir de 2 Ağustos 2004'te Agos'a gönderdiği mektupta, Akçam ve Agos gazetesinin genel yayın yönetmeni Hırant Dink'e geniş katılımlı bir tartışma çağrısında bulundu. Özdemir, çağrısında şu önerileri dile getirdi 
"Türk - Ermeni ilişkilerinde '1915 olayları'yla ilgili iki farklı tezi savunan akademisyenler olarak Taner Akçam ve ben, Agos Genel Yayın Yönetmeni'nin başkanlığında ve yalnızca onun belirleyeceği 100 seçkin davetlinin hazır bulunduğu özel oturumda, uygar bir şekilde, farklı tezlerimizi ortaya koyalım. Özel oturumda kullanmak istediğim süre en az 10 saat olmalıdır." 
Özdemir'in mektubuna yanıt veren Akçam, farklı tezleri tartışmadan önce belgelerde yapılan tahrifatın düzeltilmesi gerektiğini belirterek, "Benim önerim, Türk tarihçilerinin de katılacağı 2 veya 3 günlük bir sempozyum düzenlemek ve sorunları farklı açılardan enine boyuna orada ele almaktır. Bu toplantılar basına açık yapılmalıdır. Eğer biçimi ve kapsamı konusunda anlaşabilirsek, nisanda bir tartışma toplantısı organize edebiliriz" dedi. 

Kaçmadık, destekliyoruz 
Dink de, Agos'un son sayısında Özdemir'e gönderdiği mektubu yayımladı. Türk Tarih Kurumu Başkanı Prof. Dr. Yusuf Halaçoğlu'nun iddia ettiği gibi tartışmadan kaçınmadığını, Özdemir'in teklifini de desteklediğini belirtti. 
Gazetenin son sayısını okuduğunu söyleyen Özdemir ise, "Ben kendilerine mektupla somut bir öneri götürdüm ve olumlu bir yanıt alamadım. Bu durumda Sayın Taner Akçam ve Hırant Dink'le yeniden oturup görüşmem lazım" diye konuştu. 


</TEXT>
</DOC>
