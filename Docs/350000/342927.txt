<DOC>
<DOCNO> 342927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun22.html </URL>
<DATE> 2005/05/16/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İsrail'de 'Madonna krizi' patladı 
</HEADLINE>
<TEXT>

     İsrail Dışişleri Bakanı Silvan Şalom ile İsrail’in Washington Büyükelçiliği arasında çıkan "Madonna krizi", İsrail gündeminde ön sıralara yerleşti. 
     Washington Büyükelçisi Danny Ayalon hakkında soruşturma açılırken, Büyükelçi de İsrail Dışişleri Bakanı Şalom’un eşini "Dışişleri’nin atamalarına karışmakla" suçlayıp konuyu Başsavcılığa taşıdı. 
     İsrail basınında çıkan haberlere göre, kriz, Dışişleri Bakanı Şalom’un eşi Judy Şalom Nir Mozes’in, geçen yıl İsrail’i ziyaret eden pop şarkıcısı Madonna ile görüşmek istemesi nedeniyle patlak verdi. 
     Washington Büyükelçiliği görevlilerinin kendisine Madonna ile görüşme ayarlayamaması, Bayan Şalom’un tepkisini çekti. 
     Washington’daki kaynaklara atfen verilen haberlerde, bu olay üzerine Dışişleri Bakanlığı’nın telefonla büyükelçiliği aradığı ve Büyükelçi’nin yardımcılarından Leron Peterzil’in işten atılmasının istendiği belirtildi. Ancak büyükelçilik bunu reddederek, yazılı bir talepte bulunulmasını istedi. 
     Büyükelçi Ayalon’un yardımcısını görevden almakta direnmesi üzerine bakanlık, Ayalon’a yardımcı için verilen ödeneği kesti. 
     Büyükelçi de "Dışişleri Bakanı’nın eşini bakanlığın atamalarına karışmakla" suçlayarak, konuyu İsrail Başsavcılığı’na taşıdı. 
     
     DIŞİŞLERİ, MADONNA İDDİALARINI REDDEDİYOR 

     Şalom’a yakın kaynaklar, Madonna ile ilgili iddiaları "saçma" olarak niteledi ve reddetti. Kaynaklar, Washington Büyükelçiliği’nin uygulamaları nedeniyle soruşturma açıldığını ve Şalom’un "Büyükelçi’ye güvenini yitirdiğini" belirtti. 
     İsrail Radyosu, konuyla ilgili komisyonun soruşturmayı tamamlar tamamlamaz, Dışişleri Bakanı Silvan Şalom’un Büyükelçi’yi geri çekmeye karar verdiğini duyurdu. 
     Bu arada büyükelçilikle ilgili soruşturma çerçevesinde, Büyükelçi’nin eşinin, "elçilik çalışanlarını kendi hizmetkarı gibi kullandığı, çalışanlara ’geri zekalı’ diye hitap ettiği ve bir çalışan için ’sürekli hamile’ dediği" yolundaki suçlamalar da araştırılıyor. 
     İsrail’in Washington Büyükelçisi Ayalon’un görev süresinin ağustosta dolacağı belirtilirken, Başbakan Ariel Şaron’a yakınlığıyla bilinen ve kendisinin kişisel güvenine sahip bir isim olan Büyükelçi’nin, görev süresini bitirmeden ülkeye dönmesine Başbakan’ın izin verip vermeyeceği tartışılıyor. 
     
</TEXT>
</DOC>
