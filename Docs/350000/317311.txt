<DOC>
<DOCNO> 317311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonspo41.html </URL>
<DATE> 2005/02/21/ </DATE>
<TIME> 19.21 </TIME>
<AUTHOR>  </AUTHOR>
<HEADLINE>
Futbolda teşvik primi iddiaları... 
</HEADLINE>
<TEXT>

     Futbol Federasyonu Basın Sözcüsü Zekeriya Alp, futbol gündemini yoğun şekilde işgal eden teşvik primi iddialarıyla ilgili her şeyin, Hukuk Kurulu'nun raporuna göre netleşeceğini söyledi. 
     Futbol Federasyonu'nun Levent'teki merkezinde medya mensuplarının karşısına çıkan Alp, yönetim kurulu olarak, bir televizyon programında ortaya konulan iddialarla ilgili gerekli çalışmaları yaptıklarını ve hukuki süreci başlattıklarını ifade ederek, ''Bu aşamada Federasyonumuz, Hukuk Kurulu'nun soruşturmasının sonuçlarını bekliyor. Sanırım Hukuk Kurulu hafta sonuna dek raporunu hazırlayacak, yönetim kurulu da futbol hukuku çerçevesinde, talimatların kendisine verdiği yetki çerçevesinde kararını verecek'' dedi. 
     TBMM tarafından oluşturulan araştırma komisyonuna da eldeki bilgi ve belgelerle katkıda bulunulacağını dile getiren Alp, A Milli Takım'ın, Dünya Kupası eleme grubu maçlarında kritik bir döneme girdiğini ve tartışmaların bu döneme rastlamasını manidar bulduklarını söyledi. 
     Arnavutluk ve Gürcistan maçlarına yaklaşık bir ay kala bu iddialarla ortaya çıkıldığını kaydeden Alp, şöyle konuştu 
     ''Bu, Milli Takım'ı da yıpratan bir gelişme. Üç ay öncesinden var olduğu söylenen ifadelerin bugün gündeme getirilmesinin gerisinde neler yattığını bilemiyoruz. Ama şunu hatırlatmakta yarar görüyoruz Federasyonumuz, teşvik primini şikenin bir başka versiyonu olarak değerlendirmekte ve geçmişte yaşanan çirkinliklere bu dönemde asla hoşgörü gösterilmeyeceğini kamuoyunun bilmesini istemektedir.'' 
     
     ''ERSUN YANAL İLE DEVAM'' 
     Zekeriya Alp, teşvik primiyle itham edilenler arasında yer alan Milli Takımlar Teknik Direktörü Ersun Yanal için de şunları söyledi 
     ''Ersun Yanal, kişiliğine ve kariyerine inanıldığı için bu göreve getirilmiştir. Federasyonumuz, hele de bu aşamada, aksi ispat edilmedikçe, Ersun Yanal'ın bu tür iddialarla yıpratılmasına karşı duracak ve bazı çevrelerin beklediği gibi teknik direktörüyle yollarını ayırmayıp, verdiği desteği sürdürecektir. Dünya Kupası finallerine Ersun Yanal ile gideceğimize inancımızı koruduğumuzun bilinmesini istiyoruz.'' 
     
</TEXT>
</DOC>
