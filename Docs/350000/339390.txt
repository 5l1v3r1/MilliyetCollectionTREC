<DOC>
<DOCNO> 339390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/guncel/gun06.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen artık 'orta sınıf' değil 
</HEADLINE>
<TEXT>



Adana'da yapılan bir araştırmada, her 10 öğretmenden birinin ek iş yaptığı ortaya çıktı. 
Çukurova Üniversitesi Eğitim Fakültesi Sosyal Alanlar Bölümü Öğretim Üyesi Doç. Dr. Adnan Gümüş, İlköğretim Bölümü Öğretim Üyesi Yrd. Doç. Dr. Songül Tümkaya ve Bingöl Milli Eğitim Müdür Yardımcısı Turan Dönmezer, Adana'daki 12 ilköğretim okulundaki 283 öğretmeni kapsayan bir araştırma yaptı. 

Eşleri de çalışıyor 
Araştırmada, yaklaşık yüzde 11'lik öğretmen grubunun "part time" işlerle aile geçimini desteklemeye çalıştığı, eşlerinin de yüzde 80'inin çalıştığı ortaya çıktı. Bunun da her 10 öğretmenden birinin ikinci işte çalıştığı anlamına geldiği ve bu oranın da küçümsenmeyecek bir oran olduğu belirtildi. 
Araştırma, maaş dışı geliri olan öğretmen oranının yüzde 15'ler düzeyinde, yüzde 13.2'sinin küçük gelir, yüzde 1.4'ünün de önemli oranda gelirinin olduğunu ortaya koydu. Bu oranlar, öğretmenlerin varlıklı-servet sahibi gruptan değil, daha çok sadece maaşla geçinen gruptan olduklarını ortaya çıkardı. 


</TEXT>
</DOC>
