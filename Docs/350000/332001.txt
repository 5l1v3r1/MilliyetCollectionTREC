<DOC>
<DOCNO> 332001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonspo27.html </URL>
<DATE> 2005/04/10/ </DATE>
<TIME> 22.57 </TIME>
<AUTHOR>  </AUTHOR>
<HEADLINE>
Galatasaray, Trabzonspor maçının ardından 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, Trabzonspor karşısında aldıkları 2-0'lik mağlubiyetle şampiyonluk yarışında önemli bir yara aldıklarını söyledi. 
     Gürsoy, maçtan sonra yaptığı açıklamada, Trabzonspor maçında galibiyeti hedeflediklerini, ancak bunda başarılı olamadıklarını ifade ederek, ''Matematiksel olarak şansımız devam etmesine rağmen, şampiyonluk yolunda büyük kan kaybettik. Bu herşeyi bıraktığımız anlamına gelmiyor. Mücadelemiz sonuna kadar devam edecek'' dedi. 
     Taraftarın yönetimi istifaya davet etmesiyle ilgili bir soru üzerine Ergun Gürsoy, şunları söyledi 
     ''Tepki normaldir. Taraftarımız şampiyonluk bekliyor. Ama bugün onları mutlu edemedik. Daha sonra oturup düşündüklerinde haksızlık yaptıklarını da anlayacaklardır. Bu takımın nereden buralara geldiğini hatırlayacaklardır.'' Gürsoy, Fenerbahçe'nin Sakaryaspor deplasmanında uzatma dakikalarında bulduğu golle galip gelmesinin takımı olumsuz etkilediğini de söyledi. 
     
     ''100 YILIN TOPLAMINA BAKMAK LAZIM'' 
     100. yıl kutlamalarına hazırlanan kulübün alınan sonuçlardan nasıl etkileneceğinin sorulması üzerine Ergun Gürsoy, şöyle dedi 
     ''Galatasaray'ın 100. yılı denildiğinde, 100 yılın toplamına bakmak lazım. Biz son 20 yıldır ligin tozunu attık. Türkiye'ye Avrupa Kupaları getirdik. Türkiye'de 100 yılın takımı kim diye bir soru sorulacak olursa, bunun cevabı tabi ki Galatasaray olacaktır.'' Meclis Araştırma Komisyonu'na ifade verirken, bazı komisyon üyelerinin kendisine Fenerbahçe'nin Seyrantape arazisini alıp alamayacağı şeklinde soru sorup sormadığıyla ilgili yöneltilen bir soruya tepki gösteren Gürsoy, şöyle konuştu 
     ''Evet ne olmuş, ben de Zor alırlar dedim. Eğer Fenerbahçe'nin stadı yoksa verelim Seyrentepe arazisini. Biz de başka yer bulalım. Boş şeyleri konuşuyoruz. Galatasaray zaten tüm hazırlıklarını yapmış, üst hakkını almış. Bunları gereksiz tartışıyoruz.'' Galatasaray Kulübü Başkanı Özhan Canaydın ise herhangi bir açıklama yapmaktan kaçınırken, basın mensuplarının ısrarlı soruları üzerine sadece ''Trabzonspor takımını kutluyorum. Gerçekten iyi mücadele ettiler. Biz elimizden geldiğince bu yarışı sürdüreceğiz'' dedi. 
     
     TRABZONSPOR BAŞKANI AKTUĞ ''İYİ OYNADIK'' 
     Trabzonspor Kulübü Başkanı Atay Aktuğ, Galatasaray karşısında aldıkları 2-0'lık galibiyete ihtiyaçları olduğunu ifade ederek, ''3 haftadır kazanamıyorduk. Galatasaray şampiyonluk yarışındaki rakiplerimizdendi. İyi oynadık ve yendik'' diye konuştu. 
     Fenerbahçe'nin şampiyonluk yarışında çok avantajlı olduğunu kaydeden Aktuğ, ''Ama onların da Beşiktaş, Galatasaray ve bizimle maçları var. Bunlar kolay geçmeyecek'' dedi. 
     Atay Aktuğ, Galatasaray taraftarlarının Kulüp Başkanı Özhan Canaydın ve yönetimi istifaya çağırmasıyla ilgili bir soru üzerine, ''Bunlar gereksiz. Taraftarların yenilgiyi hazmedemeyişinden dolayı oluyor. Ama olmaması gerekiyor. Futbol bir oyun, maç 90 dakikadır. Maç bitince bitmiştir artık. Herkesin bunu anlaması lazım'' şeklinde konuştu. 
     Trabzonspor'un kaptanı Fatih Tekke, zor bir maç olduğunu belirterek, ''Maçın düşündüğümüz kopma noktasında golü bulduk. Ondan sonra da rahat oynadık'' dedi. 
     İyi bir mücadele olduğunu kaydeden Fatih, şöyle konuştu 
     ''Galatasaray'ı burada 2-0 yenmek kolay değil. İkincilik ve şampiyonluğu sonuna kadar kovalayacağız. Fenerbahçe şanslı gözüküyor. Bütün maçlarımızı kazanmak istiyoruz. Hakemin yönetimi iyiydi. Song'un bana yaptığı harekette önümde kimse olmadığı için kırmızı kart görmesi gerektiğini düşündüğümden hakeme itiraz ettim. Ama hakem sarı kart gösterdi.'' 
     
     GALATASARAY'IN OTOBÜSÜ TAŞLANDI 
     Trabzonspor mağlubiyetinin ardından büyük tepki gösteren sarı-kırmızılı taraftarlar, Galatasaray otobüsünü taşladı. 
     Maçın son bölümünde tribünlerde başlayan ''Yönetim istifa'' tezahüratları, maçın bitimiyle birlikte stat dışına da yansırken, biriken taraftar gruplarını polis güç kullanarak dağıttı. 
     Stadın çevresinden ayrılmak istemeyen taraftarlar sarı-kırmızılı oyuncuları beklemekte olan Galatasaray otobüsünün bulunduğu bölümü kısa bir süre taş yağmuruna tutarken, müdahale eden güvenlik güçleri, grubu kısa sürede dağıttı. 
     
     ''HIRSIZ HAGİ'' 
     Geçen hafta Kayserispor deplasmanında telefonunu çaldırdığını zannederek taraftarlara ''Hırsızlar'' diye hitap eden Hagi'ye, bu kez sarı-kırmızılı taraftarlar ''Hırsız'' dedi. 
     Trabzonspor maçı sonrası Galatasaraylı taraftarlar, stat önünde ''Hırsız Hagi'' şeklinde tezahürat yaptı. 
     Karşılaşma sonrası rahatsızlık geçiren Galatasaray Kulübü eski yöneticilerinden Atilla Donat, ambulansla hastaneye kaldırıldı. Donat'ın kalp spazmı geçirdiği öğrenildi. 
     
</TEXT>
</DOC>
