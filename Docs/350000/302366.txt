<DOC>
<DOCNO> 302366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/spor/spo15.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Transfer başlıyor    FUTBOL Federasyonu tarafından kulüplere tanınan ikinci transfer dönemi bugün başlayıp, 7 Şubat'ta son bulacak. Federasyon yetkilileri bayram tatili nedeniyle transferin bitiş süresinin 7 gün uzatıldığını açıkladı. 
   
   Hakan'dan imza    GAZİANTEPSPOR, Fenerbahçe ile yollarını ayıran eski futbolcusu Hakan Bayraktar ile sözleşme imzaladı. Trabzonspor'un da gündeminde olan Hakan, Başkan Celal Doğan ile görüştükten sonra 1.5 yıllık mukavele yaptı. 
   
   Anlamlı ziyaret    DENİZLİSPORLU futbolcular yılın son gününde Çocuk Yuvası ile Huzurevi'ni ziyaret etti. Oyuncular, huzurevinde kalan eski futbolculardan Kemal Şahinoğlu, Mustafa Kocakaya, Kenan Atay ve Yaşar Alemdaroğlu ile 30 yıllık amigo Saim Külçeler'e moral verdi. 
   
   Bütçeler açıklandı    GSGM, 47 federasyonun 2004 yılı bütçelerini karara bağladı. 17 federasyonun bütçesi artarken, 9'nun azaldı, 20'sinin ise değişmedi. Bütçe dağılımında 2.5'ar trilyon lira ile aslan payını atletizm, basketbol, güreş ve voleybol federasyonu aldı. 
   
   Yaprak dökümü    BASKETBOL Ligi'nde sıkıntılı bir sezon geçiren Galatasaray'da yaprak dökümü sürüyor. Sarı - Kırmızılılar, Uche'den sonra antrenmana çıkmadığı gerekçesiyle Letonyalı oyun kurucu Sandis Buskevics ile de yollarını ayırdı. 
   
   Filede takviye    ECZACIBAŞI, Ankara Numunespor'un milli voleybolcusu Gülden Kayalar'ı transfer etti. A Milli Bayan Voleybol Takımı'nın da formasını giyen ve Avrupa Şampiyonası'nda "En iyi libero" seçilen Gülden yeni takımıyla imza attı. 
   
   Misafir çok    LİGLERİN tatile girmesiyle birlikte takımlar kampı için Antalya'ya gitmeye başladı. Futbol Federasyonu Antalya Bölge Müdürü Sadık Deda, yerli ve yabancı olmak üzere 850'ye yakın takımı ağırlayacaklarını açıkladı. 
   
   Düzeltme    GAZETEMİZİN dünkü sayısında 22. sayfada yayınlanan Türkiye'de Yılın Olayları'nda Basketbol branşında Brezilya'daki Dünya Liseler Basketbol Şampiyonası'nda bayanlarda 6.'lığı Özel Bige Kağan Lisesi'nin aldığı yazılmıştır. Oğuz Kaan Koleji olarak düzeltir, özür dileriz. 
   
   
</TEXT>
</DOC>
