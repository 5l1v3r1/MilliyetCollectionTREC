<DOC>
<DOCNO> 309308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur39.html </URL>
<DATE> 2005/01/25/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İlginç savunma Yanımda bulunan samuray kılıcını korkutmak için salladım 
</HEADLINE>
<TEXT>

     Anadolu Üniversitesi AÜ Yunusemre Yerleşkesi'nde ilgi duyduğu sınıf arkadaşıyla buluşmak için kantinde bekleyen bir lisenin tarih öğretmeniyle kavga edip, başından kılıçla yaralayan tutuklu öğrencinin yargılanmasına başlandı. 
     4. Asliye Ceza Mahkemesi'nde görülen davanın duruşmasına tutuklu sanık Mehmet Barutçu 28 ve müşteki öğretmen İbrahim Deniz Sönmez 29 katıldı. Mahkeme heyeti savcının iddianameyi okumasının ardından sanık Mehmet Barutçu'dan savunma yapmasını istedi. 
     Mehmet Barutçu, olay günü kantinde oturan kız arkadaşı Alev Dokumacı'ya 26 selam verdiğini belirterek, Alev'in yanında bulunan İbrahim Deniz Sönmez'in kendisine kırıcı sözler söylediğini kaydetti. 
     Müştekinin yanına geldiğini ve bu sırada bağırmaya devam ettiğini ifade eden Barutçu, ''Daha sonra kantine gittiğimde gördüğüm Sönmez'e, yanımda bulunan samuray kılıcını korkutmak amacıyla salladım. Sönmez elini kaldırınca kılıç başına geldi. Kendisinden özür diliyorum, böyle olsun istemezdim'' dedi. 
     İbrahim Deniz Sönmez ise Alev'in kendi arkadaşı olduğunu belirterek, sanığın, Alev ile samimi şekilde muhabbet etmesine sinirlendiğini bildirdi. 
     Daha sonra kantinde otururken sanığın olay yerine kılıçla geldiğini ve başına vurduğunu belirten Sönmez, daha sonrasını hatırlamadığını kaydetti. 
     Mahkeme heyeti, sanık Mehmet Barutçu'nun tutukluluk halinin devamına karar verdi, eksik evrakın tamamlanması için duruşmayı erteledi. 
     AÜ İktisadi ve İdari Bilimler Fakültesi 2. sınıf öğrencisi Mehmet Barutçu, 22 Aralık 2004'de ilgi duyduğu sınıf arkadaşı Alev Dokumacı'yı almak için fakülte kantinine gelen Atatürk Anadolu Meslek Lisesi'nin tarih öğretmeni İbrahim Deniz Sönmez ile tartışmıştı. 
     Bir süre sonra kantine inen ve okula getirdiği kılıçla İbrahim Deniz Sönmez'i başından yaralayan Barutçu, tutuklanmıştı. 
     
</TEXT>
</DOC>
