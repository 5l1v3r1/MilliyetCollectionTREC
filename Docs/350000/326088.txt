<DOC>
<DOCNO> 326088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/guncel/gun04.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Lojman cinayeti soruşturulmadı' 
</HEADLINE>
<TEXT>


AİHM, 1991'de TBMM Lojmanları'nda öldürülen Mustafa Güngör davası 'yeterince soruşturulmadı' diyerek, Türkiye'yi suçlu buldu 

SALİHA ÇOLAK Ankara 

Avrupa İnsan Hakları Mahkemesi AİHM , TBMM Lojmanları'nda 1991'de SHP Milletvekili Erol Güngör'ün oğlu Mustafa Güngör'ün öldürülmesiyle ilgili, Türkiye'yi suçlu bularak, sistemin gerekli soruşturmayı yapmadığı kararına vardı. 
1995'te AİHM'ye başvuran Güngör, Milliyet'e yaptığı açıklamada, cinayetin ardından 1995'e kadar gerekli soruşturmanın yapılmadığını, TBMM'de kurulan Faili Meçhul Cinayetleri Araştırma Komisyonu'nun konuyu inceleyeceğini bildirmesine rağmen herhangi bir araştırma yapmadığını ve bunun üzerine AİHM'e, başvurduğunu söyledi. 
Güngör, mahkemeden maddi, manevi tazminat talebinde bulunmadığını, sadece Türkiye'de cinayetin yeterince soruşturulmadığı yolunda tespitte bulunmasını istediğini anlattı. Mahkemenin kararıyla bu tespitin doğrulandığını vurgulayan Güngör, şunları kaydetti "Sıra TBMM Araştırma Komisyonu'nda, artık önlerinde bir mahkeme kararı var. AİHM kararı doğrultusunda gerekenin yapılmasını sistemden isteyecek." 


</TEXT>
</DOC>
