<DOC>
<DOCNO> 331780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonspo17.html </URL>
<DATE> 2005/04/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Galatasaray kampa girdi... Ribery'nin durumu maç saati belli olacak 
</HEADLINE>
<TEXT>

     Galatasaraylı futbolcular, Birinci Süper Futbol Ligi'nde Trabzonspor'la yarın yapacakları karşılaşma için kampa girdi. 
     Florya Metin Oktay Tesisleri'nde kampa giren sarı-kırmızılılarda, zorlu Trabzonspor karşılaşmasında galip gelmenin hesapları yapılıyor. 
     Sarı-kırmızılılarda, sakatlığı bulunan futbolculardan Hakan Ünsal'ın Trabzonspor karşısında da oynayamayacağı, hafta içi antrenmanda sakatlanan Ribery'nin durumunun ise maç saatinde netlik kazanacağı açıklandı. 
     Kulüp doktoru Murat Çevik, Fransız oyuncunun oynayıp oynayamayacağının henüz belli olmadığını belirterek, ''Bu akşam yapılacak antrenman öncesi tekrar kontrolden geçirip çalışmaya katılıp katılamayacağına bakacağız. Son durumu maç saatinde kesinlik kazanır'' dedi. 
     Galatasaray'ın Trabzonspor karşısına, Mondragon, Cihan, Tomas, Song, Orhan, Ribery Sabri , Conceiçao, Ayhan, Ergün, Necati, Hakan Şükür 11'i ile çıkması bekleniyor. 
     Ali Sami Yen Stadı'nda saat 19.00'da başlayacak ve hakem Cem Papila'nın yöneteceği karşılaşma Digitürk Lig TV'den naklen yayınlanacak. 
     
</TEXT>
</DOC>
