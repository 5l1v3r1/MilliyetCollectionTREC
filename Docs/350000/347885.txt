<DOC>
<DOCNO> 347885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy36.html </URL>
<DATE> 2005/06/01/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Aziz Türk işadamlarını yatırım pastasından pay almaya çağırıyoruz 
</HEADLINE>
<TEXT>

     Başbakan Recep Tayyip Erdoğan, "Kardeş ülke Pakistan ile Türkiye arasındaki her alandaki ilişkiler artarak devam edecek" dedi. 
     Edinilen bilgilere göre, Başbakan Erdoğan ile Pakistan Başbakanı Şevket Aziz arasındaki görüşme oldukça sıcak bir ortamda gerçekleşti. 
     Görüşmede, elektronik savaş sanayi, hücumbot, tank ve kariyerlerin ortak üretimi konusunda görüş birliğine varıldığı öğrenildi. 
     Pakistan Başbakanı Aziz’in görüşmede şunları söylediği kaydedildi 
     "Şu an Pakistan’da yatırım yapmak için en önemli zamanlardan biri. Yatırım için 5 milyar dolarlık kaynak ayırdık. Türk işadamlarını bu yatırım pastasından pay almaya davet ediyoruz. 
     Türkiye’nin Avrupa Birliği’ne üyelik süreci konusunda yaşanan gelişmelerden oldukça mutluyuz. 3 Ekim’de müzakerelerin başlamasından dolayı memnuniyet duyuyoruz. Türkiye ile işbirliğimiz daha da gelişmeli. Parlamentolarımız da daha yakın bir işbirliği içerisine girmeli. 
     Uluslararası İslam Üniversitesi’nin denkliğinin kabul edilmesi konusunda sizden destek bekliyoruz." Başbakan Erdoğan’ın da görüşmede, Kıbrıs’taki gelişmeleri anlattığı ve Ercan Havaalanı’na gelen yabancı heyetler konusunda bilgi verdiği öğrenildi. 
     Irak, İsrail, Filistin konularında görüşlerini yineleyen Başbakan Erdoğan’ın, "Kardeş ülke Pakistan ile Türkiye arasında her alandaki ilişkiler artarak devam edecek" dediği bildirildi. 
     Öte yandan, görüşmede daha önce Pakistan’da yatırım yapan firmaların alacaklarının tahsis edilmesi konusunda iki ülke bakanlarının görüşmesi yönünde karar alındığı ve Ulaştırma Bakanı Binali Yıldırım ile Adalet Bakanı Cemil Çiçek’in Pakistanlı muhatapları ile bu konuyu görüşeceği belirtildi. 
     Bu arada, görüşmede kadınların siyasetteki yerinin de ele alındığı, bu akşam Başbakan Erdoğan’ın konuk Başbakan onuruna vereceği akşam yemeğine AK Partili kadın milletvekillerinin davet edileceği öğrenildi. 
     
</TEXT>
</DOC>
