<DOC>
<DOCNO> 311242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/yasam/yas08.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kuyruk bitmez 
</HEADLINE>
<TEXT>


Hastane eczanelerinden ilaç almak zorunda olan SSK'lılar, beklenen protokol yürürlüğe giremediği için 10 gün daha bu çileyi çekecek... 

TUNCAY DAĞLI 

SSK'lıların, Emekli Sandığı ve Bağ - Kur'lular ile yeşil kart sahipleri gibi özel eczanelerden ilaç almasını sağlayacak protokol, ilaç sektörü beklenen indirimi yapmadığı için henüz yürürlüğe giremedi. Bu nedenle hastane eczanelerinden ilaç almak zorunda olan SSK'lıların çilesi sürüyor. 

'Eylem başlatabiliriz' 
4. Bölge Adana Eczacı Odası Başkanı Burhanettin Bulut, ilaç sektörü, protokolde belirtilen yüzde 11'lik indirime yanaşmadığı için uygulamanın devreye girmediğini belirterek şöyle konuştu "İlaç şirketleri, 'aksaklık çıkabilir' düşüncesiyle uygulamanın 10 Şubat'ta başlatılmasını istemişti. Hükümet de kabul etti. Ama protokol devreye girmediği için, uygulama 10 Şubat'ta da başlatılmayacak gibi. Eylem başlatabiliriz." 

SSK'lılar 10 Şubat'ı bekliyor 

Çalışma ve Sosyal Güvenlik Bakanı Murat Başesgioğlu, cumartesi günü yaptığı açıklamada, ilaç sektörü temsilcileriyle görüşmelerinde pürüzlerin giderildiğini, SSK'lıların 10 Şubat'tan itibaren serbest eczanelerden ilaç almaya başlayacaklarını söyledi. İlaç sektörü de, Türkiye'deki en büyük ilaç alıcısı olan devlete Emekli Sandığı, Bağ - Kur ve SSK için ortak bir fiyat indirimi yaptı. Yıllardır ucuz ilaç aldığı için serbest eczane sistemine geçmeyen SSK, toplam ilaç harcamasında tasarruf mantığıyla ilaçtaki tekelini sona erdirme kararı aldı. Böylece SSK'lılar, artık Türkiye genelindeki 18 bin serbest eczaneden ilaçlarını alabilecek. 


</TEXT>
</DOC>
