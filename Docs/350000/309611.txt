<DOC>
<DOCNO> 309611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonspo26.html </URL>
<DATE> 2005/01/26/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Avustralya Açık Tenis Turnuvası'nda yarı finalist raketler belli oldu 
</HEADLINE>
<TEXT>

     Sezonun ilk ''Grand Slam'' mücadelesi olan 93. Avustralya Açık Tenis Turnuvası, Melbourne kentinde sürüyor. 
     Melbourne Park Kortları'nda süren 14.5 milyon dolar yaklaşık 19 milyon 570 bin YTL toplam ödüllü turnuvanın 10. gününde, tek erkekler ve tek bayanlarda çeyrek finalin diğer maçları yapıldı ve tüm yarı finalist raketler belirlendi. 
     Tek erkeklerde geçen yılın Wimbledon Turnuvası finalisti olan 2 numaralı seribaşı ABD'li Andy Roddick, 26 numaralı seribaşı Rus Nikolay Davidenko karşısında, ilk 2 seti 6-3 ve 7-5'lik skorlarla kazandıktan sonra 3. sette 4-1 öndeyken, rakibinin, sakatlığı nedeniyle maçı bırakmasıyla hükmen galip geldi ve yarı finalist oldu. 
     Büyük bir çekişmeye sahne olan ve toplam 4 saat 5 dakika süren diğer maçta ise 2002 yılının Wimbledon Turnuvası Şampiyonu olan 3 numaralı seribaşı evsahibi ülkeden Lleyton Hewitt, aynı yıl Wimbledon'da finalde yendiği 9 numaralı seribaşı Arjantinli David Nalbandian önünde ilk 2 seti 6-3 ve 6-2'lik setlerle kazanmasına karşın, 3. ve 4. setleri 6-1 ve 6-3'lük skorlarla kaybetti. Zorlu bir mücadelenin yaşandığı 5. seti ise sürekli geride götürmesine karşın Hewitt, durum 8-8'ken rakibinin servisini kırarak avantajı eline geçirdi ve bu seti de 10-8 kazanarak, korttan 3-2'lik galibiyetle yarı finalist olarak ayrıldı. 
     Böylece Roddick ile Hewitt, yarı finalde eşleşirlerken, 2 raket arasındaki yarı final maçı, 28 Ocak Cuma günü yapılacak. 
     Tek bayanların çeyrek final maçlarında ise bu turnuvanın 2000 yılı şampiyonu olan 1 numaralı seribaşı ABD'li Lindsay Davenport, 10 numaralı seribaşı evsahibi ülkeden Alicia Molik'e 6-4, 4-6 ve 9-7'lik setlerle 2-1 üstünlük sağlayarak, 2001'den bu yana ilk kez bu turnuvada yarı finale kalırken, 19 numaralı seribaşı Fransız Nathalie Dechy de 12 numaralı seribaşı İsviçreli Patty Schneider'a 5-7, 6-1 ve 7-5'lik setlerle 2-1 galip geldi. 
     Turnuvada tek bayanlar yarı final maçlarında, yarın TSİ 04.30'da geçen yılın Wimbledon Turnuvası Şampiyonu olan 4 numaralı seribaşı Rus Maria Sharapova, 2003 yılının şampiyonu olan 7 numaralı seribaşı ABD'li Serena Williams, 06.30'da ise ABD'li Lindsay Davenport ile Fransız Nathalie Dechy karşı karşıya gelecek. 
     Yarın ayrıca tek erkeklerdeki ilk yarı final karşılaşmasında, dünya klasmanında ilk sırada yer alan 1 numaralı seribaşı İsviçreli Roger Federer, 2002 ve geçen yılın finalisti olan 4 numaralı seribaşı Rus Marat Safin ile TSİ 10.30'da mücadele edecek. 
     
</TEXT>
</DOC>
