<DOC>
<DOCNO> 302295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sontur38.html </URL>
<DATE> 2004/12/30/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Felaket bölgesindeki Türk ekibi "İyi ki gelmişiz" 
</HEADLINE>
<TEXT>

     Güney Asya'da meydana gelen 9 büyüklüğündeki depremden en çok etkilenen ülkelerden biri olan Sri Lanka'ya tıbbi destek vermek amacıyla giden tek Türk ekibi olan Yeni Yüksektepe Kültür Derneği bünyesindeki Arama-Kurtarma-Ekoloji Grubu GEA'nın ekip şefi Özgür Bozoğlu, ''ülkenin kuzey doğusunda Tamil yönetiminde bir bölgede kurulan kamplarda insanlara sağlık hizmeti vermeye başladıklarını'' bildirdi. 
     Uydu telefonuyla AA muhabirinin sorularını yanıtlayan Bozoğlu, Sri Lanka'nın başkentindeki uzun süren bekleyişin ardından, dün ikindi saatlerinde askeri bir helikopterle ülkenin kuzeydoğusunda bulunan Babunya bölgesine gittiklerini anlattı. 
     Bozoğlu, yerel saatle 23.00'e kadar burada çalıştıktan sonra Sri Lanka Sağlık Bakanlığı yetkililerinin kendilerini Babunya'nın 120 kilometre uzağında bulunan kamplara yönlendirdiğini belirterek, şunları söyledi 
     ''Tamil yönetimindeki bir bölgede, 1000 ile 3 bin arasında değişen kişinin yaşadığı çadır kamplarda insanlara sağlık hizmeti vermeye çalışıyoruz. Şu an çok yoğunuz. Akşama kadar yarım saatlik bir molamız oldu. Onun dışında tüm zamanımız muayene ve pansuman yapmakla geçiyor. İnsanlar sağlık hizmeti alabilmek için uzun kuyruklar oluşturuyor. 
     Bulunduğumuz kampta 1350 kişi var. Bu insanlar afetten sonra hiçbir tıbbi yardım almamış. Birçok kişinin yarası enfekte olmuş. İlk tedavilerin ardından insanların bazılarını en yakın bölgedeki hastaneye sevk ediyoruz. Yarına kadar burada çalışacağız. Daha sonra başka bir kamp alanına geçeceğiz. İyi ki bu bölgeye gelmişiz. Çünkü bulunduğumuz kamplarda daha önce insanlar hiç sağlık hizmeti almamış.'' Çalıştıkları bölgenin sahil şeridinden 2-3 kilometre içeride bulunduğunu, bölgedeki ölü sayısının 3 bin, kayıp sayısının da 2 bin civarında olduğunu dile getiren Bozoğlu, afet nedeniyle sokakta kalan insan sayısının ise 50 bin civarında olduğunu bildirdi. 
     Özgür Bozoğlu, bu insanların 1000 ile 3 bin kişilik ayrı kamplarda yaşadığını anlatarak, en büyük kampın da 6 bin 300 kişilik olduğunu ve buradaki sağlık hizmetlerini ise Sri Lankalı doktorların verdiğini vurguladı. 
     Tsunami sırasında insanların dalgalardan kaçmak için palmiye ağaçlarının tepelerine tırmandıklarını, yaralanmaların birçoğunun buradan düşmeler sonucu oluştuğunu ifade eden Bozoğlu, ''Türk ekibi olarak bu bölgede elimizden geldiğince insanlara medikal destek vermeye çalışıyoruz'' dedi. 
     
     ''HER SAĞLIK EKİBİ BÖLGEYE ALINMIYOR'' 
     Bölgenin Tamil'in yönetiminde olması nedeniyle her sağlık ekibinin girişine izin verilmediğini de kaydeden Bozoğlu, bölgeye ulaşmada yaşadıkları sıkıntıları anlattı. 
     Bozoğlu, bölgenin askerlerden arındırılmış olduğunu, ancak sınırı geçmek için büyük zorluklarla karşılaştıklarını belirterek, sözlerini şöyle sürdürdü 
     ''Girdikten sonra herhangi bir güvenlik riskiniz yok. Bütün zorluklar, bölgeye gelene kadar. Her ekibi almıyorlar. Bizden önce Rus ve ABD sağlık ekipleri politik nedenlerle bölgeye alınmamış. Bizi kabul ettiler. Çalışmalarımızı takdirle karşıladılar. Sri Lanka Sağlık Bakanlığı da, biten ilaçlarımız konusunda bize destek veriyor. Çok olumlu bir çalışma yapıyoruz. Bizim açımızdan da sevindirici. Verdiğimiz hizmetin şevki dolayısıyla 'iyi ki de gelmişiz' diyoruz.'' Özgür Bozoğlu, bölgede elektriklerin kesik olduğunu, içme suyu konusunda klor tabletleri dağıtılmasına rağmen hala sorunların yaşandığını da vurgulayarak, bölgede salgın hastalık riskinin ise hala sürdüğünü sözlerine ekledi. 
     
</TEXT>
</DOC>
