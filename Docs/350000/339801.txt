<DOC>
<DOCNO> 339801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sondun09.html </URL>
<DATE> 2005/05/05/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Bağdat yine kan gölü 24 ölü 
</HEADLINE>
<TEXT>

     Irak’ın başkenti Bağdat’ın batısında, eski bir havaalanındaki asker toplama merkezine düzenlenen intihar saldırısı ve doğusunda polis otolarından oluşan bir konvoya pusu kurulması sonucu ölenlerin sayısının 24’e ulaştığı bildirildi. 
     İçişleri Bakanlığı’ndan adının gizli tutulmasını isteyen bir yetkili, "Eski Mutanna Havaalanı’ndaki asker toplama merkezine düzenlenen intihar saldırısında 15 kişi öldü" dedi. 
     Bakanlıktan başka bir yetkili ise yine başkent Bağdat’ın doğusunda polis otolarından oluşan bir konvoya kurulan pusu sonucu ölen polislerin sayısının 9’a yükseldiğini açıkladı. 
     İki saldırıya ilişkin daha önceki bilanço toplam 19 ölü olarak verilmişti. 
     Bu arada aynı kaynaklar, İçişleri Bakanlığı’ndan üst düzey bir yetkilinin evini koruyan bir polis memurunun da uğradığı saldırı sonucu öldüğünü ifade ettiler. 
     
     DÜN AKŞAMIN BİLANÇOSU DA AĞIR 
     Irak’ın başkenti Bağdat’ta dün akşam bomba yüklü bir araçla düzenlenen saldırıda, 9 Iraklı askerin öldüğü, 17 kişinin yaralandığı bildirildi. 
     İçişleri Bakanlığı kaynakları, Bağdat’ın güneyindeki Dura mahallesinde düzenlenen saldırıda yaralananlardan 6’sının Irak askeri olduğunu duyurdu. 
     Bomba yüklü aracın TSİ 19.00’a doğru Irak askeri konvoyunun geçtiği yolda infilak ettiği belirtildi. 
     
     AFGANİSTAN'DA TALİBAN VE ABD ASKERLERİ ÇATIŞTI 
     Afganistan’ın güneydoğusunda, Amerikan ve Afgan güçleri ile direnişçiler arasında önceki gün çıkan çatışmalarda ölenlerin sayısının 40 olduğu açıklandı. 
     Amerikalı askeri sözcü Albay James Yonts, Zabil kentindeki çatışma bölgesini gezen askerlerin yeni cesetler bulmalarıyla ölü sayısının 20 değil, 40 olduğunun anlaşıldığını söyledi. 
     Sözcü, ölenlerin Taliban üyesi ve Afganistan’daki koalisyon karşıtı diğer militanlar olduğunu, aralarında yabancıların bulunup bulunmadığının araştırıldığını belirtti. Yonts, "bunların iyi eğitimli, iyi silahlanmış kişiler olduklarını, kaçmayıp savaştıklarını" bildirdi. 
     Çatışmada bir polisin öldüğü, 5 polisle 6 Amerikan askerinin yaralandığı belirtilmişti. 
     6 isyancının da yakalandığı çatışmanın, Taliban’ın 2001’deki 
     düşüşünden sonra en kanlı çatışmalardan biri olduğu belirtiliyor. 
     
</TEXT>
</DOC>
