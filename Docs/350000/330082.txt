<DOC>
<DOCNO> 330082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun44.html </URL>
<DATE> 2005/04/04/ </DATE>
<TIME> 21.33 </TIME>
<AUTHOR>  </AUTHOR>
<HEADLINE>
İdam edilenlerin sayısı 25 yıllın 2. en yüksek düzeyine ulaştı 
</HEADLINE>
<TEXT>

     Uluslararası Af Örgütü'nün raporuna göre, dünyada idam edilen kişilerin sayısı hızla artıyor ve geçen yıl bu rakam, son 25 yılın ikinci en yüksek düzeyine ulaştı. 
     Örgütün İngiltere direktörü Kate Allen'ın açıkladığı, ''Dünyada ölüm cezası, 2004'teki gelişmeler'' başlıklı raporda, en çok idamın Çin'de olduğu, bu ülkenin İran ile birlikte çocukları da idam etmeyi sürdürdüğü kaydedildi. 
     Dünyada geçen yıl 3797 kişinin idam edildiği kaydedilen raporda, infazların bir çoğunun gizlice yapılmasından ötürü gerçek sayının daha da yüksek olabileceği belirtildi. 
     Uluslararası Af Örgütü'nün idam cezalarını izlediği 25 yıllık sürede en yüksek düzey, 1996 yılında belirlenmişti. O yıl, dünyada en az 4272 kişi idam edildi. 
     Geçen yılki idamlarda en az 3400 kişi ile birinci durumda olan Çin'i, en az 159 kişi ile İran izledi. ABD'de geçen yıl 59 kişi, Vietnam'da ise 64 kişi idam edildi. Örgüt dünyada geçen yıl toplam 7395 kişinin daha idam cezası aldığını belirledi. 
     
</TEXT>
</DOC>
