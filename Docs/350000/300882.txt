<DOC>
<DOCNO> 300882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/soneko11.html </URL>
<DATE> 2004/12/25/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Şener Dolar, euro paritesi dış ticareti olumsuz etkilemez... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Dolar, euro paritesinden dolayı dış ticaretimizin olumsuz etkilenmeyeceğini rahatlıkla söyleyebiliriz'' dedi. 
     Bir dizi ziyaret ve incelemelerde bulunmak üzere Konya'ya gelen Şener, bir gazetecinin ''Euronun dolar karşısındaki yükselişinin Türkiye'ye olumsuz yönde etkileyip etkilemeyeceği'' yolundaki sorusu üzerine, Türkiye'de döviz kurlarının yükselmesinin, ihracatçılar açısından, karlarını artırmamı nedeniyle olumlu bir etki olarak yorumlandığını söyledi. 
     Türkiye'de ihracatın yapısına bakıldığında, dolar değerinin düşmesinin, özellikle dolar euro paritesinde dolar aleyhine bir gelişme meydana gelmesinin, Türkiye ihracatında olumsuz sonuçlar doğurmayacağını belirten Şener, şöyle konuştu 
     ''Çünkü ülke olarak ihracatın yüzde 60'ı euro kullanan bölgelere yapılıyor. Paritede euro yükseldiği zaman, ihraç ürünlerinin değeri artacağı için ihracat potansiyelimizi artırıcı etkisi olur. İhraç edilen ürünlerin imalatında kullanılan girdilerin ithalatında ise dolar payı daha fazladır. Dolayısıyla girdilerin dolar değerinde ithal edilmesi, doların değerinin düştüğü süre içinde, bizim maliyetlerimizi azaltacaktır. Dolar euro paritesinden dolayı dış ticaretimizin olumsuz etkilenmeyeceğini rahatlıkla söyleyebiliriz.'' Şener, Konya Ticaret Odası tarafından düzenlenen ''2003 Yılı Vergilendirme Dönemi Ödül Töreni''ne katılacak. 
     
</TEXT>
</DOC>
