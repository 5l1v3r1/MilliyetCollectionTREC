<DOC>
<DOCNO> 336466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonspo18.html </URL>
<DATE> 2005/04/24/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Galatasaray'da Rüya Takımlar maçı yapıldı... 
</HEADLINE>
<TEXT>

     Galatasaray Kulübü'nün 100. kuruluş yıldönümü etkinlikleri kapsamında düzenlenen ''Rüya Takımlar'' maçında taraftarlar, geçmişi yeniden yaşadı. 
     Sarı-kırmızılı futbol takımında geçmişte forma giymiş eski şöhretler ile görev yapmış teknik adamlar, Ali Sami Yen Stadı'nda Galatasaray'ın Diyarbakırspor ile yapacağı Birinci Süper Futbol Ligi maçı öncesi taraftarların karşısına çıktı. 
     Nostalji dolu bir günün yaşandığı Ali Sami Yen Stadı'nda, yerli ve yabancı Galatasaraylı eski şöhretler teker teker anons yapıldıktan sonra ellerindeki bayraklarla santra yuvarlağına dizildiler. 
     Taraftarlardan en büyük alkışı, Galatasaray'ın başarılarında büyük katkısı olan ve halen takımın teknik direktörü Gheorghe Hagi ile Tanju Çolak aldı. Taraftarlar unutamadıkları eski yıldızları adeta bağırlarına basarken, duygu dolu anlar yaşandı. 
     
     BAŞLAMA VURUŞUNU 3 BAŞKAN YAPTI 
     Karşılaşmanın başlama vuruşunu kulüp başkanı Özhan Canaydın, eski başkanlar Selahattin Beyazıt ve Alp Yalman birlikte yaptı. 
     Eski başkanlardan Ali Tanrıyar, Faruk Süren ve Mehmet Cansun ise organizasyona katılmazken, taraftarlar kulübün kurucusu merhum Ali Sami Yen'e yönelik tezahürat yaptı. 
     Taraftarlar ayrıca, ''Fener'e gol atanlar parmak kaldırsın'' diye tüzahürat yapınca, ilk önce Kubilay Türkyılmaz, daha sonra da Tanju Çolak, Tarık Hoçic el kaldırdı. 
     Taraftarlar ayrıca eski günlerde yaptıkları tezarütları da söylediler. 
     Maçtan sonra da Cevad Prekazi, formasını öperek tribünleri dolaştı. 
     Eski hakemler Ertuğrul Dilek, Sadettin Güler ve Haluk Dikmen'in yönettiği ve 1 saat süren gösteri maçının ardından, Galatasaray'da simge olmuş eski A milli futbolculara 100. yıl ödülleri verildi. 
     
     TERİM TRİBÜNDE 
     Kutlamalara katılıp katılmayacağı spekülasyonlara neden olan eski teknik direktör Fatih Terim, organizasyonu protokol tribününde izledi. 
     Kızı Buse ile birlikte Ali Sami Yen Stadı'na gelen Terim, kulüp başkanı Özhan Canaydın ile bir süre sohbet etti. Taraftarlar da ''İmparator Fatih Terim'' diye tempo tuttu. 
     
     KADROLAR 
     ''Rüya Takımlar'' maçında Alman Karl Heinz Feldkamp'ın başında bulunduğu beyaz formalı takımda, Yasin Özdenak, Gintaras Stauche, Claudio Taffarel, Suat Kaya, İsmail Demiriz, Reinhard Stumpf, Raşit Çetiner, Gheorghe Popescu, Erdal Keser, Arif Kocabıyık, Cengiz Yazıcıoğlu, Tarık Hociç, Gheorghe Hagi, Metin Yıldız, Savaş Demiral, Muhammed Altıntaş, Öner Kılıç ve Rudiger Abramczik yer aldı. 
     Teknik direktörlüklerini Coşkun Özarı ile Bülent Ünder'in yaptığı sarı-kırmızı parçalı formayı ise Zoran Simoviç, Hayrettin Demirbaş, Nihat Akbay, Yusuf Altıntaş, Hamza Hamzaoğlu, Cüneyt Tanman, Erhan Önal, Falco Götz, Uğur Tütüneker, Cevad Prekazi, Mirsad Kovaçeviç, Kubilay Türkyılmaz, İlyas Tüfekçi, Ali Çoban, Iosif Rotariu, Didier Six, Tanju Çolak, Mehmet Özgül ve Bülent Alkılıç giydi. 
     
     BEYAZ TAKIM 5-3 KAZANDI 
     Maçta beyaz formalı takım, parçalı formalı takımı'ı 5-3 yendi. 
     Karşılaşmada Hagi'nin güzel golüyle öne geçen beyaz formalı takım, Hoçic ile farkı 2'ye çıkardı. 
     Parçalı formalı takım, Tanju Çolak'ın futbol oynadığı dönemleri hatırlatan golüyle farkı 1'e indirdi 2-1. Beyaz formalı takım, Hagi ile farkı yeniden 2'ye 3-1 çıkarırken, hemen ardından da penaltıdan Öner Kılıç, takımının 4. sayısını 4-1 penaltıdan filelere gönderdi. 
     Bu golün ardından bu kez parçalı formalı takım, İlyas Tüfekçi'nin penaltı atışı ve Hamza Hamzaoğlu'nun golüyle yine farkı 1'e indirdi 4-3. 
     Beyaz formalı takım, Öner Kılıç ile 1 gol daha bulup maçın skorunu ilan etti 5-3. 
     
     METİN OKTAY UNUTULMADI 
     Rüya Takımlar organizasyonunda, Galatasaray'ın efsane oyuncularından Metin Oktay da unutulmadı. 
     Kapalı tribünde bulunan tarftarlar, dev bir ''Metin Oktay 10'' yazılı bayrak açtılar. 
     
     FENERBAHÇE'NİN GOLÜ MORAL BOZDU 
     Rüya Takımlar ile aynı anda oynanan Büyükşehir Belediyesi Ankaraspor-Fenerbahçe maçından gelen Alex'in gol haberi taraftarların coşkularını yitirmelerine neden oldu. 
     Bu gol öncesi sürekli Fenerbahçe aleyhine tezahüratlarda bulunan taraftarlar, uzun bir süre sessizliğe büründüler. 
     
</TEXT>
</DOC>
