<DOC>
<DOCNO> 321000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sondun20.html </URL>
<DATE> 2005/03/05/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Serdar Denktaş, De Soto'nun sözlerini yorumladı... 
</HEADLINE>
<TEXT>

     KKTC Dışişleri Bakanı ve Başbakan Yardımcısı Serdar Denktaş, Rum yönetimi lideri Tasos Papadopulos ile görüşme talebinin devam ettiğini belirterek, ''Çünkü diyalog başlatmazsak bir yere varılmayacağı kesin'' dedi. A.A muhabirinin sorularını yanıtlayan Serdar Denktaş, Papadopulos'u masaya getirmenin yolları olduğunu ifade ederek, ''Bunları hükümet programının içine koydurabilmemiz halinde, Mayısın başından itibaren görüşme masası yeniden açılabilir'' dedi. 
     Serdar Denktaş, diyalog başlatmadan bir yere varılamayacağını belirterek, çözüm için Rumların keyfini bekleyemeyeceklerini vurguladı. 
     Güney Kıbrıs Rum yönetimi Adalet ve Kamu Düzeni Bakanı Doros Theodoru'nun, ''bugüne kadar Kıbrıs sorununun çözümünü engelledikleri'' itirafını hatırlatılası üzerine Serdar Denktaş, bunların ''bilinmeyen sözler olmadığını'' belirterek, bunu yıllardır görüştükleri her yabancı diplomata ve büyükelçiye de anlattıklarını kaydetti. 
     Serdar Denktaş, Rum tarafının Kıbrıs Türklerini muhatap ve siyasi eşit olarak kabul etmeme politikasını terk etmesi gerektiğini söyledi. Mayıs ayında başlaması beklenen görüşme sürecinin son deneme olacağını yineleyen Serdar Denktaş, sonsuza kadar Rumların keyfini bekleyemeyeceklerini, görüşme masasına oturmadan önce, masadan nasıl kalkılacağının önceden kararlaştırılması gerektiğini söyledi. 
     
     DE SOTO'NUN SÖZLERİ 

     Serdar Denktaş, BM Genel Sekreteri'nin eski Kıbrıs Özel Temsilcisi Alvaro De Soto, ''Kıbrıs Rumları'nın bir çözüme istekli olmadıkları'' yönündeki sözlerinin anımsatılması üzerineyse arabulucuların görevdeyken hep önyargılı davrandıklarını, Türk tarafının ve Cumhurbaşkanı Rauf Denktaş'ı ''uzlaşmaz'' olarak gördüklerini söyledi. 
     Arabulucuların Cumhurbaşkanı Denktaş'ın yaptığı uyarıları ciddiye almadığını kaydeden Serdar Denktaş, ''Maalesef son pişmanlık fayda etmiyor. Cezalandırılansa Türk tarafı oluyor'' dedi. 
     
     ''CANLI BİR TARİH'' 

     Cumhurbaşkanı Denktaş'ın cumhurbaşkanlığına aday olmadığını anımsatan Serdar Denktaş, Cumhurbaşkanı Denktaş'ın ''canlı bir tarih'' olduğunu belirterek, deneyimlerinden ve görüşlerinden faydalanmaya devam edeceklerini kaydetti. 
     Serdar Denktaş, sadece kendilerinin değil Türkiye'nin de bu ''canlı tarihten' faydalanması gerektiğinin altını çizdi. 
     Bir soru üzerine, Cumhurbaşkanı Denktaş'ın görev aldığı ''Kurtlar Vadisi'' dizisini izlediğini belirten Denktaş, Cumhurbaşkanı Denktaş'ın söylediklerinin, senaryodan kopuk olduğunu kaydetti. 
     Diziyi daha önce izlemediğini, ancak son bölümü merakla bekleyerek izlediğini anlatan Serdar Denktaş, Cumhurbaşkanı Denktaş'ın dizide ''TMT Andı''nı okuduğuna dikkati çekerek, ''Kurt bir politikacının 'Kurtlar Vadisi'nde oynayarak hedefine ulaştığını'' söyledi. 
     
</TEXT>
</DOC>
