<DOC>
<DOCNO> 324438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonsiy16.html </URL>
<DATE> 2005/03/17/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Dışişleri Edelman Sezer'in ziyaretiyle ilgili imada bulunmadı 
</HEADLINE>
<TEXT>

     Dışişleri Bakanlığı, ABD'nin Ankara Büyükelçisi Eric Edelman'ın Türkiye-ABD ilişkilerinin gelişmesi yönünde gayret sarfeden bir diplomat olduğunu belirtti. Bakanlık, Türk dış politikasının nasıl yürütüleceği konusunun ise tamamıyla Türkiye'nin takdirinde olduğunu bildirdi. 
     Dışişleri Bakanlığı Sözcüsü Namık Tan, haftalık basın toplantısında, Cumhurbaşkanı Ahmet Necdet Sezer'in Nisan ayındaki Suriye ziyaretine ilişkin soruları yanıtladı. 
     ABD'nin Ankara Büyükelçisi Edelman'ın bu ziyarete ilişkin bir soru üzerine yaptığı açıklamanın, Suriye birliklerinin Lübnan'dan çekilmesine yönelik 1559 sayılı BM Genel Kurul kararı ile ilgili olduğuna dikkati çeken Tan, Türkiye'nin bu konudaki tutumunun 7 Mart 2005 tarihli Dışişleri Bakanlığı açıklamasında belirtildiğini hatırlattı. 
     Tan, sözlerini şöyle sürdürdü 
     ''Büyükelçi açıklamasında, Cumhurbaşkanı Sezer'in Suriye ziyaretiyle ilgili herhangi bir imada bulunmamıştır. 1559 sayılı BM kararı ile ilgili ifadeleri ise bizim tutumumuzla uyumludur. 
     Büyükelçi Edelman Bakanlığımız ile yakın ilişki içinde görev yapan ve iki ülke ilişkilerinin gelişmesi yönünde gayret sarfeden bir diplomattır. 
     Öte yandan, dış ilişkilerimizin ve dış politikamızın nasıl yürütüleceği konusundaki takdirin tamamıyla Türkiye'ye ait olduğunu da bu vesileyle kaydetmek isterim.'' 
     
     7 MART AÇIKLAMASI 
     Dışişleri Bakanlığı, 7 Mart'ta yaptığı yazılı açıklamada, eski Lübnan Başbakanı Refik Hariri'ye düzenlenen suikasttan sonraki gelişmeleri ve Ortadoğu'nun yeni sorunlarla karşı karşıya kalma tehlikesi içine girmesini endişeyle karşıladığını bildirmişti. 
     Açıklamada, Türkiye'nin komşusu Suriye ve Lübnan'la yakın ve iyi ilişkiler içerisinde olduğu belirtilerek, ''İki ülkeyle de hem kardeş ve dost halklarımız, hem de tüm bölge için yararlı ve yapıcı bir diyalogumuz bulunmaktadır'' denilmişti. 
     Lübnan'ın bağımsızlığı, toprak bütünlüğü ve birliğine büyük önem veren Türkiye'nin, bu çerçevede, 1559 sayılı BM Güvenlik Konseyi kararını da desteklediğinin hatırlatıldığı açıklamada, bu kararın uygulanmasına verilen desteğin de çeşitli vesilelerle açıklandığına dikkat çekilmişti. Açıklamada, ''Lübnan'daki son gelişmeler çerçevesinde, bu kararın gecikmeksizin uygulanması hayati bir önem kazanmaktadır'' denilmişti. 
     Açıklamada daha sonra şunlar kaydedilmişti 
     ''Bölgemizin yeni tırmanmalara ve gerginliklere tahammülü bulunmamaktadır. Bölgede istikrarın korunmasında, gerginlikleri azaltıcı politikalar üretilmesinde ve gerekli adımların atılmasında bölge ülkelerinin büyük çıkarları bulunduğuna inanılmaktadır. 
     Bu bağlamda, Suriye birliklerinin Lübnan'dan çekilmesinin bugün başlayacak olmasını, Suriye ve Lübnan yetkililerinin çekilmeyi görüşmek üzere Şam'da bir araya gelecek olmalarını memnuniyetle karşılıyoruz.'' 
     
</TEXT>
</DOC>
