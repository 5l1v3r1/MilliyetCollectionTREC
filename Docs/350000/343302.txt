<DOC>
<DOCNO> 343302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/soneko24.html </URL>
<DATE> 2005/05/17/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Çin'in revalüasyon için acelesi yok 
</HEADLINE>
<TEXT>

     Çin Merkez Bankası Başkanı Ju Ciaoçuan, ulusal para yuen’in değerinin yükseltilmesinin revalüasyon "zaman alacağını" söyledi. 
     Ju, Pekin’de katıldığı bir konferansta yaptığı konuşmada, "hazırlıklar için zamana ihtiyacımız var. Acele adım atmayacağız. 
     Ancak iyi bir fizibilite çalışması yaptıktan sonra harekete geçeceğiz" dedi. 
     Çin Merkez Bankası Başkanı’nın bu sözleri Çin’in yakın bir zamanda parasının değerini artıracağına ilişkin piyasalarda yapılan spekülasyonlara bir cevap olduğu kaydediliyor. 
     Parasının değerini yapay biçimde düşük belirleyerek ihraç mallarının göreli fiyatını ucuz tutup uluslararası ticarette haksız avantaj kazanmakla suçlanan Çin, revalüasyona gitmesi için başta ABD olmak üzere büyük ekonomilerden baskı görüyor. 
     
</TEXT>
</DOC>
