<DOC>
<DOCNO> 340221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonspo18.html </URL>
<DATE> 2005/05/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Kemal Ulusu Yeni MHK kanunu art niyetlidir... 
</HEADLINE>
<TEXT>

     Futbol Federasyonu eski başkanlarından Kemal Ulusu, Merkez Hakem Kurulu’nun MHK resmi şahsiyetinin, açmış olduğu davanın kararının 12 Nisan’da Yargıtay tarafından onanmasıyla bittiğini söyledi. 
     Türkiye Spor Yazarları Derneği’nin TSYD Levent’teki tesislerinde bir basın toplantısı düzenleyen Kemal Ulusu, kendisinin de aday olduğu 2004 yılındaki MHK seçimini açtığı davayla iptal ettirmesi ve daha sonraki gelişmelerle ilgili görüşlerini açıkladı. 
     MHK seçimlerinin baştan sona hukuksuzluk içinde geçtiği iddiasıyla mahkemeye başvurduğunu ve dava sonunda seçimin iptal edildiğini anlatan Ulusu, "Bu işin sonunda futbol kaosa gidecek diye yırtındım, ancak kimse dikkate almadı. MHK’nın resmi şahsiyeti, 12 Nisan’da Yargıtay’ın benim açmış olduğum davanın kararını onamasıyla bitti. 
     Seçimi kaybettiğim için bu yola başvurduğum söylendi. İstesem ilk listenin hukuka aykırı olduğu ve ikinci listenin tanınması gerektiği şeklinde dava açar ve ikinci olan ben MHK’nın başına gelirdim" dedi. 
     
     "YENİ MHK KANUNU ART NİYETLİDİR" 

     Kendisinin daha güçlü hale gelmesinden çekinen güçlerin Devlet Bakanı ve Başbakan Yardımcısı Mehmet Ali Şahin’i FIFA’nın bir genelgesiyle ikna ederek, yeni MHK kanununu çıkarttırdıklarını söyleyen Ulusu, şöyle devam etti 
     "Çok aceleyle, erken bir kanun çıkartılmıştır. Şenes Erzik bile kendisine tek kelime danışılmadığını söyledi. Bu bir bilgi ve ekip işi. Futbol çok ciddi bir iş. Bilmeyenlerin yapmaması lazım. Bu kanun alelacele, tamamen Kemal Ulusu’nun olası bir seçimde önünü kesmek için çıkartılmıştır. Yargının almış olduğu iptal kararına karşı çıkarılan bir kanundur. Futbol Federasyonu eski Başkanı Haluk Ulusoy’un da yüksek tahsil gerekliliği maddesiyle önü kesilmiştir." 
     
     "GERİDE KALAN MHK’NIN TÜM KARARLARI GEÇERSİZDİR" 

     Kemal Ulusu, mahkeme kararı sonucu görevi bırakmak zorunda kalan Sabri Çelik başkanlığındaki MHK’nın tüm uygulamalarının geçersiz olduğunu savunarak, şöyle konuştu 
     "Geride kalan MHK’nın görevde iken aldığı tüm kararlar, oynatılan tüm maçlar, hakem klasmanları ve FIFA listesi geçersizdir. Ben burada artık taraf değilim. Sadece örnek bir hukuk mücadelesi yaptım ve kazandım. Sanırım bazı kulüpler şimdi dava açmaya hazırlanıyorlarmış. 
     Ben sadece bu yolu açtım, gerisi onlara kalmış." 
     
     "MALİ GENEL KURUL’DA YÖNETİM DE DEĞİŞEBİLİR" 

     Bundan sonraki Futbol Federasyonlarının alacakları kararlarda hukukun ne kadar önemli olduğu üzerinde artık duracaklarına inandığını ifade eden Ulusu, şunları söyledi 
     "Türkiye Futbol Federasyonu’na karşı kuşku ve güvensizlik var. 
     Ben, Federasyon’un istifa edeceğini sanmıyorum, bunu herkes yapamaz. 
     İstifa güç ister. Bu Federasyon’un ömrü bitmiştir. 1 Haziran 2005’te yapılacak Olağan Mali Genel Kurul’da, olağanüstü bir genel kurulla Futbol Federasyonu başkan ve yönetim kurulunun seçilme ihtimalinin çok büyük bir yüzdeyle gündemde olduğunu bilmenizi istiyorum. Bunun yapılması gerektiğine de şahsen inanıyorum. Türk futbolu hukuksuzluk ve adaletsizlikle yönetilemez. Şenes Erzik, Ayhan Bermek, Özkan Olcay gibi bu işi çok iyi yapabilecek kişiler var. İnşallah Türkiye Futbol Federasyonu, layık olduğu başkan ve yönetimi 1 Haziran’da bulacaktır." 
     
     "YENİ MHK TAMAMEN SİYASİDİR" 

     Kemal Ulusu, mahkeme kararına rağmen istifa etmeyen MHK’nın Futbol Federasyonu tarafından sonuna kadar kollandığını iddia ederek, şimdi ise mevcut Ufuk Özerten başkanlığındaki MHK’da eski hiçbir ismin bulunmadığına dikkat çekip, şöyle devam etti 
     "Futbolu kaosa götürme pahasına, arkalarında duran Futbol Federasyonu, şimdi hepsini birden kesti attı. Madem bu kadar sahip çıktın, içlerinde hiç mi işe yarar kimse yoktu Yeni MHK için konuşmak istemiyorum ve onlara başarılar diliyorum. Çünkü Türk futbolunun güçlü bir MHK’ya çok ihtiyacı var. Ama ben Futbol Federasyonu’nun bu MHK’yı seçtiğine inanmıyorum. Siyasi güçlerle içeri girmiş arkadaşlarımızı açık seçik hepimiz görüyoruz. İnşallah siyasi güçlerin elinde oyuncak olmayacak bir MHK’yı izleriz ve zaman beni yanıltır." Diğer yandan, Birinci Süper Futbol Ligi Kulüpler Birliği Vakfı ve Gençlerbirliği Kulübü Başkanı İlhan Cavcav’a da tepki gösteren Ulusu, "Bana, ’Kemal Ulusu’nun hakemlikle ne alakası var da MHK Başkanlığı’na aday oluyor’ dedi. Ben bu ülkede federasyon ve MHK başkanlığı yaptım. Şimdi hakemlikle hiçbir ilgisi bulunmayan, kendi kulüp koordinatörü Ufuk Özerten’in MHK Başkanı olmasına ne cevap verecek. Kendisinden cevap bekliyorum. Ya cevap verecek, ya da özür dileyecek" dedi. 

     
</TEXT>
</DOC>
