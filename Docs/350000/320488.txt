<DOC>
<DOCNO> 320488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur61.html </URL>
<DATE> 2005/03/03/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Yediz bekleyen çift, yediz hamileliğin devamına karar verdi 
</HEADLINE>
<TEXT>

     Aliağalı Sibel ve Hüseyin Deniz çifti, yediz hamileliğin devamına karar verdi. 
     İzmir Central Hospital'da Başhekim ve Kadın Hastalıkları Doğum Uzmanı Özer Gürbüz ile basın toplantısı düzenleyen Deniz çifti, bebeklerden dördünün alınması ve üçünün dünyaya gelmesine olanak tanınmasıyla ilgili teklifleri reddettiklerini açıkladı. 
     Dr. Özer Gürbüz, çiftin bugün Dokuz Eylül Üniversitesi Tıp Fakültesi'nde oluşturulan ''Bilim Kurulu'' tarafından ayrıntılı şekilde bilgilendirildiklerini söyledi. Bu kurulun basına yansıdığı gibi ''Etik Kurul'' olmadığını kaydeden Gürbüz, ''Zaten hukuken Etik Kurul mümkün değildir. Çünkü bu konudaki karar yetkisi sadece Sibel ve Hüseyin Deniz çiftine aittir''dedi. 
     Çiftin, ''Fetal Redüksiyon'' adı verilen bebek sayısının düşürülmesi yöntemini kabul etmediğini kaydeden Dr. Gürbüz, şöyle konuştu. 
     ''Tedaviyle oluşturulan gebeliklerde çoğul gebelik daha sık görülür. Ancak çoğul gebelik bir amaç değildir. Tüp bebekte çoğul gebelik başarısızlıktır. Burada 3 ay önce uyguladığımız aşılama yöntemindeyse çoğul gebelik başarısızlık değildir, başarı da değildir. Gebeliğin devamıyla ilgili karar için son süreydi ve çift gebeliğin devamına karar verdi. Anne rüyalarından ve çevresinin telkinlerinden etkilendiğini söyledi. Bundan sonra bize düşen, bu karar doğrultusunda anne ve bebeklerin sağlığını korumaya çalışmaktır.'' Gebelikte bebek sayısının düşürülmesiyle ilgili 8 haftalık sürenin, hafta sonunda dolacağını belirten Dr. Gürbüz, bundan sonra isteğe bağlı olarak bunun gerçekleşmesinin mümkün olamayacağını kaydetti. Ancak gebelikte anne veya bebeklerin sağlığıyla ilgili olumsuz bir durum olması halinde, tıbbi olarak müdahale etme hakları bulunduğunu ifade eden Özer Gürbüz, çoğul gebelikteki risklere dikkati çekti. 
     
     SAĞLIKLI DOĞUM İHTİMALİ ZAYIF 
     Annenin karnının büyüklüğünden kaynaklanan sıkıntılar, kanama, tansiyon, kalp ve solunum yetmezliği, ilk doğumun da sezaryen olmasından kaynaklanan sorunların meydana gelebileceğini kaydeden Dr. Gürbüz, sözlerini şöyle sürdürdü 
     ''Bebeklerin sağlıklı doğma ihtimalleri, 7 tane olmaları halinde yüzde 20, 3 tane olmaları halindeyse yüzde 77'dir. Ancak çift yediz gebeliğin devamına karar vermiştir. Bu onların kararıdır. Biz tıbbi olarak her türlü olanağı seferber edeceğiz. Bu gebelik Türkiye'de ilk, dünyada ikincidir. ABD'deki diğer yediz gebelikte bebekler 28-29 hafta sonunda 900 gram ile 1.5 kilogram arasında dünyaya gelmiştir. Anne hamilelik başından bu yana 7 kilo aldı ve 112 kilodur. Hamilelik sonuna kadar 30 kilo daha alacağını tahmin ediyoruz. Anne her hafta tıbbi kontrolden geçirilerek, 20. haftadan itibaren hastanede gözlem altına alınacak.'' Dr. Gürbüz, gebeliğin izlenmesi ve doğumda Dokuz Eylül Üniversitesi Tıp Fakültesi Hastanesi ile işbirliği yapacaklarını, bu hastanenin Yeni Doğan Yoğum Bakım Ünitesi'nin dünya standartlarında olduğunu kaydetti. 
     Doğum masrafları ve bebeklerin bakımıyla ilgili sponsor bulunması konusundaki sorulara ise Gürbüz, ''Ben doktor olarak tıbbi konularda hizmet veririm. Bu benim konum değil, Aliağa Belediyesi ve basın danışmanlığı bu konuyla ilgileniyor. Bize gelen başvuruları da onlara yönlendiriyoruz'' dedi. 
     
     BEBEKLERİN DURUMU İYİ 
     Bebeklerin sağlık durumunun iyi olduğunu ve her birinin 30 milimetre boyuna geldiğini belirten Dr. Gürbüz, kalp atışlarının normal olduğunu ve çok hareketli olduklarını bildirdi. Anne adayının ilk gebeliğinin de çok rahat geçtiğini anlatan Dr. Gürbüz, bunda da gebelik sıkıntılarıyla ilgili herhangi bir olumsuzluk beklemediklerini kaydetti. 
     
     ANNE ADAYI HEYECANLI 
     Rüyalarında sık sık ilk doğumunu ve yedizlerin dünyaya gelişini gördüğünü belirten Anne Sibel Deniz 29 ise ''Günlerdir düzgün uyuyamıyordum. Uyuduğum zaman da doğum ve bebek yüzlerini rüyamda görüyordum. Kararımda bunlar da etkili oldu'' dedi. 
     Her türlü riskin kendisine ayrıntılı olarak anlatıldığını kaydeden Deniz, ''Hiçbir korkum yok. İçimde sadece büyük bir heyecan var ve her şeyin yolunda gideceğine inancım sonsuz. Kesinlikle kötü bir şey düşünmüyorum. Allah'ım bebeklerimi sağ salim doğurmama izin verecek, bunu biliyorum'' diye konuştu. 
     Sibel Deniz, bebeklere birçok isim düşündüklerini ama henüz karar vermediklerini de kaydetti. 
     Baba Hüseyin Deniz ise 3 yaşında bir oğulları bulunduğunu belirterek, eşinin buna rağmen yediz hamileliğin devamını istediğini kaydetti. Deniz, ''Eşimin kararına saygılıyım. Allah'ın takdiri ilahisi. Risk ikiz doğumda da hatta bir bebekte de var'' dedi. 
     PETKİM'de işçi olarak çalışan Hüseyin Deniz bebeklerin bakımıyla ilgili maddi yardım ve sponsorluk konusunda henüz ciddi bir gelişme yaşanmadığını belirterek, ''Maddi açıdan tabii ki, sıkıntı olacak ama bebeklerin bakımı konusunda aynı apartmanda ailemizle oturduğumuz için sorun yaşamayacağız'' diye konuştu. 
     
</TEXT>
</DOC>
