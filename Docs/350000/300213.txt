<DOC>
<DOCNO> 300213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/soneko15.html </URL>
<DATE> 2004/12/23/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Köprü ve otoyol gelirleri rekora koşuyor... 
</HEADLINE>
<TEXT>

     İşletmedeki paralı otoyollar ile boğaziçi köprülerinde, geçişlerden sağlanan gelir rekora koşuyor. 
     Karayolları Genel Müdürlüğü'nün verilerine göre, 2004 yılı Kasım sonu itibariyle, Boğaz köprüleri ile paralı otoyol geçişlerinden elde edilen toplam gelir, 274 trilyon 6 milyar 792 milyon lirayı buldu. 
     Söz konusu dönemde elde edilen gelirin 118 trilyon 239 milyar 882 milyon lirası İstanbul Boğaziçi ve Fatih Sultan Mehmet köprülerinden sağlanırken, paralı otoyollardan ise 156 trilyon 413 milyar 910 milyon lira gelir sağlandı. 
     Kasım ayı sonu itibarı ile İstanbul boğaziçi köprülerinden geçiş yapan araç sayısı 122 milyon 130 bin 486 olurken, aynı dönemde paralı otoyollardan ise 99 milyon 501 bin 627 araç geçiş yaptı. 
     
     KASIM AYI GEÇİŞLERİ REKOR KIRDI 
     İstanbul Boğaziçi ve Fatih Sultan Mehmet köprülerinden yıl içinde en fazla gelir Ağustos, Eylül ve Kasım aylarında gerçekleştirilen araç geçişlerinden elde edildi. 
     2004 yılı Ağustos ayında her iki köprüden geçiş yapan 11 milyon 254 bin 742 araçtan 13 trilyon 341 milyar 440 milyon lira gelir elde edilirken, Eylül ayında ise 11 milyon 821 bin 448 adet araçtan 13 trilyon 6 milyar 779 milyon lira gelir sağlandı. 
     Geçtiğimiz Kasım yılın en fazla gelir getiren ayı olarak kayıtlara geçti. Kasım ayında boğaziçi köprülerinden 10 milyon 931 bin 722 araç geçişinden 13 trilyon 951 milyar 820 milyon lira gelir elde edildi. 
     
     221 MİLYON ARAÇ GEÇİŞ YAPTI 
     Kasım ayı sonu itibari ile 156 trilyon 413 milyar 910 milyon lira gelirin elde edildiği paralı otoyol güzergahlarından ise toplam 99 milyon 501 bin 627 adet araç geçiş yaptı. 122 milyon 130 bin adet aracın geçiş yaptığı boğaziçi köprüleri ile işletmedeki paralı otoyollardan on bir ayda geçiş yapan araç sayısı da 221 milyon 632 bin 113 olarak gerçeklemiş oldu. 
     
     OTOYOL GELİRLERİ 
     Geçiş gelirleri ile bütçeye önemli kaynak sağlayan köprü ile otoyolların bu yıl sonuna kadar geliri 300 trilyon liraya ulaşması bekleniyor. 2003 yılında ise paralı otoyollar ile İstanbul 1. Boğaziçi ve Fatih Sultan Mehmet köprülerinden 225 trilyon 463 milyar 846 milyon lira gelir elde edilmiş ve aynı süre içinde her iki yönde köprülerden 217 milyon 322 bin 874 araç geçiş yapmıştı. 
     
     REKOR GELİRE DOĞRU 
     2004 yılı Kasım ayı sonu itibari ile bir önceki yılın toplamına göre hem araç sayısında hem de araç geçiş gelirleri de bir önceki yıla göre büyük ölçüde arttı. 
     2003 yılında İstanbul boğaziçi ve otoyollardan toplam 225 trilyon 463 milyar 846 milyon lira gelir elde edilmiş ve aynı süre içinde köprü ve otoyollardan her iki yönde toplam 217 milyon 322 bin 874 adet araç geçiş yapmıştı. 
     
</TEXT>
</DOC>
