<DOC>
<DOCNO> 319980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/soneko38.html </URL>
<DATE> 2005/03/02/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Dışbank, APQC'ye üye oldu... 
</HEADLINE>
<TEXT>

     Dışbank, bilgi yönetimi konusundaki çalışmalarıyla tanınan Amerikan Verimlilik ve Kalite Merkezi'ne APQC üye oldu. 
     Dışbank'tan yapılan açıklamada, merkezin, bilgi yönetimi, en iyi uygulamalar, ölçümler, performans değerlendirmeleri ve profesyonel gelişim konularında sunduğu geniş veri tabanı sayesinde, üyelerin bu alanlardaki deneyim birikiminden yararlanabildiği, ayrıca yine bu alanlarda dünyadaki en son gelişmelerden derhal haberdar olarak bunları kendi kurumuna aktarma imkanı doğduğu bildirildi. 
     Dışbank Yönetim Kurulu ve İcra Başkanı Tayfun Bayazıt, yaptığı değerlendirmede, Dışbank'ın bilginin iyi yönetilmesine uzun süredir büyük önem verdiğini, iş örgütlenmesini ve bilişim teknolojisi altyapısını buna göre oluşturduğunu belirterek, şöyle dedi 
     ''Bizim hedefimiz Türkiye'nin global oyuncusu olmaktır. Global rekabet koşullarında ayakta durmanın ön şartı bilgi yönetimini etkin ve doğru bir şekilde kullanmaktır. Rekabet gücünün temelini oluşturan verimli, kaliteli ürün ve hizmet üretiminin altında modern bilgi yönetimi yatmaktadır. Üye olduğumuz Amerikan Verimlilik ve Kalite Merkezi bu alanda çok büyük olanaklar sağlıyor. Artık gelişmiş ülkelerdeki en son uygulamalar hakkında daha fazla bilgi sahibi olacağız ve Dışbank'ta bunları daha çabuk hayata geçireceğiz.'' Türkiye'nin bütün kurumlarıyla bilgi çağına geçmek ve bunun gereklerini yapmak zorunda bulunduğunu kaydeden Bayazıt, Dışbank olarak bu alandaki öncülüğü ve bilgi yönetimini daha yaygın bir şekilde tanıtmaya yönelik çalışmaları sürdüreceklerini bildirdi. 
     
</TEXT>
</DOC>
