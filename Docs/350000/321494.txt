<DOC>
<DOCNO> 321494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/soneko28.html </URL>
<DATE> 2005/03/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Giyimkent'te hayat başlıyor... 
</HEADLINE>
<TEXT>

     İstanbul'daki Sultanhamam, Yeşildirek, Mahmutpaşa esnafının biraraya gelmesiyle kurulan ve 2002 yılında yerleşime hazır hale gelen Giyimkent'te hayat başlıyor. 
     Üyelerine tapu vermeye hazırlanan Giyimkent'te 2 bin 183 müstakil işyeri, 300 adet ofis, akaryakıt istasyonu, biri tamamlanmış 7 adet iş merkezi bulunuyor. 
     Giyimkent Yönetim Kurulu Başkanı Abdullah Çınar, düzenlediği basın toplantısında, 1987 yılında kurulan Giyimkent'in temelinin 1994 yılında atıldığını 2002 sonunda yerleşime hazır hale geldiğini anlattı. 
     İnsanların buraya toplu hareket etmesinin mümkün görünmediğini, zorlayıcı tedbirlerin alınması gerektiğini ifada adan Çınar, son dönemlerde özellikle UNESCO'nun tarihi yarımada ile ilgili girişimleri bulunduğunu, tarihi yarımadayı dünya mirası listesine aldığını, bunun da kendi hedefleriyle örtüştüğünü söyledi. 
     Esnafın yüzde 60'ının hala tarihi yarımadada olduğunu ifade eden Çınar, değişen yasalar çerçevesinde, Eminönü'nde imalathane ve toptancı açmak için başvurulara ruhsat verilmediğini kaydetti. 
     
     YOL İÇİN BELEDİYEDEN 10.5 TRİLYON LİRALIK KAYNAK 
     TEM bağlantı yolları için 2 ayrı projeye İstanbul Büyükşehir Belediyesi'nin 10.5 trilyon lira kaynak ayırdığını da bildiren Çınar, Giyimkent'teki yerleşimin 300 dükkanı aştığını, 800 dükkanda düzenleme çalışmaları bulunduğunu, yerleşimin yakın zamanda yüzde 50'ye ulaşacağını belirtti. 
     Giyimkent'te yer sahibi olanların hepsinin hayatlarından memnun olduklarını ifade eden Çınar ''Şu an tapuları vermeye hazırız. Sayın Başbakan'dan iştirak etmesini bekliyoruz. Nisan ayında büyük töreni tertip etmeyi düşünüyoruz'' diye konuştu. 
     Soruları da yanıtlayan Çınar, ''Tarihi yarımadada 2005 sonuna kadar kesin olarak imalatçılar kalkmış olacak, hemen peşinden de toptan ticaret'' dedi. 
     Çınar, ''zorlayıcı tedbirler devreye girmezse hakikaten insanlar bir araya gelip, centilmenlik anlaşması yapıp buraya taşınacak değiller. Burayı ne kadar cazip kılarsak kılalım o toplu hareketi sağlamak için daha güçlü bir iradenin ortaya çıkması gerekiyor'' dedi. 
     Uzun vadede Giyimkent'e metro hattının bağlanması projesi bulunduğunu da ifade eden Çınar, Giyimkent'te imalat öngörmediklerini, ticaret alanı olarak düşündüklerini söyledi. 
     
     ''FİYATLAR 4 SENE ÖNCESİNE GÖRE 10 KAT ARTTI'' 
     100 milyon dolar maliyeti olan Giyimkent'in şu andaki yatırım değerinin 500 milyon dolara doğru gittiğini, kira bedellerinin yaklaşık 1 milyar lira olduğunu belirten Çınar, yatırımcı adedi gittikçe azalırken, işyerlerini artık sektör sahiplerinin almaya başladığını söyledi. Çınar ''bir dönem yatırımcılar yüzde 30'lara çıkmıştı, şimdi yatırımcıların payı yüzde 23'' dedi. 
     Çınar, fiyatların 4 yıl öncesine göre 10 kat arttığını 12 bin dolar olan bir yerin şu anda 120 bin dolar seviyesine çıktığını kaydetti. 
     
</TEXT>
</DOC>
