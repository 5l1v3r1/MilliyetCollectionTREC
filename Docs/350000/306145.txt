<DOC>
<DOCNO> 306145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonsiy03.html </URL>
<DATE> 2005/01/13/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
AKP'li belediye meclisi üyesi uyuşturucudan tutuklandı 
</HEADLINE>
<TEXT>

     Recep DEMİRCİ DHA 

ERZİNCAN'da 3 Kasım 2002 genel seçimlerinde milletvekili, 28 Mart 2004 yerel seçimlerinde CHP'den belediye başkan adayı olan Recep Cemil Tanguroğlu'nun ardından, AKP'li Belediye Meclis üyesi Hamit Sezer de uyuşturucu ticaretinden cezaevine girdi. 
     İstanbul Emniyet Müdürlüğü Narkotik Şube Müdürlüğü ekiplerince uyuşturucu hap ile yakalanan H.K.'nın ifadeleri üzerine harekete geçen Erzincan Emniyet Müdürlüğü, 31 Aralık günü Tanguroğlu Pazarlama Limited Şirketi sahibi, ticaretle uğraşan 45 yaşındaki Recep Cemil Tanguroğlu ile Abdulkerim Özkaya'yı 68 uyuşturucu hap ile yakaladı. Aras Kargo'dan İsmet Özcan adına gelen ve içinde uyuşturucu hap bulunan kargoyu aldıktan sonra yakalanan Tanguroğlu ile Özkaya'nın verdiği ifadeler doğrultusunda Zennure Aydın, Ulalar Beldesi Cem Vakfı Şube Başkanı İsmet Özcan ve Behsat Özdemir de gözaltına alındı. 3 Ocak 2005 günü Nöbetçi Sulh Ceza Mahkemesi'ne çıkarılan 5 kişi, tutuklanarak Erzincan Cezaevine kondu. 
     Teşekkül halinde uyuşturucu kaçakçılığı yapmak suçundan cezaevine giren 5 kişinin ardından soruşturmayı devam ettiren Cumhuriyet Savcılığı, bu kez AKP'den 2004 yerel seçimlerinde Belediye Meclis üyesi seçilen Hamit Sezer'i gözaltına aldı. Aynı zamanda müteahhitlik yapan Sezer, çıkarıldığı adliyede uyuşturucu ticaretinden tutuklandı. 
     Uyuşturucu kaçakçılığı yapmaktan suçlu bulunarak Erzincan Kapalı Cezaevi'ne konulan sanıklar, Erzurum İkinci Ağır Ceza Mahkemesi'nde yargılanacak. 
     
</TEXT>
</DOC>
