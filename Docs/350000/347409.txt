<DOC>
<DOCNO> 347409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun10.html </URL>
<DATE> 2005/05/31/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
The Times Hollandalılar Türkiye karşıtlığı nedeniyle ’Hayır’ diyecek 
</HEADLINE>
<TEXT>

     LONDRA, DHA 

      FRANSA’da yapılan referandumda AB Anayasası’nın reddedilmesi üzerine gözler çarşamba günü Hollanda’da yapılacak halk oylamasına çevrilirken, İngiliz The Times gazetesi, yapılan anketlere göre burada seçmenlerin ’Hayır’ demeyi planlamasının başlıca sebebi, Türkiye’nin AB’ye girişini istemeyişleri olacak. 
     The Times gazetesinin haberinde, Fransa’nın ’Hayır’ demesinin hemen ardından Hollanda Başbakanı Jan Peter Balkenende’nin vatandaşlarına, "Fransa’daki oylamayı gözardı edin ve çarşamba günü Avrupa Anayasası’nı onaylayın" çağrısında bulunduğunu hatırlattı. Haberde, ’Geleneksel olarak Avrupalı olmaktan gurur duyan Hollandalıların’ bile AB Anayasası’na Fransızlardan daha fazla muhalefet ettiği belirtilerek, burada ’Hayır’ cephesinin ’Evet’ cephesinden 14 puan önde olduğu ifade edildi. 
     
     ’FRANSA’DAKİ SONUÇLARIN ARDINDAN HOLLANDA’DA KATILIM DÜŞÜK OLUR’ 
     Hollanda’da ’Hayır’ oylarının kazanması durumunda, AB’nin kurucu ülkeleri arasında Anayasa’nın ikinci yenilgisini alacağını vurgulayan gazete, bu durumda AB Anayasası’nı yaşatmaya yönelik geri kalan umutların da suya düşeceği yorumunu yaptı. 
     Analistlerin, Fransa’daki ’Hayır’ın ardından Hollanda’da referanduma katılımın çok düşük olacağı yönünde tahminde bulunduğunu yazan The Times, "Bu ülkede merkez partiler AB Anayasası’nı desteklemesine rağmen Hollandalılar son yıllarda Avrupa’ya şüpheyle yaklaşmaya başladı" dedi. 
     Hollanda’da euro ile ilgili bir hayal kırıklığı yaşandığını belirterek, halkın Brüksel’den gelen bürokrasi ve yeni düzenlemelere karşı da tepkili olduğunu kaydeden gazete, "Bununla birlikte, kamuoyu yoklamalarına göre Hollandalıların Anayasaya ’Hayır’ demeyi planlamasının altında yatan asıl neden, Türkiye’nin AB üyeliğine karşı çıkmaları" ifadesini kullandı. 
     
     TELEGRAPH HOLLANDA’NIN ’HAYIR’I FRANSIZLARINKİ KADAR ÖNEMLİ DEĞİL 
     İngiliz gazetelerinden The Daily Telegraph’ta yayımlanan bir haberde ise "Avrupa liderleri akıllıysa, Fransa’daki sonuçlara ilişkin sert tepkilerini göstermeden önce Hollanda’da referandumun tamamlanmasını beklerler" görüşüne yer verildi. 
     Hollanda’da bir referandum geleneğini bulunmadığını hatırlatan gazete, bu ülkenin 200 yıl içinde ilk kez halkoylamasına gideceğini yazdı. Bununla birlikte "Hollanda’dan çıkacak bir ’Hayır’ sonucunun Fransa’nın ’Hayır’ı kadar etkili olmayacağı" ifade edilen haberde, "Teorik olarak AB Anayasası’nın yürürlüğe girebilmesi için 25 üye ülkenin de ’Evet’ demesi gerekiyor, ancak bu büyük Avrupa projesi, küçük ülkelerin yoluna çıkmasına izin verecek kadar ileri gitmedi" denildi. 
     
</TEXT>
</DOC>
