<DOC>
<DOCNO> 331822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonyas01.html </URL>
<DATE> 2005/04/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
ABD'den karikatür sanatçısı Necdet Yılmaz'a ödül... 
</HEADLINE>
<TEXT>

     Amerikan İllustratörler Derneği, Türk karikatür sanatçısı Necdet Yılmaz'ın ''Kamuflaj'' isimli karikatürünü ödüle layık gördü. 
     Derneğin New York'ta bulunan müzesinde bu yıl 47'ncisi düzenlenen ödül töreninde eseriyle öne çıkan Yılmaz, derneğin 104 yıllık tarihinde bu ödülü kazanan ilk Türk sanatçısı oldu. 
     Törende madalyasını almak üzere Necdet Yılmaz'ı takdim eden müze müdürü Terry Adams, sanatçının eserinde Irak'taki savaştan etkilendiğini belirterek, ''Irak'a komşu olan bir ülkeden gelen Yılmaz, savaşın yıkıcı etkilerini ilk elden yaşayanlardan. Irak'taki savaşın Türkiye'ye ekonomik, sosyal ve psikolojik açıdan çok büyük etkilerinin olduğu yadsınamaz''dedi. 
     Necdet Yılmaz, ödül törenine katılan karikatürist ve illüstrasyon sanatçıları tarafından kutlanırken, ''Her şeyden önce bir Türk olarak ABD'de böyle bir ödül aldığım için çok gururluyum. Buraya gelen arkadaşlarımla bunu paylaşmak bana ayrıca kıvanç verdi'' diye konuştu. 
     
</TEXT>
</DOC>
