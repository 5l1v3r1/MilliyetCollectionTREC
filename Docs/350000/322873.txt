<DOC>
<DOCNO> 322873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/soneko38.html </URL>
<DATE> 2005/03/11/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Serdengeçti YTL'yi aşırı değerli buluyorsanız, dürüst şekilde döviz alın 
</HEADLINE>
<TEXT>

     Merkez Bankası Başkanı Süreyya Serdengeçti, döviz kurlarındaki değişime ilişkin soru üzerine, ''YTL'yi aşırı değerli buluyorsanız yapacağımız şey çok açık. O da dürüst şekilde döviz almaktır'' dedi. 
     Serdengeçti, 'hem lira aşırı değerli deyip hem de eldeki dövizi satmak için fırsat kollayanlara' ise söyleyecek sözü olmadığını bildirdi. 
     Bu arada madeni para değişiminin, 'beklendiği gibi' yavaş olduğuna işaret eden Serdengeçti, bu durumu taşıma ve stoklama zorluğu yanında, madeni para kullanma alışkanlığının büyük ölçüde terkedilmesine bağladı. 
     Süreyya Serdengeçti, Hatay'ın İskenderun İlçesi Belediye Meclis Salonu'nda düzenlenen ''Para Politikaları'' konulu toplantıda, daha önce Adana ve Mersin'deki sunumunu işadamlarına aktardı. 
     
     KURLARDAKİ DEĞİŞİM VE DÖVİZE MÜDAHALE KONUSU 

     Soruları da yanıtlayan Serdengeçti, bir katılımcının ''döviz kurlarındaki değişimle'' ilgili sorusu üzerine, şunları söyledi 
     ''Her gün seviye düşebilir, bunu anlayışla karşılarım. Ama YTL'yi aşırı değerli buluyorsanız yapacağımız şey çok açık. O da dürüst bir şekilde döviz almaktır. Hem lira aşırı değerli diyorsanız hem de elinizdeki dövizi satmak için fırsat kolluyorsanız, ona bir sözüm yok.'' ''Dövize geç müdahale yapılıp yapılmadığı'' şeklindeki soru üzerine de Serdengeçti, herkesin bu konuda istediğini düşünebileceğini söyledi. 
     Serdengençi, bir başka soruya karşılık, tedavüldeki YTL'nin hafta sonu itibariyle yüzde 62-63 seviyesine gelmiş olabileceğini, ay sonunda da yüzde 80'e ulaşılmasının kendileri için yeterli olacağını kaydetti. 
     
     MADENİ PARA DEĞİŞİMİ 

     Madeni para değişiminin ise 'beklendiği gibi' yavaş olduğunu ifade eden Serdengeçti, şöyle devam etti 
     ''Çünkü, madeni parayı taşımak ve stoklamak zor. Üstelik madeni para kullanma alışkanlığını toplum olarak terk etmişiz. Alışveriş yapıyoruz, para üstünü istemiyoruz, çok zengin olduğumuz için. Ama ABD'de en ufak para birimini kasada bırakan kimseyi görmedim. Biz de buna başlayacağız. Paranın kıymetini bileceğiz. Herkes gibi 5 kuruşun hesabını yapacağız.'' 
     
     ''TÜRKİYE'DE FİYAT İSTİKRARI KONUSUNDA SIKINTI VAR'' 

     Merkez Bankası Başkanı Süreyya Serdengeçti, Türkiye'nin düşen bir enflasyon ortamında olduğunu, ancak fiyat istikrarı konusunda sıkıntı olduğunu söyledi. 
     Süreyya Serdengeçti, İskenderun'daki ''Para Politikaları'' konulu konferansta yaptığı konuşmada, fiyat istikrarına değinirken, enflasyonla mücadelenin ciddi bir iş olduğunu belirtti. 
     Serdengeçti, ''enflasyon, insanların geleceği için kararlarında bir unsur olarak hedef alınmıyorsa o noktada fiyat istikrarı sağlanmış demektir'' dedi. 
     Serdengeçti, yabancı sermayenin Türkiye'den ayrılmasının yaratabileceği olası etkilerle ilgili soru üzerine, bunun sadece kurlar üzerinde etki yaratabileceğini ifade etti. 
     Yabancı sermayeyi çekmek için, öncelikle makro ekonomik istikrarın sağlanması gerektiğini ifade eden Serdengeçti, ''Makro ekonomik istikrarın olmadığı yere yabancı sermaye gelmez. Sıcak para ya da kısa vadeli sermaye gelir. Dolayısıyla bu konuda Merkez Bankası en büyük katkıyı yapıyor, yapmaya da devam edecektir'' dedi. 
     Serdengeçti, Türkiye'de risk yönetimin geç öğrenildiğini, bankacılık reformunun kararlılıkla sürdürülmesi halinde bu alanda da başarılı olunacağını anlattı. 
     
     İŞBİRLİĞİ VE GEÇMİŞE SÜNGER ÇEKMEK 

     Bir katılımcının, ''istikrar politikası ile ilgili bir beklentisinin olup olmadığını'' sorması üzerine Serdengeçti, ''Bütün beklentim, herkesten işbirliğini sıkı şekilde sürdürmesi ve geçmişe bir sünger çekilmesidir. Bunun için herkesin yapacağı şey vardır. Hep beraber gayret etmeliyiz'' diye konuştu. 
     Serdengeçti, dış borçların seviyesiyle ilgili soru üzerine, ''özellikle kamunun dış borcu düştü. Özel sektörün de dış borcu sağlıklı seviyede'' dedi. 
     Serdengeçti, bir başka soru üzerine, ülkede yatırımların olduğunu, istihdam da sağlandığını, ancak bunun yeterli düzeyde gerçekleşmediğini söyledi. 
     Çin'in Türkiye üzerindeki etkisiyle ilgili soruya Serdengeçti, ''Çin ekonomisindeki gelişmeler, dünyada giderek artan bir öneme sahip olacağını gösteriyor. Ciddi şekilde ağırlığını koyuyor'' dedi. 
     
     GİRİŞİMCİLERİN KONUMU 

     İskenderun Ticaret ve Sanayi Odası Başkanı Halil Şahin de ekonominin büyük ölçüde krizden çıktığını ve girişimcilerin önlerini görmeye başladıklarını söyledi. 
     Şahin, Merkez Bankası'nın uyguladığı dalgalı kurda, enflasyonla mücadeleyi amaçlayan para politikalarının makro ekonomik dengeleri olumlu yönde etkilediğini ifade etti. 
     İskenderun Belediyesi Meclis Salonu'ndaki toplantıya Kaymakam Cengiz Horozoğlu, Belediye Başkanı Mete Aslan, işadamları ve bankacılar katıldı. 

     
</TEXT>
</DOC>
