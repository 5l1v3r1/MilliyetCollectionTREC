<DOC>
<DOCNO> 319149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/spor/aspo.html </URL>
<DATE> 2005/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir düzine gül 2-0 
</HEADLINE>
<TEXT>


Akçaabat Sebatspor karşısına, Zaragoza burukluğuyla çıkan Sarı-Lacivertli takım ilk yarıda zorlandı. Ancak Anelka'nın kafa golü kilidi açtı. Alex'in enfes frikiği ağlarla kucaklaştı 


90 dakika 

MEHMET DEMİRKOL 

Fenerbahçe'nin hareketlenmeye başladığı dakika, Daum'un oyuna çapa olarak giren Ümit Özat'ı sol beke çektiği an. Geçen hafta da çapa olarak oyuna başlayan Ümit, takımını 1-0 öne geçirmiş, ancak büyük fark, onun kanada geçişiyle olmuştu. Sebat'ın kalabalık savunmasını ilk 30 dakika göbekten delmeye çalıştıktan sonra Daum, Deniz'le Ümit'in yerini değiştirdi. Böylece neredeyse o ana kadar ıslıklanan Tuncay da standardına ulaştı. Bu değişikliğe kadar 9'da Alex'in kornerinde Servet'in kafasının çizgiden çıkarılması dışında hiçbir şey bulamamışlardı. Belki sonrasında da gol bulamadılar, ama Sebat'ın mücadele edemeyeceği bir hücum yığılmasını sağladılar. Özellikle ilk yarının son 5 dakikasında, Ümit-Tuncay ikilisinin soldan sürüklediği ve genelde kaptanın ortalarıyla kale önüne ulaşan denemelerden pozisyonlar da çıkardılar. 42'de Alex'in çapraz şutuyla auta giden top ilk ciddi organize gol akınıydı. 43'te Ümit'in ortasında Nobre'nin kafayla indirdiği topa yine Alex vurdu, ama kaleci Hakan başarılıydı. Güvenç Kurtar'ın maçta etkili olan savunma oyunu böylece kağıt üzerinde çözülmüş oldu. Sebat sadece Hasan Özer ve Yusuf'u ileride bırakıp, kalabalık alan savunması ve kontratak peşindeydi. Ümit'in yeri değişene kadar pozisyon tanımamışlardı ama o kontratakları da bulamadılar. 27'de Bayram'ın ceza sahası dışından şutunu Rüştü'nün kornere atışı dışında gole de yaklaşamadılar. 

Denge bozuldu 
İlk yarıda kağıt üzerinde çözülen Sebat savunması ikinci yarıyla birlikte cehenneme döndü. Kanat tehdidini masaya koyan Daum'a, Güvenç Kurtar kalabalık çıkışlarla cevap verince, Sebat'ın dengesi bozuldu. 48'de Alex'in derin pası, Aureilo'nun şık paralel yüksek pası ve Anelka'nın kafasıyla 1-0 geldi. Baskı 6 dakika sonra muhteşem bir gol daha yaratacaktı. Tuncay'ın kazandığı çift vuruşta Alex şaheser bir plaseyle oyunu kopardı 2-0. Bundan sonra Fenerbahçe çok yapamadığı bir işe girişti. Tempo düşürdü. Yine oyuna hakimlerdi, yine istedikleri zaman kalabalık çıkıyorlardı ve yine 66'da Nobre'nin direği bulan şutunda olduğu gibi pozisyonlar buluyorlardı. Ama belki ilk kez oyunu tutup rahat top çevirebiliyorlardı. Bu futbol 77'de az farkla auta giden Van Hooijdonk kafası ve 84' de kaleci Hakan'da kalan bir Anelka plasesi üretti. Fenerbahçe yine rahat kazandı. 

'Problem yok' 

Alex, Daum ile arasında sorun bulunmadığını, taraftarın rahat olması gerektiğini ifade etti 

Sürpriz toplantı 
SARI - Lacivertli takımın Brezilyalı oyuncusu Alex de Souza maç sonrası sürpriz bir basın toplantısı düzenledi. Yıldız futbolcu, Teknik Direktör Daum ile arasında herhangi bir sorun olmadığını kaydetti, "Kendimden üst seviyedeki insanlarla tartışmak huyum değildir. Taraftarın da kafası rahat olsun diye söylüyorum Fenerbahçe için ortada bir problem yoktur" dedi. 

Nobre'den tepki 
FENERBAHÇE'NİN bir diğer Brezilyalı oyuncusu Nobre'nin ise ikinci yarıda oyundan alındıktan sonra direkt soyunma odasına gitmesi dikkat çekti. Anelka geldikten sonra orta sahanın sağında görev almaya başlayan ve gol noktalarından uzaklaşan golcü futbolcunun bu duruma tepki gösterdiği öğrenildi. Oyundan çıkan Tuncay'ın da sinirli tavırları gözden kaçmadı. 

'Yeniden başlayacağız' 

ANELKA, futbolda bazen iyi, bazen kötü günlerin yaşandığını söyledi, "Zaragoza yenilgisinden dolayı takım olarak üzgünüz. Gönül isterdi ki, kazanalım ve yolumuza devam edelim. Ama başaramadık. Şunu da belirtmek istiyorum yeniden başlayacağız ve bu takımı en iyi şekilde oynatacağız. Benim ise antrenman eksiğim var. Ama bu açığı kapatacağım" dedi. 

Maçın hakemi 
Alex'e kırmızı gerekti 
HAKEM Yunus Yıldırım sonuca etki edecek ciddi bir hata yapmamasına rağmen genelde vasat bir yönetim gösterdi. Faul pozisyonlarını iyi süzemedi, avantaj kurallarını uygulayamadı. Alex'in, Muhammet'e yaptığı kasti hareketi kırmızı kartla cezalandırmaması en önemli yanlışıydı. Yardımcıları ile sürekli ters düşmesi de puanını iyice kırdı. 

Maçtan notlar 
PAF'lar galip 
DEREAĞZI Tesisleri'nde oynanan maçta Fenerbahçe PAF Takımı Sebatspor'u 4-2 mağlup etti ve maç fazlasıyla ikinciliğe oturdu. Sarı - Lacivertli ekip Ahmet, Mithat, Emrah ve Taylan ile sonuca giderken, konuk takımın golleri Fatih ve Salih'ten geldi. 

Sürprizi bitmiyor 
TEKNİK Direktör Daum, Akçaabat Sebatspor önünde yine sürpriz bir kadro oynattı. Önder'i yedek kulübesine çeken Alman hoca, Kayserispor maçında olduğu gibi Deniz'i yine defansın soluna monte etti, Kaptan Ümit Özat'ı orta sahaya kaydırdı. 

Kadıköy'de iki konuk 
ESKİ Milli Takımlar Teknik Direktörü Sepp Piontek de karşılaşmayı protokol tribününden izledi. Deneyimli teknik adam ile birlikte Fenerbahçe'nin unutulmaz eski antrenörü Todor Veselinoviç de maçı izleyenler arasındaydı. 


</TEXT>
</DOC>
