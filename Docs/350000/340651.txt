<DOC>
<DOCNO> 340651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sondun04.html </URL>
<DATE> 2005/05/08/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İran, hassas nükleer faaliyetlerine yeniden başlamakta kararlı... 
</HEADLINE>
<TEXT>

     İran, uluslararası baskılara rağmen hassas nükleer faaliyetlere yeniden başlamayı kararlaştırdığını bildirdi. 
     Dışişleri Bakanlığı sözcüsü Hamid Rıza Asefi, "Nükleer faaliyetlerin bazılarına İsfahan tesislerinde başlamayı kararlaştırdık" dedi. Sözcü, bu tesislerde ne zaman ve ne tür faaliyetlere başlayacaklarının ise henüz kararlaştırılmadığını söyledi. 
     Batılılara göre, İsfahan’daki fabrikada uranyum zenginleştirme işlemleri yapılıyor. Bu nedenle Avrupalılarla yapılan görüşmelerde bu konu gündemde bulunuyor. 29 Nisan’da Londra’da yapılan son müzakerelerden memnun kalmayan İranlılar, İsfahan tesislerinin yeniden faaliyete geçirileceğini bildirmiş ve fabrikada uranyum zenginleştirme çalışmaları yapılmadığını söylemişlerdi. Avrupalılar ise İsfahan’ın yeniden faaliyete geçmesinin, müzakerelerin kesilmesi anlamına geleceğini ve konuyu BM güvenlik konseyine götürmek zorunda kalacaklarını söylüyor. 
     Asefi, ayrıca Nükleer Silahların Yayılmasını Önleme Antlaşması NPT ek protokolünün meclis tarafından onaylanması için yasa tasarısı hazırladıklarını bildirdi. 
     Sözcü, Bakanlığının hazırlamakta olduğu yasa tasarısının yakında hükümete sunulacağını, hükümletin de tasarıyı meclise götüreceğini belirtti, ancak takvim vermedi. 
     
</TEXT>
</DOC>
