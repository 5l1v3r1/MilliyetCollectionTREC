<DOC>
<DOCNO> 344576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonsiy08.html </URL>
<DATE> 2005/05/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Erdoğan Biz kendimizi hiçbir zaman efendi ilan etmedik... 
</HEADLINE>
<TEXT>

     Başbakan Recep Tayyip Erdoğan, "Biz kendimizi hiçbir zaman efendi ilan etmedik. Biz bu milletin, bu ülkenin hizmetkarıyız" dedi. 
     Erdoğan, Yozgat’ın Yerköy ilçesinde Kale Seramik Yerköy Seramik Fabrikası’nın temel atma törenine katıldı. 
     Başbakan Erdoğan, burada yaptığı konuşmada, ülkenin genelinde büyük bir heyecan dalgası olduğunu ve Teşvik Yasası’ndan yararlanan girişimcilerin yatırımlara başladığını söyledi. 
     Ancak, hala birçok yerde yaprak kımıldamadığını ve Teşvik Yasası’ndan yararlanma oranının bazı bölgelerde düşük düzeylerde gerçekleştiğini kaydeden Erdoğan, bu durgunluğun ortadan kalkacağına ve bir heyecan dalgasının ortalığı saracağına inandığını ifade etti. 
     Türkiye’nin ekonomik büyümede OECD ülkeleri arasında birinci olduğunu anımsatan Erdoğan, bu büyümenin halka yansıtılması için çalıştıklarını dile getirdi. 
     Konuşmasında, ekonomik göstergelerden örnekler veren Erdoğan, enflasyonun yüzde 34’den yüzde 8’e, gecelik faizin de yüzde 70’den yüzde 17’ye düştüğünü, aradaki farkın daha önce vatandaşın cebinden çıkarken şimdi ise vatandaşın cebinde kaldığını söyledi. 
     Erdoğan, şöyle konuştu 
     "Her geçen gün daha iyi olacak. Bundan hiç şüpheniz olmasın. Her şey bitmedi, daha yolun başındayız. Her şey toz pembe değil, bunu biliyoruz. Yapacağımız çok şey var. Bunu hep birlikte başaracağız. 
     Hizmet sektörünü, tarımı geliştirerek sorunları gidereceğiz. 
     Ataköy ve Bakırköy eskiden birer köydüler, şimdi şehir oldular. 
     İnşallah Yerköy de bu büyük şehirlerden biri olur. Türkiye’nin önü 2.5 yılda açıldı, açılmaya devam edecek. 
     17 Aralık’tan bugüne kadar yabancı sermayeli 3 bin 100 şirket 
     kuruldu. Bu Türkiye’ye olan güveni gösterme bakımından çok önemli. Biz bütün yatırımcıları destekleyeceğiz. Bu ülkede taş üstüne taş koyanın başımız, gözümüz üzerinde yeri var. Biz kendimizi hiçbir zaman efendi ilan etmedik. Biz bu milletin, bu ülkenin hizmetkarıyız. Şunu unutmayın, biz emanetçiyiz. Milletin emanetçisiyiz. Bu emaneti onlara layık olarak yarınlara taşıyorsak ne mutlu bize. Gayretimiz bunun içindir, gece gündüz çalışmamızın nedeni budur." Dünyanın hangi ülkesine gidilirse gidilsin itibar gördüklerini vurgulayan Erdoğan, hükümetin yatırımlar için tarih verdiğini ve bu tarihte yatırımları hizmete açtığını anlatarak, temel atılan tesislerin yapımının uzamasının bedelinin çok fazla olduğunu ifade etti. Erdoğan, "Yozgat’ta bugün açacağımız devlet hastanesi ve adliyenin temelleri yıllar önce atılmıştı. Ama yeni bitti. Bizim iktidarımızda olsaydı 2 yılda bitirirdik" diye konuştu. 
     
</TEXT>
</DOC>
