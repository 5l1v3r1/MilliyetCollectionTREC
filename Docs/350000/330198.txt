<DOC>
<DOCNO> 330198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonyas13.html </URL>
<DATE> 2005/04/04/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Bilim adamları uyarıyor Tavuk etleri yağlandı, aşırı tüketmeyin 
</HEADLINE>
<TEXT>

     İngiliz bilim adamları, eskiye oranla çok daha yağlı olan tavuk etinin aşırı miktarda tüketilmemesi gerektiğini bildirdi. 
     Londra Metropolitan üniversitesi bilim adamları, tavukların 35 yıl öncesine göre çok daha farklı yöntemlerle üretildiğini ve tavuk etinin 3 kat daha yağlı olduğunu belirtti. 
     100 gram tavuk etinde 70'li yıllarda 8.6 gram yağ bulunurken, bugün piyasada bulunan tavuk etlerinin 100 gramında 22.8 gram yağ olduğuna dikkat çeken bilim adamları, tavuk eti tüketimiyle proteinden ziyade yağ alındığını savundu. 
     Bilim adamları, tavukların aşırı yağlanmasının hem verilen yemden hem de hayvanların hareket alanının çok kısıtlı olmasından kaynaklandığını ifade etti. 
     70'li yıllarla kıyaslandığında bugünkü tavuk etinin yüzde 50 daha fazla kalori içerdiğini de söyleyen bilim adamları, bir adet kızarmış tavuk budunun kalorisinin büyük bir hamburgerin kalorisine eşit olduğunu hatırlattı. 

     
</TEXT>
</DOC>
