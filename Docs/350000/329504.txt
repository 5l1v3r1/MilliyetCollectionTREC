<DOC>
<DOCNO> 329504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/ekonomi/eko02.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
10 yılda 10 Hilton 
</HEADLINE>
<TEXT>


Hilton International'ın yeni CEO'su Ian Carter, Türkiye'de havaalanı ve resort otel şeklinde önümüzdeki 10 yıl içinde 10 otel açmayı planladıklarını söyledi 

DİLEK TAŞ 

Bu yıl 50. yılını kutlayacak olan Hilton International 'Başkanlar Zirvesi'ni İstanbul'da topladı. Hilton International'ın yeni CEO'su Ian Carter grubun 76 üst düzey yöneticisiyle tanışmak için geldiği İstanbul'da Türkiye'ye yönelik hedeflerini de açıkladı. 
Önümüzdeki 10 yıl içinde Türkiye genelinde 10 otel açmayı planladıklarını kaydeden Carter, Hilton'un Türkiye'de şehir otelciliği dışında, İstanbul başta olmak üzere havaalanı oteli ve güney sahillerinde resort işletmeciliği ile ilgilendiğini bildirdi. Carter, Türkiye'de güney sahil şeridinde, iyi bir ortak buldukları takdirde resort otel işine de girmek istediklerini söyledi. Carter, "Türkiye kıyı turizminin geliştiği 'resort ülkesi' olarak büyüyor ve biz de Hilton olarak bu pazardaki payımızı almak istiyoruz. Özellikle güney sahilinde olmayı çok istiyoruz. Dünyada 400 şehir, 50 resort otelimiz var" diye konuştu. Hilton grubunun iki yılda dünya genelinde 28 otel açmayı hedeflediğini belirten Carter, şunları söyledi 
"Otel seçimi konusunda doğru karar vermek çok önemli. Hilton İstanbul, grubun ABD dışında açtığı üçüncü otel ve bugün 50 yaşında. Otelin bugünkü durumu 50 yıl önce verilen kararın ne kadar doğru olduğunu gösteriyor." 

'Sizi destekliyoruz' 
Türk turizmi ve ekonomisini 'umut verici' olarak nitelendiren Carter, Türkiye'nin Dubai gibi gelişen bir pazar olduğunu kaydetti. Türkiye'nin AB üyeliğini desteklediklerini kaydeden Carter, "AB ne kadar büyük olursa herkes için o kadar iyi. Ancak AB'ye girmeseniz bile sizi desteklemeye devam edeceğiz" dedi. Carter, uzun tatillerin yanı sıra haftasonu yapılan kısa turların artmaya başlağını, bu nedenle 'Weekends' adı verilen bir katalog hazırladıklarını da söyledi. Katologda Türkiye'den de sekiz Hilton oteli yer alıyor. 


</TEXT>
</DOC>
