<DOC>
<DOCNO> 318006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur27.html </URL>
<DATE> 2005/02/23/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Gülnar'da içme suyuna zehir mi karıştırıldı 
</HEADLINE>
<TEXT>

     Mersin'in Gülnar ilçesinde içme suyu şebekesine zehir karıştırıldığı yolundaki ihbar üzerine, bir dizi önlem alındı, okullar iki gün süreyle tatil edildi. 
     Mersin Vali Vekili Ardahan Totuk, AA muhabirine yaptığı açıklamada, bir yerel gazetecinin Gülnar Kaymakamlığı'nı arayarak, içme suyu şebekesine zehir karıştırıldığı yolunda ihbar aldığını söylediğini kaydetti. 
     Totuk, bu ihbar üzerine ilçede olası zehirlenme vakalarına karşı geniş önlemler alındığını bildirerek, şunları söyledi 
     ''Şu ana kadar zehirlenme vakası yok. Büyük olasılıkla ihbar asılsız. Ancak biz gereken önlemi alıyoruz. Su numuneleri incelenmek üzere alındı. Yarın akşam numune tahlillerinin sonucu verilecek. İlçe Hıfzıssıhha Kurulu kararı gereği, numune sonuçlanana kadar ilçe halkından içme suyunu kullanmamalarını istedik. Bu kapsamda çocukları kontrol altında tutmak için ilçe merkezindeki okulları bugünden itibaren iki gün süreyle tatil ettik.'' 
     
</TEXT>
</DOC>
