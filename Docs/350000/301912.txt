<DOC>
<DOCNO> 301912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonsiy18.html </URL>
<DATE> 2004/12/29/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Meclis'te Çelik hakkındaki soruşturma önergesi görüşülüyor... 
</HEADLINE>
<TEXT>

     CHP İstanbul Milletvekili Algan Hacaloğlu, Milli Eğitim Bakanlığı'ndan ''pis kokular çıktığını'', açılan okul ihalelerinde Bakan Hüseyin Çelik'in görevini kötüye kullandığını söyledi. 
     TBMM Genel Kurulu'nda, CHP İstanbul Milletvekili Algan Hacaloğlu ile 63 milletvekilinin İMKB'nin 8 yıllık kesintisiz temel eğitimi desteklemek amacıyla sağladığı kaynakla gerçekleştirilen okul inşaat ihalelerinde usulsüzlük yaptığı gerekçesiyle Milli Eğitim Bakanı Hüseyin Çelik hakkında verdiği Meclis Soruşturması Önergesi'nin görüşülmesine başlandı. 
     Önerge sahibi olarak konuşan CHP'li Hacaloğlu, 44 ilde yapılacak 64 okul için ihaleye çıkıldığını hatırlatarak, yapılan değerlendirmeler sonucunda metrekare birim fiyatı 346 milyon ile 512 milyon lira arasında değişen rakamlarla ihalenin verildiğini söyledi. Birbirine yakın illerdeki ihalelerin farklı fiyatlarla verildiğini ileri süren Hacaloğlu, ''Denizli'de 370 milyon liraya, Ankara'da 512 milyon liraya ihale verilmiş. Oysa Bayındırlık Bakanlığı, 2004 yılında okullar için metrekare birim fiyatını, 322 milyon liradan 360 milyon liraya kadar belirlemiştir'' dedi. 
     Farkın nereden kaynaklandığını soran Hacaloğlu, okulların tümünün aynı teknik ve yapısal özelliğe sahip olduğunu ifade etti. İlk 3 sırada en düşük teklifi veren firmalar yerine 14, 15 ve 18. sırada teklifi veren firmalara ihalelerin verildiğini anlatan Hacaloğlu, 35. sırada teklif verene bile ihalenin verildiğini ileri sürdü. 
     
     ''80 TRİLYON LİRA FARK...'' 

     İhalelerin toplam bedelinin 380 trilyon lira olduğuna işaret eden Hacaloğlu, ''En düşük fiyat verenler kabul edilmiş olsaydı, arada 80 trilyon liralık fark olacaktı'' dedi. 
     Milli Eğitim Bakanı Çelik'in keyfi kararıyla kamuyu 80 trilyon lira zarara uğratacak kararlara onay verdiğini savunan Hacaloğlu, ''İsimlere girmek istemiyorum ama Kayserili Celal Poyraz, yüksek fiyat vermiş olmasına karşılık 3 iş almıştır. Cüneyt Aslan diye bir isim var. Sayın Başbakanım çok samimi ifade ediyorum, ortada komisyon döndüğüne ilişkin iddialar var. Hatta, yarısı peşin olmak üzere yüzde 10 komisyon alındığına ilişkin ciddi duyumlar geldi bize. Bunlar dikkate alınmalı'' diye konuştu. 
     Milli Eğitim Bakanlığı'ndan ''pis kokular çıktığını'' ileri süren Hacaloğlu, Kamu İhale Kurulu'nun bu ihaleleri iptal etmesinin, yapılan usulsüzlüğü olmamış gösteremeyeceğini, iş tamamlanmış olmamasına karşılık cürümün ortada olduğunu söyledi. 
     Hacaloğlu, Çelik'in görevini kötüye kullandığına ifade ederek, bu nedenle Meclis soruşturması açılması gerektiğini kaydetti. 
     
     ''MODERN VE AKILLI BİNALAR...' 

     AK Parti Kütahya Milletvekili Soner Aksoy, bilgi toplumuna doğru geçişte eğitimin önemine işaret ederek, Türkiye'de bu doğrultuda hem okulların teknik altyapısının düzeltilmesi, müfredatın değiştirilmesi ve öğretmenlerin donanımlı olması için ciddi çalışmalar yapıldığını söyledi. 
     ''Modern, hatta akıllı binalara ihtiyaç var'' diyen Aksoy, deprem kuşağındaki Türkiye'de yapılacak okulların depreme karşı dayanıklı olması gerektiğini kaydetti. 
     Zaman içinde okulların tasarım ve yapımında değişikliğe gidildiğini, Cumhuriyet tarihinde güzel ve estetik okul binaları yapılmasına karşılık sonraki yıllarda ''kimliksiz ve kişiliksiz'' binalar yapıldığını anlatan Aksoy, yapılacak okullardaki teknik özelikler hakkında da bilgi verdi. 
     İhaleler için teklif alma işleminin gözönünde yapıldığını ve 16 saat sürdüğünü dile getiren Aksoy, ihalelerde yapılabilirliğin esas alındığını işaret etti. 
     En düşük teklif verene ihalenin verilmesi gibi bir şartın bulunmadığına işaret eden Aksoy, minimum karsız maliyetin çıkarıldığını, bunun altında teklif veren firmalardan savunma ve açıklamasının istendiğini, gerekli açıklamayı yapamayan firmaların ihaleden çıkarıldığını kaydetti. 
     Aksoy, ''Teknik özelliklere bakıldığında hiçbir sorun olmadığı açıktır'' dedi. 
     CHP İstanbul Milletvekili Kemal Kılıçdaroğlu, Milli Eğitim Bakanlığı'nın yaptığı 165 okul ihalesiyle ilgili olarak Başbakanlığın ''gerekirse soruşturma açılması'' konusunda izin verdiğini bildirerek, ''Bu durumda Çelik'in hala bakanlık koltuğunda oturmasını içinize sindirebiliyorsanız sizi tebrik ediyorum'' dedi. 
     TBMM Genel Kurulu'nda, Milli Eğitim Bakanı Hüseyin Çelik hakkında verilen soruşturma önergesi üzerinde görüşlerini açıklayan Kılıçdaroğlu, CHP'nin çağdaş, bilgisayar donanımına sahip okullar yapılmasına her zaman taraftar olduğunu vurguladı. Bunun için bütçeye para konulmasını, gerekirse bu konuda vergi getirilmesini de destekleyeceklerini bildiren Kılıçdaroğlu, ''ancak bu kaynağın nasıl kullanıldığının hesabının da verilmesi gerektiğini'' söyledi. 
     Milli Eğitim Bakanı Çelik'in demeç vererek, soruşturma önergesine konu olan okul ihaleleri ile ilgili ''siyasal sorumluluğu'' alacağını dile getirdiğini aktaran Kılıçdaroğlu, ''Böyle diyen Bakan'ın gelip burada bu konunun açıklığa kavuşması için hakkımda soruşturma açılmasına izin verin demesi gerekir'' dedi. 
     Kılıçdaroğlu, okul ihalelerinin, Kamu İhale Kurumu'nun getirdiği kıstaslara uygun verilmediğini iddia ederek, Kurum'un, ''ihale yasasına aykırı davranıldığı'' gerekçesiyle Başbakanlığa yazı gönderdiğini ileri sürdü. 
     Başbakanlığın, okul ihaleleriyle ilgili olarak, ''Milli Eğitim Bakanlığı'nın bu ihaleleri incelemesi ve gerekirse soruşturulması onayını verdiğini'' bildiren Kılıçdaroğlu, sözlerini, AK Parti milletvekillerine dönerek ''Bu Bakan'ın Hüseyin Çelik hala bakanlık koltuğunda oturmasını içinize sindirebiliyorsanız sizi tebrik ediyorum'' diye tamamladı. 
     
     ''DAYANAKTAN YOKSUN'' 

     Önerge üzerinde görüşlerini açıklamak için söz alan AK Parti Kocaeli Milletvekili Nihat Ergün, CHP milletvekillerinin verdiği önergedeki iddiaların doğru bilgiden yoksun ve önergedeki hesaplamaların da yanıltıcı olduğunu ileri sürdü. 
     İhale edilen okulların metrekare yapım fiyatıyla ilgili önergede yer alan rakamların gerçekleri yansıtmadığını ifade eden Ergün, ''önergedeki iddialar dayanaksızdır'' dedi. 
     İddiaların okulların niteliği ile ilgili bir kaygı taşamadığını da anlatan Ergün, Başbakan Yardımcısı ve Dışişleri Bakanı Abdullah Gül'ün yakınlarına ihale verildiği ile ilgili savların da siyasi kaygılarla önergeye konulduğunu öne sürdü. 
     Kamu İhale Kurumu'nun konuyla ilgili açıklamalarını da eleştiren Ergün, ''Bu olay eski bir başsavcının eylemine benziyor'' dedi. Kurum'un, basın açıklamasını acele ile yaptığını ancak kararını Milli Eğitim Bakanlığı'na geç gönderdiğini iddia eden Ergün, kararın gerekçelerinin Milli Eğitim Bakanlığı'ndan önce CHP milletvekillerine verildiğini söyledi. 
     CHP milletvekillerinin bazı özerk kurumlarda görev yapan eski siyasilerin ''yüksek siyasetlerine'' alet olmamalarını isteyen Ergün, ''özer kurumlar onlara emanet olarak verilmiştir hibe olarak değil. Eski hükümetler döneminde oraya atanmaları siyasi davranmalarını gerektirmez'' diye konuştu. 
     Ergün, günümüzde yolsuzluğun sadece rüşvet, irtikap ve zimmetle sınırlı olmadığını, partizanlık ve akraba kayırmacılığının da yolsuzluk tanıma içine girdiğini anlatarak, ''sivil ve askeri makamlardan birçok kişinin yargılandığı bir dönemde yetkili kurumların hata yapması gaflet, delalet hatta hıyanet olur'' dedi. 
     CHP milletvekilleri Ergün'ün, sözlerini sıra kapaklarına vurarak protesto ettiler. 
     Daha sonra Milli Eğitim Bakanı Çelik, hakkındaki iddialara yanıt vermek üzere kürsüye geldi. 
     
</TEXT>
</DOC>
