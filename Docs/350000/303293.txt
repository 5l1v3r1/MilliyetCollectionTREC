<DOC>
<DOCNO> 303293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun05.html </URL>
<DATE> 2005/01/04/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
ABD AB kararı, Türk diplomasisinin zaferi... 
</HEADLINE>
<TEXT>

     ABD Dışişleri Bakanlığı, Türkiye'nin Afganistan'a yönelik çaba ve katkılarını ''harika'' olarak nitelendirdi. 
     ABD Dışişleri Bakanlığı sözcüsü Adam Ereli, gazetecilere, Dışişleri Bakan Yardımcısı Richard Armitage'in Ankara temaslarını aktarırken, ''Armitage, Türkiye'nin Afganistan'daki harika çabalarından dolayı Türk muhataplarına teşekkür etti'' ifadesini kullandı. 
     Ereli, ''Armitage, Afganistan'daki seçimlerin başarısında ve demokrasinin kök salmaya başlamasında Türkiye'nin çaba ve katkılarının önemli rol oynadığına işaret etti'' dedi. 
     Türkiye'nin, Afganistan'da NATO önderliğindeki barış gücü ISAF'ın komutasını şubatta yeniden üstlenmesi bekleniyor. 
     Sözcü Ereli'ye göre Armitage, AB'nin 17 Aralık kararını da Türk diplomasisinin zaferi olarak nitelendirerek, bunun için Dışişleri Bakanı Abdullah Gül'ü kutladı. 
     Bakan Gül'ün İsrail ve Filistin ziyaretlerinin hatırlatılması üzerine de Ereli, Türkiye'nin, İsrail-Filistin sorununun çözümüne yönelik çabalara olumlu katkı yapabileceğini söyledi. 
     Ereli, ''Türkiye, Filistin Yönetimi'nin kontrolündeki bölgelerde faaliyet gösteren terörist grupların terörü bırakmaya ikna edilmesinde pozitif ve yapıcı bir rol oynayabilir. Türkiye, İsrail ile Filistinliler arasında diyalogun ilerletilmesi yönünde kuartetin ve diğerlerinin çabalarının desteklenmesinde de olumlu bir rol oynayabilir'' diye konuştu. 
     Sözcü Ereli, kuartet dörtlü ifadesini kullanırken, ABD, BM, AB ve Rusya'nın dörtlü bir grup olarak Ortadoğu sorununun çözümü yönündeki ortak yaklaşımlarına atıfta bulundu. 
     
</TEXT>
</DOC>
