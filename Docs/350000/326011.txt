<DOC>
<DOCNO> 326011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur26.html </URL>
<DATE> 2005/03/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Ülkü Ocakları Ege Bölge Başkanı da dahil 12 kişi gözaltına alındı 
</HEADLINE>
<TEXT>

     İzmir'de ''çıkar amaçlı suç örgütü oluşturdukları, haksız menfaat temin ettikleri ve zorla senet imzalattırdıkları'' iddiasıyla, aralarında Ülkü Ocakları Ege Bölge Başkanı Abidin Bilgin'in de bulunduğu 12 kişi gözaltına alındı. 
     Alınan bilgiye göre, Kaçakçılık ve Organize Suçlar Şube Müdürlüğü ekipleri, ''bazı kişilerin teşekkül oluşturarak suç örgütü kurdukları ve haksız menfaat sağladıkları'' bilgisine ulaştı. 
     İzmir 8. Ağır Ceza Mahkemesi kararıyla, Organize Büro Amirliği ekipleri, bu suç örgütünü 2 ay süreyle ''takip ve dinleme'' yoluyla izlemeye aldı. Ekipler, dün akşam gerçekleştirdikleri operasyonda, aralarında Ülkü Ocakları Ege Bölge Başkanı Abidin Bilgin'in de bulunduğu 12 kişiyi 8 silahla yakalayarak gözaltına aldı. 
     Operasyonların devam ettiği bildirildi. 
     İzmir Emniyet Müdürü Halil Tataş, AA muhabirine yaptığı açıklamada, yaklaşık 2 aydır izlemeye aldıkları 20-25 kişilik organize suç örgütü üyelerine yönelik dün akşam bir operasyon gerçekleştirdiklerini söyledi. Tataş, ''4422 sayılı suçlarla ilgili önemli bulgular elde ettik. Yapılan operasyon, sanırım önümüzdeki Cumartesi gününe kadar sürecek. Şu ana kadar yapılan operasyonda 8 silah alındı'' dedi. 
     
</TEXT>
</DOC>
