<DOC>
<DOCNO> 327098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonspo30.html </URL>
<DATE> 2005/03/25/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Basketbolda, Beşiktaş'tan Fenerbahçe'ye tepki... 
</HEADLINE>
<TEXT>

     Basketbolda FIBA Erkekler Avrupa Ligi çeyrek final serisi 3. maçında Fenerbahçe'ye 93-73 yenilerek kupadan elenen Beşiktaş'tan, Fenerbahçe'ye tepki var. 
     Siyah-beyazlı kulübün basketbol komitesi başkanı Yahya Kemal Gencer, Abdi İpekçi Spor Salonu'nda yaratılan atmosferin basketbol gibi akademik bir müsabakaya yakışmayacak durumda olduğunu belirterek, ''Dün akşamki maç spor mücadelesinden çok, sinir mücadelesi halinde geçti. Normalde bu gerginliğin mininum seviyeye indirilmesi gerekir. Fenerbahçe, indirilmemesi için elinden gelen herşeyi yaptı'' diye konuştu. 
     Fenerbahçeli yöneticilerin olayların başında yer aldığını ileri süren Gencer, A.A muhabirine yaptığı açıklamada, bu durumun kendisini bir hayli üzdüğünü belirterek, şunları kaydetti 
     ''Salonun durumu basketbol gibi akademik bir müsabakaya yakışmayacak durumdaydı. O atmosferden oyuncularımızdan daha fazla bir şey beklemek hayal olurdu kanısındayım. Bilhassa Fenerbahçe yöneticilerinin olayların içinde değil başında yer almaları beni bir spor yöneticisi olarak bir hayli üzdü.'' 
     
     PROTESTO 
     Gencer, Fenerbahçe Kulübü'nün Beşiktaş Yönetim Kurulu'na protokol tribününden 10 kişilik yer ayırmasını protesto ederek, maçı taraftarlarının arasında izlediklerini söyledi. 
     Yönetim kurullarının 19 kişiden oluştuğunu hatırlatan Gencer, şöyle devam etti 
     ''Maçı taraftarlarımızla birlikte izlememiz isabet oldu. Bu bir tepki ve protestoydu. Çünkü Fenerbahçe yönetimi, yönetimimize sadece 10 kişilik yer ayırdıklarını beyan ettiler. Halbuki yönetimimiz 19 kişiden oluşuyor. Biz Fenerbahçeliler'in ortamı ne kadar germek isteyeceğini tahmin ettiğimiz için orada yer alıp da sabrımızı ölçmekten ziyade, taraftarlarımızla birlikte oturmayı yeğledik. Herhalde maçı tüm seyredenler ve medya da görmüştür ki Fenerbahçe'nin başkanı dahil olayların başında yer aldı. Bu hiç hoş değildi. Öyle tahmin ediyorum ki yetkililer bundan sonraki basketbol maçlarında gerekli önlemleri alır.'' 
     
     ''FENERBAHÇE SEYİRCİSİ AKATLAR'DA YÜZDE 5'DEN FAZLAYDI'' 
     BJK Akatlar Spor ve Kültür Kompleksi'ndeki serinin 2. maçında Fenerbahçeli yöneticilerin isteği üzerine kontrollü bir biçimde taraftar alındığını belirten Gencer, sahalarında, kapasitenin yüzde 5'inden fazla Fenerbahçe taraftarının maçı izlediğini savundu. 
     Beşiktaşlı yönetici, Fenerbahçe yönetiminin statta kombine kartı bulunan taraftarlara yönelik ücretsiz bilet organizasyonunun da durumun vergilendirme boyutu açısından incelenmesi gereken bir olay olduğunun altını çizdi. 
     Gencer, maç biletlerinin Biletix yerine, FB Şükrü Saracoğlu Stadı'ndan satışa sunulmasını da ilginç bulduklarını sözlerine ekledi. 
     
</TEXT>
</DOC>
