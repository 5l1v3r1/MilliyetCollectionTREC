<DOC>
<DOCNO> 311482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur59.html </URL>
<DATE> 2005/02/01/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Bir grup yazar ve sanatçı Seka işçilerini ziyaret etti 
</HEADLINE>
<TEXT>

     İzmit SEKA İşletmesi'nin kapatılmasını protesto için fabrikaya kapanan işçileri, aralarında Edip Akbayram ve Ataol Behramoğlu'nun da bulunduğu bir grup yazar ve sanatçı ziyaret etti. 
     İşletmeye ait yemekhanede eş ve çocuklarıyla birlikte işyerlerinin kapatılmaması için 14 gündür eylemlerini sürdüren işçilere hitap eden Edip Akbayram, SEKA çalışanlarına destek için İzmit'e geldiklerini belirtti. 
     Sanatçıların bugün olduğu gibi yarın da SEKA işçisinin yanında olacağını ifade eden Akbayram, ''Ekmeğinizi ve emeğinizi çalmak istiyorlar. Ben inanıyorum SEKA işçisi ekmeğini ve emeğini çaldırmamak için mücadelesini sürdürecektir'' dedi. 
     Ataol Behramoğlu da, SEKA işçisinin eş ve çocuklarıyla birlikte verdiği bu mücadelenin, kendisine 1968'li yılları hatırlattığını söyledi. Bugüne kadar en çok iki değer için mücadele ettiğini ifade eden Behramoğlu, SEKA işçisinin de emek ve yurt mücadelesi verdiğini söyledi. 
     Behramoğlu, ''Hiçbir çıkar gözetmeksizin emeğiniz için mücadele ediyorsunuz. Bundan başka büyük değer yok. En büyük değeri yaratan insanlarsınız. Ama ne yazık ki ülkede emeğe karşı bir güç hakim olmuştur, ekonomide ve siyasette. Onlara karşı mücadele ediyorsunuz'' diye konuştu, Yazar Cezmi Ersöz de, yazdığı bir kitabı bastırmak için yayınevine gittiğini, ancak kitabını kağıdın karaborsa olmasından dolayı bastıramadığını kaydetti. 
     Bu arada, babaları ve anneleriyle birlikte SEKA'nın kapatılmaması için slogan atan çoçuklardan bazıları Edip Akbayram'dan imza aldı. 
     Edip Akbayram ile Grup Yorum, daha sonra SEKA çalışanlarına birer türküyle moral verdi. 
     
</TEXT>
</DOC>
