<DOC>
<DOCNO> 310947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sondun35.html </URL>
<DATE> 2005/01/31/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Hırvatistan'ın AB üyeliğinde pürüz çıktı 
</HEADLINE>
<TEXT>

     AB, Hırvatistan'ı, üyelik görüşmelerini başlatabilmesi için eski Yugoslavya için Lahey'de kurulan savaş suçları mahkemesiyle hala yeterli işbirliği yapmadığı yönünde uyardı. 
     AB'nin genişlemeden sorumlu üyesi Olli Rehn, basın toplantısında, ''AB Komisyonu bugünkü bilgiler temelinde tavsiyede bulunması gerekirse, Hırvatistan ile üyelik görüşmelerine başlanmasını tavsiye edemeyeceğini'' söyledi. 
     Rehn, kaçak Hırvat savaş suçlusu General Ante Gotovina'nın Hırvatistan'da ya da Bosna'nın Hırvat bölgesinde saklandığının tahmin edildiğini söyledi. 
     Brüksel'in, Hırvat hükümetinin Gotovina'ya ulaşabileceği kanaatinde olduğunu belirten Rehn, Zagreb bu kişiyi, Lahey'deki mahkemeye transfer etmek için daha fazlasını yapmadığı takdirde, AB Komisyonu'nun 17 Mart için planlanan Hırvatistan ile üyelik görüşmelerine başlanmasını tavsiye edemeyeceğini söyledi. 
     AB, Zagreb'in Lahey'deki mahkemeyle yeterli işbirliği yapması halinde, 17 Mart'ta üyelik görüşmelerine başlamayı kabul etmişti. 
     
</TEXT>
</DOC>
