<DOC>
<DOCNO> 303671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/soneko17.html </URL>
<DATE> 2005/01/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İşverenin ödediğinin yarısı işçiye, yarısı devlete... 
</HEADLINE>
<TEXT>

     Türkiye'de, 2003'te işverenlerin ödediği her 100 liranın yalnızca 52.9 lirasının işçilerin cebine girdiği, geri kalanının ise devlete aktarıldığı bildirildi. 
     Türkiye Metal Sanayicileri Sendikası'nın MESS , Avrupa Sanayi ve İşverenler Konfederasyonu Birliği UNICE verilerini kullanarak hazırladığı değerlendirmeye göre, 2003'te Türkiye'de, işverenin ödediği net ücretin işgücü maliyetine oranının yüzde 52.9 olduğu belirtildi. Bir başka ifadeyle, Türkiye'de işverenin kasasından çıkan her 100 liranın 52.9 lirası işçinin cebine girerken, kalanı devlete aktarıldı. 
     Değerlendirmeye göre, işverenlerin ödediği para 100 birim kabul edildiğinde, işçinin cebine giren miktar bazı ülkelerde şöyle 
     ''Avustralya 87.1 , Danimarka 81.1 , Kanada 74.1 , İzlanda 73.5 , İrlanda 72.7 , ABD 71.4 , İngiltere 71.1 , Norveç 68.4 , İsveç 59.6 , Portekiz 58.6 , Hollanda 56.3 , İtalya 49.4 , AB ortalaması 63.4 .'' 
     
     MESS'İN YORUMU 

     MESS'in değerlendirmesinde, Türkiye'de vergi gelirlerinin büyük bölümünü istihdam vergilerinin oluşturduğu ifade edilerek, bunun kayıtdışını beslediği ve istihdamı azalttığı savunuldu. 
     Türkiye'de istihdam yaratan kayıtlı işverenlerin yüksek vergiler ve diğer yasal ödemelerle ''cezalandırıldığı'' kaydedilen değerlendirmede, özetle şöyle denildi 
     ''Günümüzde işgücü maliyetleri yerli ve yabancı yatırımcıların tercihinde stratejik rol oynuyor. Türkiye'deki yüksek maliyetler yüzünden sanayiye yönelik yatırımlar, maliyetleri daha düşük olan ülkelere yapılıyor. Ülkemizde iş ve yatırım ortamının iyileştirilmesi için üretim, yatırım ve istihdamı artırıcı politikaların hayata geçirilmesi gerekiyor. AB ülkelerindeki gibi istihdamı teşvik önlemleri devlet tarafından alınmalı ve istihdam vergileri OECD ortalamasının altına indirilmelidir.'' 

     
</TEXT>
</DOC>
