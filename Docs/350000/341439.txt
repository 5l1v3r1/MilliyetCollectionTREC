<DOC>
<DOCNO> 341439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/yazar/altan.html </URL>
<DATE> 2005/05/11/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kiraz çıkmış, gördünüz mü 
</HEADLINE>
<TEXT>


Mayısın ilk haftasında, önce kırmızı damlarda düşe kalka yürümeye çalışan, yumurtadan yeni çıkmış, siyahımsı martı yavruları görünüyor sonra da, caddelerdeki gezginci muz, elma, çilek satıcılarında kırmızı kırmızı kirazlar... 
Yeni çıkmış kirazı görür görmez almanın tadı... 

Çocukken canım nasıl da çekerdi, pazar yerlerinde arkası hafif kalkık tezg hları yukarıdan aşağıya doğru sular seller gibi kaplayıp gitmiş, incecik yeşil saplarıyla bol ikizli kıpkırmızı turfanda kirazları görünce... 
Ailenin, kuşaktan kuşağa bulaşmış gelenekleri arasında, "ileride nasıl olsa ucuzlayacağı" gerekçesiyle, turfanda çıkmış meyveleri hemen almamak da vardı... 

Bendenizin çocukluğundaki büyükler, yeni çıkmış kirazı görür görmez almanın, dudak dudağa ilk öpüşmeye benzeyen yerçekimsiz tadını bilmezlerdi. 
Hoş, zaten bir ömür boyunda, kaç kez tadabilirsin ki, görür görmez kırmızı kırmızı ilk kirazlardan hemen alıvermenin çocuksu gönül şavkını 
Ben diyeyim 50'i, siz deyin 60... 

Şu sıralarda Erzurum'a lapa lapa kar yağıyormuş... 
İstanbul damlarının bacalarında erkek martılar nöbet tutarken, anne martılar da uzun gagalarıyla, küçücük gagalarını kendisine uzatmış bir avuçluk şapşal yavrularını beslemekte... 
Ve sokaklarda yeni satışa çıkmış kırmızı kırmızı turfanda kirazlar... 

Günde dünyanın çevresini 15 kez turlayan Uzay Mekiği'ndeki astronotlar, bu yıl ilk kirazı kim bilir ne zaman yiyecekler 
Acaba Mustafa Kemal, son kez ne zaman kiraz yemişti 
Turfanda yenen kirazlarla, son kez yenmiş kirazlar trampet şatafatlı politik söylemlerin dışındadır... 
Nasıl ki Moskova'da, bitiminin 60'ıncı yılı kutlanan 2. Dünya Savaşı törenlerinde de, 2005 yılının ilk kirazını kimlerin yediği ve kimlerin henüz yemediği, kimseciklerin aklına bile gelmiş olmamalı... 

ABD Başkanı Bush ile Rusya Devlet Başkanı Putin, 60 yıl öncesinin bir Sovyet otomobiline baş başa binmişler, şakalaşarak özel bir parkta dolaşıyorlar. 
Savaşlarda ölenler ise, kim bilir kaç yıl önce yediler son kirazlarını... 
Dün de 98 kişi ölmüş Irak'ta... 

Ölün öldürün, asın sallandırın, bombalayın kurşuna dizin nutuk söyleyin, bayrak koşturun... 
Sonra da geçsin yıllar toplanın hep birlikte şampanya patlatmaya ve onca kanlı gümbürtü için 
- Onlar geçmişte kaldı, deyin. 
Fransız İhtilali'nden bu yana iktidara gelen demagoglar saltanatı, doğrusu çok pahalıya mal oldu insanlığa... 

Soğuk Savaş yıllarında, Washington'un gözüne girmeye çalışan Ankara yönetimi "milli çıkarlar" gerekçesiyle az insanı yok etmedi içeride... 
5'inci Cumhurbaşkanımız Cevdet Sunay Paşa, 2. Dünya Savaşı galibiyetinin Moskova'daki 60'ıncı yıl kutlamalarına katılsa birbirleriyle şakalaşarak, özel bir parkta tur atmak için yan yana aynı arabaya binen Başkan Bush ile Başkan Putin'den hangisine şöyle, eşdeğerde bir devlet başkanı olarak el sallayacaktı acaba 

Şimdi "milli çıkarlar" onu gerektirdiği için, her ikisine de tabii... 
Nasıl ki vaktiyle de, "milli çıkarlar" öyle gerektirdiği için, silahlı hiçbir eyleme katılmamış olan Deniz Gezmiş de, gencecik iki arkadaşı Yusuf Arslan ve Hüseyin İnan'la idam edilmişlerdi... 
Biliyorsunuz "milli çıkarlar" bazen öyle gerektirir, bazen de böyle... 
Ölenler ölür, yükselenler de yükselir kırmızı halılı, trampetli, resmi törenlerde ortak aile fotoğrafı çektirmeye... 

Gazi döneminde Türkiye'yi yönetmek herhalde çok daha kolaydı. 
Nüfus 15 milyondu. Ne televizyon vardı, ne internet, ne cep telefonu, hatta ne de geniş bir radyo yayını... İstanbul'da dahi elektriksiz semtler çoğunluktaydı. 
Gazeteler Ankara'dan emredildiği gibi çıkardı. Hamasi şiirler ezberlenirdi okullarda... 
ABD Başkanı'nın kim olduğundan da kimsenin haberi yoktu,mayıs başında Erzurum'a kar yağıp yağmadığından da... 
"Milli gelir, ihracat, ithalat" gibi deyimler ise, bakanların bile bilmediği sözcüklerdi... 

Bugün Türkiye 70 milyon... Yalnız İstanbul'un nüfusu 15 milyona dayanmış... 
Her ne kadar "bireyin yaşam kalitesi" açısından Yunanistan'ın 66 basamak altında kalınmış da olsa, politikada kalkınma edebiyatı vites büyütmüş... 
Her iki dünya savaşında birbirini kırıp geçiren Avrupa ülkeleri, büyük ölçüde bir tek para birimini benimseyerek, aynı bayrak altında bütünleşmişler... 

Ankara "onlar-biz" ayrımının kısır döngüsünde kırmızı halıyla, askeri selamlı resmi tören patronluğunun gizli-açık rekabetini sürdüre sürdüre tüm dünyaya posta koyma naralanmasından kendini alamasa da dış borç yükü büyük mü büyük gelişmiş kadroların etkinliği ise küçük mü küçük... 

Enseyi karatmayın Irak'ta ölenler öle dursun, n'apalım tadını çıkaranlar, çıkarsın övünüp efelenip, bir hoşça yaşamanın sahte ballar üretip, ruhsatsız kat kapmanın... 

Fener-Galatasaray maçı bakalım ne olacak... 
Asıl sorun bu şimdi... 
Tanrı herkese nasip etsin turfanda kiraz yemeyi buna lapa lapa kar altındaki Erzurumlular da dahil, Uzay Mekiği'ndeki astronotlar da... 



</TEXT>
</DOC>
