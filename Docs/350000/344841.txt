<DOC>
<DOCNO> 344841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sonspo14.html </URL>
<DATE> 2005/05/22/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Derbiden notlar... G.Saraylı futbolcular pet şişe yağmuruna tutuldu 
</HEADLINE>
<TEXT>

     Galatasaraylı futbolcular, Fenerbahçe maçı öncesi ısınmak için sahaya çıkarken adeta pet şişe yağmuruna tutuldu. 
     Maçın başlamasından 45 dakika önce sahaya çıkan sarı-kırmızılı futbolculara maraton tribününden çok sayıda su dolu pet şişe atıldı. 
     Sarı-kırmızılı futbolcular, soyunma odası tünelinden çıkışta koşarak sahaya girerken, çevik kuvvet ekipleri tünel çıkışında kalkanlarıyla futbolcuları yabancı maddelerden korumaya çalıştı. 
     Isınmasını tamamlayan Galatasaraylı futbolcular soyunma odalarına giderken de büyük zorluklarla karşılaşarak, yine pet şişe yağmuruna tutuldu. 
     Tünel girişine gelen futbolcular, tek tek polis kalkanlarının altına koşarak soyunma odasına gidebildi. 
     
     GÜRSOY’A BÜYÜK TEPKİ 

     Futbolcularıyla birlikte sahaya çıkan Galatasaray Kulübü İkinci Başkanı Ergun Gürsoy’a Fenerbahçeli taraftarlar büyük tepki gösterdi. 
     Gürsoy’a tribünlerden yabancı maddeler atılırken, güvenlik güçleri Galatasaraylı yöneticiyi kalkanlarıyla koruma altına aldı. Ancak Gürsoy koruma istemeyince, numaralı tribüne dek özel güvenlik birimlerinin kontrolünde gelirken, bu kez tribünlerden küfür edilmeye başlandı. 
     Numaralı tribün önüne geldiğinde yine yabancı maddeler atılmaya başlayınca Gürsoy, protokol tribününe çıkamadı. Bir süre saha içinde bekleyen Galatasaraylı yöneticiyi polisler yeniden koruma altına alarak tribüne çıkardı. 
     
     MATTHEAUS DA MAÇTAYDI 

     Almanların efsanevi futbolcusu Lothar Mattheaus da derbi karşılaşmasını izleyenler arasındaydı. 
     Sezon başında adı Beşiktaş teknik direktörlüğü için de geçen Mattheaus, Fenerbahçe ve Galatasaray taraftarı olmadığını ve iyi bir maç izlemek için stada geldiğini belirterek, "Fenerbahçe’nin maçı kazanacağını düşünüyorum. Fenerbahçe, geçen haftaki kupa yenilgisinin rövanşını alacak ve kazanacaktır" dedi. 
     
     TRİBÜNLERDE İLGİNÇ PANKARTLAR 

     Fenerbahçe tribünlerinde, ezeli rakiplerine göndermeler yapılan çok sayıda pankart göze çarptı. 
     Taraftarlar tribünlerde "Yüzlüklerin efendisi", "Tesadüf değil teselli", "Özhan Canaydın, sana küfür etmediysek acıdığımızdandı" pankartları açarken, aslanın başını kesen bir kanarya karikatürünün yer aldığı dev bir afiş de açıldı. 
     
     HİDAYET, BAŞKAN YILDIRIM’I ZİYARET ETTİ 

     NBA’in Orlando Magic takımında forma giyen milli basketbolcu Fenerbahçe taraftarı Hidayet Türkoğlu, maç öncesinde kulüp başkanı Aziz Yıldırım’ı ziyaret etti. 
     Hidayet, kulüp binasındaki ziyaretinin ardından Fenerbahçe Şükrü Saracoğlu Stadı’nda derbiyi izledi. 
     Bu arada kulüp başkanı Aziz Yıldırım’ın bugün öğleden önce Eyüp Sultan Camii’nde kurban kestiği öğrenildi. 
     
</TEXT>
</DOC>
