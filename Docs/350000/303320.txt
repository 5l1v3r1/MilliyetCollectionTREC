<DOC>
<DOCNO> 303320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun32.html </URL>
<DATE> 2005/01/04/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Murat Demirel serbest bırakıldı 
</HEADLINE>
<TEXT>

     Metin Akın bildiriyor 

Hakkında yurtdışına çıkış yasağı olmasına rağmen eşi ve bir arkadaşıyla birlikte bir balıkçı teknesiyle yılbaşı gecesi Bulgaristan'a kaçak yoldan giriş yapmaya çalışırken Burgaz kentinde yakalanan Egebank'ın eski sahibi Murat Demirel ve Amerikan vatandaşı olan eşi Ayşenur Esenler, polise adres bildiriminde bulunmak kaydıyla Burgaz Bölge Mahkemesi tarafından serbest bırakıldı. 
     Demirel ve Esenler ile birlikte aynı teknede gözaltına alınan Mehmet Zafer Arıkan da ayı mahkeme tarafından 10 bin leva 10 bin YTL kefaletle salıverildi. 
     Mahkeme kararının hemen ardından Yahya Murat Demirel ve Ayşenur Esenler, Burgaz'daki Drama oteline yerleşti. 
     Karara göre, ülkeye kaçak olarak giriş yapmaya çalıştıkları için pasaportlarına el konulan Demirel ve Esenler, her gün polis merkezine giderek, verdikleri adreste bulunduklarına dair imza atacak. 
     Burgaz Bölge Mahkemesi, serbest bırakma kararını 24 saatlik gözaltı süresinin uzatıldığına dair resmi evrakın dosyada yer alamaması üzerine verdiğini açıkladı. 
     Ayşenur Esenler'in serbest bırakılması için Amerikan vatandaşı olmasından dolayı ABD'nin Sofya Büyükelçiliği'nin de devreye girdiği öğrenildi. 
     Haklarında sadece sınır kanununa muhalefet suçlaması bulunan Murat Demirel ve Ayşenur Esenler'in şartlı serbest bırakılmasında, Türkiye'den resmi iade talebinin henüz gelmemiş olmasının da önemli rol oynadığı bildirildi. 
     

     
</TEXT>
</DOC>
