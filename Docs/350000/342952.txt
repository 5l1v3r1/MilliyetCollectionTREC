<DOC>
<DOCNO> 342952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/soneko13.html </URL>
<DATE> 2005/05/16/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Sabancı, COBAFI hisselerini aldı... 
</HEADLINE>
<TEXT>

     Sabancı Holding Üst Yöneticisi Ahmet Dördüncü, naylon sektöründe Kordsa International ile dünya lideri olduklarını, hisselerini satın aldıkları COBAFI ile de polyester DSP HMLS üretiminde liderliği hedeflediklerini bildirdi. 
     Sabancı Holding’den yapılan açıklamada, holdingin iştiraki olan Sabancı B.V.’nin, Acordis Diolen’e ait yüzde 90.32 oranındaki Companhia Bahiana de Fibras COBAFI hisselerini 19 milyon dolar karşılında satın aldığı kaydedildi. 
     Sabancı B.V.’nin bu operasyonla Güney Amerika’da DSP HMLS-polyester endüstriyel iplik ve kord bezi üretiminde lider COBAFI’nin tüm kontrol hisselerine sahip olduğu ifade edilen açıklamada, "Daha önce Dusa’daki yüzde 50’lik Dupont hisselerini satın almasından sonra, bu satın alma Sabancı Holding’in Güney Amerika’daki ikinci büyük satın alması oldu" denildi. 
     Açıklamada, 330 kişinin çalıştığı COBAFI’nin yıllık üretim kapasitesinin 18 bin ton ve yıllık satış cirosunun 50 milyon dolar olduğu ifade edildi. 
     
     SABANCI’NIN GÜNEY AMERİKA OPERASYONLARI 
     Sabancı Holding Üst Yöneticisi Ahmet Dördüncü, konuyla ilgili açıklamasında, Sabancı Holding’in Güney Amerika’daki başarılı operasyonları olan Dusa Brezilya ve Dusa Arjantin’in 1999 yılında kurulduğunu hatırlatarak, "Bugün artık Kordsa International adı altında toplanan bu tesislere yeni alınan polyester kordbezi tesisinin de katılması ile Sabancı Holding, bu bölgede de pazarın tartışmasız lideri olmuştur" dedi. 
     COBAFI’nin satın alınmasından sonra, ürün yelpazesine polyester DSP HMLS-polyester endüstriyel iplik ve kord bezinin de katıldığını anlatan Dördüncü, açıklamasında şu görüşlere yer verdi 
     "Bu sayede müşterilerimiz için hem naylon, hem de DSP HMLS polyester endüstriyel iplik ve kord bezinde global durumumuzu genişletiyoruz. Bugün Sabancı Holding olarak, COBAFI’yi satın almaktan dolayı son derece memnunuz. Naylon sektöründe Kordsa International ile dünya lideri olduğumuz gibi polyester DSP HMLS’de de lider olmayı hedefliyoruz. Asya ve tüm dünyadaki büyümemizi sürdürmeye devam edeceğiz." 
     
</TEXT>
</DOC>
