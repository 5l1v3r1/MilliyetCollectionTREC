<DOC>
<DOCNO> 317243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy07.html </URL>
<DATE> 2005/02/21/ </DATE>
<TIME> 02.22 </TIME>
<AUTHOR>  </AUTHOR>
<HEADLINE>
CHP, sigaraya savaş açtı... 
</HEADLINE>
<TEXT>

     1996 yılında Tütün Mamüllerinin Zararlarının 
     Önlenmesine İlişkin yasayı çıkarmasına karşın yasanın uygulanmadığı sayılı yerlerden olan TBMM'de CHP'li milletvekilleri sigara yasağına ilişkin yeni bir teklif verdi. 
     CHP milletvekillerinin imzasını taşıyan "Tütün Mamüllerinin Zararlarının Önlenmesine İlişkin Yasa'nın bazı maddelerinin değiştirilmesine ilişkin yasa teklifi TBMM Başkanlığı'na sunuldu. Türk toplumunun yüzde 40'ının sigara içtiğine işaret edilen yasa teklifinde, Türkiye'de her yıl yaklaşık 100 bin insanın erken yaşlarda sigaraya kurban verildiğini ve önlem alınmaması durumunda önümüzdeki 20 yılda bu sayının 250 bine çıkacağı dile getirildi. Teklifte, Türkieye'de sigaraya başlama yaşının 11'e kadar indiğine de dikkat çekilirken, "Ülkemizde bebek ve çocuklarımızın yüzde 75'i de pasif içici durumundadır" denildi. 
     Yasa teklifinde, sağlık, eğitim-öğretim ve kültür hizmeti veren yerler, yetiştirme yurtları ve bakım evleri ve bunların açık da olsa park, bahçe ve kafeterya, yemekhane, kantin, dinlenme yerlerinde, spor sahaları, kapalı spor salonlarında, internet kafelerde, alışveriş merkezleri, düğün-toplantı salonları, taksi, toplu taşımacılık yapılan her türlü nakil araçları ve bunların bekleme salonlarında, kamu hizmeti veren kurum ve kuruluşlar ile bunların lokal, eğitim kampı, dinlenme tesislerindeki kapalı mekanlarında, dernek, vakıf ve bunların lokal ve tesislerinde her ne olursa olsun tütün ve tütün mamüllerinin içilmesinin yasaklanması öngörüldü. Teklifte, bunların dışındaki lokanta, otel, kafeterya, bar, disco, gazino gibi eğlence yerlerinin kapalı mekanlarında da tütün ve tütün mamüllerinin içilebilmesi için ayrı yerler tahsis edilmesi istendi. 
     Tütün ve tütün mamüllerinin isim, marka, logo, veya çağrışımlar yapacak işaret, renk, söz ve sesler kullanılarak her türlü reklamının ve tanıtımının yapılmasının veya kampanyalar düzenlenmesinin yasaklandığı teklifte, üretici firmaların kitle iletişim araçlarında program sponsorluk ve kampanya yapamayacakları da öngörüldü. 
     18 yaşından küçüklere tütün ve tütün mamüllerinin 
     satışının yapılamayacağı ve taşıttırılamayacağı kaydedilen teklifte, tütün ve tütün mamüllerinin doğrudan ulaşılabilir yerlerde, şeker, çerez, oyuncak gibi küçük yaştakilerin ilgisini çekecek yerlere konularak satılamayacağı, şeker, çerez, oyuncak veya küçük yaştakilerin ilgisini çekecek başka nesnelerin tütün ürünleri şeklinde üretilmesi ve satılamaycağı hükmüne de yer verildi. Yasa teklifinde, Türkiye'de üretilen veya ithal edilen tütün ve tütün mamülleri paketinin ön ve arka yüzlerine, açıkça görülebilir, rahatça okunabilir şekilde ve 14 puntodan az olmamak kaydıyla "Yasal Uyarı Sigara Öldürür" ibaresinin konulması, bu ibareyi taşımayan ürünlerin ithal edilmemesi ve satışa çıkarılmaması öngörüldü. Teklifte, paketlerin içine zararlarını anlatan, rahatlıkla okunan bir şekilde uyarı ilanlarının konulması da yer aldı. 
     ANKA 
     
</TEXT>
</DOC>
