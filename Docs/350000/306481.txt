<DOC>
<DOCNO> 306481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonsiy09.html </URL>
<DATE> 2005/01/14/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Prof. Dr. Hurşit Güneş'ten Baykal'a Kurultay'ın gündemi değişsin 
</HEADLINE>
<TEXT>

     ''Yeniden CHP Hareketi'' sözcüsü ve genel başkanlığa adaylığını açıklayan Prof. Dr. Hurşit Güneş, ''CHP Genel Başkanı Deniz Baykal'a mektup göndererek, 'kurultayı ileride tartışılır hale getireceğini' ileri sürdüğü, kurultay gündeminin değiştirilmesini istediğini'' bildirdi. 
     Prof. Dr. Güneş, İstanbul'da düzenlediği basın toplantısında, ''CHP Olağanüstü Kurultayı'nın gündeminin ilanında Genel Başkan'ın konuşmasının ardından doğrudan seçimlere geçileceğinin duyurulduğunu'' belirtti. 
     ''Bu gündeme göre, delegeler bir yana genel başkan adaylarının bile kurultayda konuşamayacaklarını'' kaydeden Prof. Dr. Güneş, ''CHP Genel Başkanı Deniz Baykal'a bir mektup yazarak, gündemin değiştirilmesini istediğini'' söyledi. 
     Prof. Dr. Güneş, mektubunda şunları kaydetti 
     ''Bu biçimiyle kurultay gündemi, gerek adayların, gerekse diğer kurultay üyelerinin görüş ve önerilerine kapanmaktadır. Bu durumda kurultay, partimizin en üst demokratik tartışma ve karar organı olmaktan çıkacağından, ileride çok tartışmalı hale gelecektir. Bu nedenle, gündemin mutlaka düzeltilerek, görüş ve önerilere fırsat verilmesini, partimizin içinde bulunduğu sorunlara ancak tartışarak çözüm bulabileceğimizi bilgilerinize arz ederim.'' 
     
     ''PARTİNİN YENİLENMESİNİ İSTİYORUZ'' 
     Prof. Dr. Hurşit Güneş, toplantıda ayrıca, ''olağanüstü kurultay çalışmalarının seçmen tabanını rahatsız eden bir yapıda yürütüldüğünü'' savunarak, ''adayların sürekli bir matematik hesabı içinde ve delegeleri ikna etme çabasında olduklarını'' öne sürdü. 
     ''Buna karşın CHP'nin asıl olarak yeni politik açılımlar ve fikir tartışmalarına ihtiyaç duyduğunu, partinin soldan uzaklaşarak merkezde bir yapıya oturduğunu ve halktan koptuğunu'' ifade eden Prof. Dr. Güneş, ''CHP'nin politikalarıyla bir tek biz ilgileniyoruz. Bu partinin ne erimesinden, ne bölünmesinden yanayız. Partinin yenilenmesini ve yoluna devam etmesini istiyoruz'' dedi. 
     Prof. Dr. Güneş, bir soru üzerine, ''kurultay öncesi kimseyle ittifak yapmayacaklarını'' söyledi. 
     
</TEXT>
</DOC>
