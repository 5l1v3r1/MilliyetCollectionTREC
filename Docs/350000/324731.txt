<DOC>
<DOCNO> 324731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko05.html </URL>
<DATE> 2005/03/18/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Çukurova, Turkcell hissesi satmak için işlemleri tamamladı... 
</HEADLINE>
<TEXT>

     Çukurova Investments N.V., Turkcell'de sahip olduğu beheri 1.000 TL nominal değerdeki 2.444.225.100 adet nama yazılı hisselerin İMKB'de satılabilmesi için gerekli işlemleri tamamladığını bildirdi. 
     Turkcell İletişim Hizmetleri A.Ş.'den Borsa'ya gönderilen açıklamaya göre, Çukurova Investments N.V.'nin yazısında ayrıca 24.361.922.000 adet nama yazılı hisselerinin İMKB'de satışının yapılabilmesi için söz konusu hisse senetlerinin beyaza ciro ile tedavülüne ilişkin Turkcell Yönetim Kurulu kararı alınması talep edildi. 
     Turkcell Yönetim Kurulu, söz konusu hisse senetlerinin devir ve temlikinde beyaza ciroyu kabul etti. 
     Yönetim Kurulu, Çukurova Holding'in 25 Şubat 2005 tarihli talebi doğrultusunda, Turkcell'de sahibi bulunduğu ve Çukurova Investments N.V.'ye devrettiği beheri 1.000 TL olan 991.922.252 adet nama yazılı hisse senedinin de pay defterine yeni maliki adına kaydedilmesini kararlaştırdı. 
     Turkcell açıklamasında, beyaza ciro kararı sonucunda söz konusu hisselerin İMKB'de tedavül eden hisse senedi olarak nitelendirileceği ve şirketin halka açıklık oranının yüzde 1.82 oranında artarak yüzde 14.51'den yüzde 16.33'e yükseleceği duyuruldu. 
     
</TEXT>
</DOC>
