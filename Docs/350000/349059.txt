<DOC>
<DOCNO> 349059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/spor/yozer.html </URL>
<DATE> 2005/06/05/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Biz, biz olamadık 
</HEADLINE>
<TEXT>



Bundan sonra artık çok zor. Bu maçı kazansaydık millilerimiz Dünya Kupası için kendisini bekleyen kapıyı sonuna kadar açacaktı. Koca ilk 45 dakikanın boşuna harcandığı dünkü oyunda, Yunanistan başta ne istediyse sonunda da onu elde etti. 
Herhalde Dünya'da, Yunanlılar kadar iyi savunma anlayışı uygulayan bir ekip sayılıdır. İtalyanlar'ın hegomonyasında olan sistemi eline geçiren Yunanlılar karşısındaki rakibin her türlü sistemine karşı anında karşı bir savunma sistemi üretme yeteneğine sahip... Başlangıçta bizim takımın kadrosu iri yapılı Yunan savunmasına karşı ters geldiği gözlenebilir. Ancak Yunan savunması kısa boylu ve süratli Türk oyuncularına karşı önce sistemini tarttı, sonra da her yerden kilitledi. Böylesine bir sistemi ancak isabetli paslarla çözebilirsiniz. Ayrıca bulacağımız şut pozisyonlarını en iyi şekilde değerlendirmeniz gerekir. Ancak futbolcularımız bunların hiçbirisini yapamadı. Koca 90 dakikada bir tek Tuncay'ın şutu var. Pas isabetsizliği ise en üst düzeyde... İlk yarıda Koray, Hüseyin, Gökdeniz, Hamit ve Emre'nin olağanüstü yüksek pas hataları bu yarıda çok etkisiz kalmamıza neden oldu. Sadece Yıldıray isterse atağa kalkabiliyorduk. Onun dışında oyunu rakip alana yıkacak tek oyuncu yoktu. 
İkinci yarıdaki Tuncay değişikliği ve biraz daha hırs takımımızı daha etkili hale getirdi. Ancak bu atmosfer Yunanlılar için en ideal ortamdı. Nitekim iki yüzde yüz pozisyonu kaçırdılar. Bu yarıda özellikte sağ kanadı çok iyi kullanan ve daha agresif oyun sergileyen millilerimiz Tuncay ile iki, Fatih Tekke ile bir gol pozisyonu yakalayabildiler. Maç boyunca adaleleri soğuyan, kendini hiç göstermeyen Fatih Tekke kaçırdığı golün çok daha zorlarını attığı için bize üzüntü verdi. 
Yunanlılar burada yenilmeyecek takım değildi. Onlar, onlar gibi oynadı, biz, biz gibi oynayamadık. Eğer biz biz gibi oynasaydık, Yunanlılar'ın tuzağına düşmeyip oyunu daha kontrol edebilseydik, bireysel yeteneklerimiz daha çok sahne alabilseydi, bu maçı kazanırdık. 


</TEXT>
</DOC>
