<DOC>
<DOCNO> 325994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur09.html </URL>
<DATE> 2005/03/22/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Doğu, ilkbahara karla girdi... 
</HEADLINE>
<TEXT>

     DHA 

İLKBAHARIN başlangıcı olarak kabul edilen 21 Mart Nevruz kutlamalarında kar, Doğu Anadolu'yu vurdu. Erzurum, Ağrı, Ardahan, Kars'ın yanı sıra Iğdır'a 50 yıl sonra ilk kez 21 Mart'ta kar yağdı. Yoğun kar yağışı nedeniyle Erzurum'da ilköğretim ve orta dereceli okullar bugün bir gün süreyle, Ağrı'da ise iki gün tatil edildi. 
     Meteoroloji Bölge Müdürlüğü'nden alınan bilgiye göre karlı ve soğuk hava, bölgede hafta sonuna kadar etkili olacak. 
     Kar kalınlıkları Ağrı'da 20, Ardahan'da 19, Iğdır'da 7, Erzurum ve Kars'ta 6 santimetreyi bulurken Palandöken Kayak Merkezi'nde bir metreye ulaştı. Gecenin en düşük sıcaklığı sıfırın altında Ardahan'da 10, Kars'ta 8, Erzurum'da 6, Ağrı'da 4 ve Iğdır'da 2 derece olarak ölçüldü. 
     Kar yağışının ardından başlayan tipi Ardahan- Şavşat, Ardahan- Damal, Posof, Erzurum- Bingöl, Iğdır- Doğubeyazıt karayollarında ulaşımın durmasına sebep oldu. 
     Erzurum, Kars, Ağrı, Ardahan, Iğdır'da yüzlerce köy yolunun merkezlerle bağlantısı kesildi. Kar yağışının ardından Erzurum Büyükşehir Belediyesi'ne bağlı karla mücadele ekipleri cadde ve sokakların karını temizlemek için seferber oldu. 
     Öte yandan Nevruz'a uzun yıllardan beri ilk kez Iğdır'ın kar örtüsü altında girdiğini anımsatan 65 yaşındaki Ahmet Aydın "Ben ömrüm boyunca Nevruz'da kar yağdığına tanık olmamıştım. Iğdır'ın iklimi değişti. Göçmen kuşlar perişan oldu'' dedi. 
     
</TEXT>
</DOC>
