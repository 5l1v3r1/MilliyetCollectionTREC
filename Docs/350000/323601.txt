<DOC>
<DOCNO> 323601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun12.html </URL>
<DATE> 2005/03/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Irak'ta kameraman öldürüldü, 3 ceset bulundu 
</HEADLINE>
<TEXT>

     Musul'da Irak Kürdistan Demokrat Partisi IKDP televizyonunda kameraman olarak çalışan bir kişinin öldürüldüğü bildirildi. 
     Hastane kaynakları, Hıristiyan olan Hüsam Hilal Sarsam'ın bu sabah Musul'un kuzeyinde öldürüldüğünü belirtti. 
     Bu arada Sarsam'ın yakınları, kameramanın iki hafta önce kaçırıldığını açıkladı. 
     Irak televizyonu muhabiri Raeda Vazzan geçen ay Musul'da kaçırılmış ve daha sonra ölü bulunmuştu. 
     
     3 CESET BULUNDU 

     Bağdat'ın güneyindeki Mahmudiye bölgesinde vurularak öldürülmüş 3 Iraklının cesediyle bir yaralının bulunduğu, yaralının daha sonra hayatını kaybettiği bildirildi. 
     
     KASABADA ABD KAFİLESİ GEÇERKEN PATLAMA 2 ÖLÜ 

     Irak'ta bu sabah bomba yüklü bir aracın infilak etmesi sonucu 2 kişi öldü. 
     Güvenlik güçlerinin açıklamasına göre, Bağdat'ın 25 km güneyindeki Raşit kasabasında Amerikan ordu kafilesinin geçmesini müteakiben meydana gelen patlamada 2 Iraklı da yaralandı. 
     Daha sonra patlama mahallinde toplanan bir grup, sivillerin ölümüne yol açan bu tür saldırıları telin etti. Öfkeli kalabalık arasındaki Hüseyin el Emiri adlı Iraklı, kızgınlığını dile getirirken, ''Yol kenarlarına bomba yüklü araçlar bırakıp sivilleri öldürmek ne zamandır cihat oluyor '' diye bağırdı. 
     
     4 KORUMA YARALANDI 

     Bu arada, Irak Sağlık Bakanlığı'nın üst düzey yetkilisine bugün düzenlenen bombalı saldırıda, 4 korumanın yaralandığı bildirildi. 
     Bağdat'taki Yarmuk hastanesi kaynakları, Bağdat'ın batısındaki Gazaliye bölgesinde Saad el Ameli'nin konvoyunun geçtiği yola yerleştirilen bombanın patlaması sonucu, Ameli'nin ikisi ağır dört korumasının yaralandığı belirtildi. 
     Kaynaklar, Ameli'nin saldırıdan yara almadan kurtulduğunu kaydetti. 
     
</TEXT>
</DOC>
