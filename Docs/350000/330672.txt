<DOC>
<DOCNO> 330672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sondun16.html </URL>
<DATE> 2005/04/06/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Hollanda'da Türk camisine saldırıya önlemler... 
</HEADLINE>
<TEXT>

     Hollanda'da, geçen hafta sonunda bir Türk camisinin saldırıya uğradığı, ardından Hollandalı ve Türk gençleri arasında kavganın olduğu Venray kasabasında, yabancılara yönelik saldırıların önlenmesi amacıyla belediye tarafından önlemler alındı. 
     Venray Belediye Meclisi'nin dün akşam yapılan toplantısında, belediye yönetiminin bugünden itibaren Venray'da kamu düzeninin korunmasına yönelik olağanüstü durumlar için tanınan yetkilerini kullanması kararlaştırıldı. 
     Bu çerçevede, Venray'da bundan sonra düzenlenecek tüm sosyal ve eğlence içerikli etkinliklerin en az iki hafta önceden belediyeye bildirilmesi öngörülüyor. Belediye, etkinlikleri kamu düzeni açısından inceleyecek, gerekirse yasaklayabilecek. 
     Belediye Meclisi'nin kararında, geçen hafta Türk camisine yapılan saldırıyla kısa sürede dördüncü kez benzer olayların yaşandığı ve aşırı sağcı gençlerin karıştığı bütün bu saldırıların, düzenlenen bir eğlencenin ardından geldiği ifade edildi. Aşırı sağcı gençlerin karıştığı bu olayların giderek yapısal bir özellik kazandığı da belirtilerek, bundan böyle özellikle eğlence ağırlıklı etkinliklerin gerektiğinde yasaklanabileceği kaydedildi. 
     Alınan önlemler kapsamında polisin de, özelikle kasaba merkezinde devriye görevlerini sıklaştıracağı bildirildi. 
     Ülkenin güneyinde yer alan Almanya sınırındaki Venray'da 2 Nisan akşamı bir grup dazlak, Hacı Bayram Camii'ne saldırmış ve saldırıda caminin camları kırılmıştı. Saldırının ardından Türk gençleri ile dazlaklar arasında kısa süreli kavga yaşanmış ve bazı kişiler yaralanmıştı. Polis saldırganlardan üç kişiyi gözaltına almıştı. 
     Venray'da yaşanan ve kasabada Hollandalılar ile yabancılar arasında gerginliğe yol açan bu son olay, aşırı sağcıların ülke genelinde yabancılara yönelik saldırılarının önemli bir belirtisi olarak yorumlandı. Saldırının yarattığı gerginliği gidermek ve gelişmeleri yerinde değerlendirmek üzere azınlıklar ve uyum politikasından sorumlu Devlet Bakanı Rita Verdonk'un gelecek hafta Venray'ı ziyaret ederek, vatandaşlar ve belediye yetkilileriyle bir araya geleceği bildirildi. 
     
</TEXT>
</DOC>
