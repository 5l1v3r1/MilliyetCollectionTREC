<DOC>
<DOCNO> 309698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonyas04.html </URL>
<DATE> 2005/01/26/ </DATE>
<TIME> 02.21 </TIME>
<AUTHOR>  </AUTHOR>
<HEADLINE>
Hava kirliliği, kalpten götürüyor 
</HEADLINE>
<TEXT>

     Metin FERAH DHA 

ABANT İzzet Baysal Üniversitesi Tıp Fakültesi Dekanı Prof. Dr. Cihangir Uyan, hava kirliliğinin kalp hastalıklarına bağlı ölümlerde artışa neden olduğunu açıkladı. 
     Kış aylarında soba ve kalorifer kazanlarını yakarak soğuktan korunmaya çalışılırken, bir yandan da, insan sağlığının tehlikeye atıldığını vurgulayan Prof. Dr. Uyan, "Yapılan çalışmalar, hava kirliliğine bağlı ölümlerin kalbe bağlı sebeplerden çok, solunumsal nedenlere bağlı olduğunu düşündürmesine rağmen, gerçekte kalp hastalıklarına bağlı ölümlerin daha fazla olduğunu göstermektedir'' dedi. 
     Havayı kirleten parçacıkların oranında meydana gelecek artışın, kalp yetersizliği olan hastalarda ölüm oranını artırdığını söyleyen Prof. Dr. Uyan, "Yapılan büyük grup çalışmaların analizlerinde, parça yoğunluğunda meydana gelecek 10 mikrometreküplük bir artışın toplam ölüm yüzdesini yüzde 1,8, kalp- damar ölüm oranını da yüzde 1,4 arttırdığı tespit edilmiştir. Ortamdaki siyah duman konsantrasyonu 35,6 mikrometreküp azaltıldığında, yıllık kalp damar ölüm oranı yüzde 10,3, fuel oil sülfür dioksit içeriğinin yüzde 50 azaltılması halinde de yüzde 2,4 azalmaktadır'' diye konuştu. 
     Hava yoğunluğundaki partikül sayısı arttıkça, ölümlerin yanısıra hastanelere kalp yetersizliği, kalp krizi ve ritim bozukluğundan başvurularda önemli bir artış olduğunu belirten Prof.Dr. Uyan, "Kalp yetersizliği, kalp krizi ve inme oranları, hava kirliliği olan bölgelerde normal olanlara göre daha fazla görülüyor. Hava kirliliği olduğunda, ritim bozukluğu yüzdesinde yüzde 50'lik bir artış olmakta, dolayısıyla da ritim bozukluklarına bağlı kalpten ölümler artmaktadır. Şoklayıcı kalp pili olan hastalarda, günlük şoklama sayısı da hava kirliliğine orantılı olarak artmıştır'' dedi. 
     Havadaki bazı partiküllerin akciğerlerde iltihabi reaksiyona sebep olduğunu belirten ve bunun da, kanda pıhtılaşmayı ve iltihabi hücreleri arttırdığını söyleyen Prof.Dr. Uyan, "Böylece kalp damarlarında kireç plaklarının oluşumu hızlanmakta, oluşan plakların yırtılması ve damarı tıkaması artmaktadır. Hava kirliliği ayrıca kalbin otonomik kontrolünü bozmakta, kalp damar hastalığına yatkın kişilerde de ritim bozukluğu riskini arttırmaktadır'' diye konuştu. 
     Havadaki kirliliğe neden olan partiküllerin artmasıyla, akciğerlerde ve bronşlarda iltihabi hücrelerin salgılanmaya başlandığını da kaydeden Prof.Dr. Uyan, "Bu hücreler, kanda artmaya başlayınca damar sertliği ve pıhtılaşma oranı hızlanır. Kalp damarlarında daralma ya da tıkanma meydana gelmesiyle de kalp hastalıklarının artmasına ve kalpten ölümlere neden olur'' dedi. 
     
</TEXT>
</DOC>
