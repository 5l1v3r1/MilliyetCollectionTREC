<DOC>
<DOCNO> 346580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/siyaset/siy07.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Reformlar devam etmeli' 
</HEADLINE>
<TEXT>


Türkiye-AB Sempozyumu'nda Türkiye'nin Avrupa politikası tartışıldı. Prof. Gönensay, "Ne pahasına olursa olsun reformlar sürmeli" dedi. Sanberk de Türkiye'nin AB gündemini yeterince tartışmadığını öne sürdü 

ŞAKİR AYDIN İstanbul 


Işık Üniversitesi'nde iki gün sürecek Türkiye- Avrupa Birliği AB sempozyumunun ilk gününde "Türkiye'nin Batı Entegrasyonu ve Avrupa Politikası" konuları tartışıldı. Maslak Yerleşkesi'ndeki sempozyumda konuşan eski Dışişleri Bakanı Prof. Emre Gönensay, Türkiye'nin 1963'ten bu yana Batı ile entegrasyon sürecine girdiğini kaydetti. 
Entegrasyon sürecinde Türkiye'nin önüne bazı sorunlar çıkabileceğini vurgulayan Prof.Gönensay, ancak Türkiye'nin reformlara devam etmesi gerektiğini belirtti. 
Çağdaşlaşmanın Batı'yla eşanlamlı olduğunu anlatan Prof. Gönensay, "Çağdaşlaşmanın temelinde insan hakları, demokrasi, bağımsız sivil toplum kuruluşları ve serbest piyasa ekonomisi bulunmaktadır. Bunların hepsi Batı'da mevcuttur. Çağdaşlaşmak istiyorsak, bunları yerine getirmeli ve yüzümüzü Batı'ya dönmeliyiz" dedi. 
Emekli Büyükelçi Özdem Sanberk ise, Avrupa'da yaşanan istikrar veya buhranların Türkiye'yi direkt etkilediğini kaydetti. Sanberk, "Bu yüzden, AB'nin doğru kararlar almasında bizde kendi fikirlerimizi söylemeliyiz. Bu hem AB'nin hem de bizim yararımıza olur. AB Anayasası'nın kabul edilmemesi durumunda uzun vadede krizler çıkabilir" diye konuştu. 

'Gündemi tartışalım' 
Sanberk, Türkiye'nin AB gündemini yeterince tartışmadığını öne sürerek, "Şu an Türkiye'de AB gündeminin sadece yüzde 5'i tartışılıyor. Bunu daha da geliştirmeliyiz. Çünkü AB gündeminin yüzde 95'ini tartışmaya başladığımızda üyelik sürecimiz de kolaylaşır" dedi. 
Işık Üniversitesi Rektörü Prof. Ersin Kalaycıoğlu ise Türkiye'nin AB ile ilişkilerini sürdürdüğü sürece hedeflerine daha kolay ulaşacağını belirtti. Güney'deki nükleer kuşağa dikkat çeken Kalaycıoğlu, aksi durumda AB'den kopan bir Türkiye'nin, kendini savunmak için nükleer silah üreteceğini sözlerine ekledi. 



</TEXT>
</DOC>
