<DOC>
<DOCNO> 308185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/yazar/kohen.html </URL>
<DATE> 2005/01/21/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Seçimle biter mi 
</HEADLINE>
<TEXT>


IRAK'ta seçimlere 9 gün kala, şiddet dalgası bütün gücü ile yayılırken, güvenlik gerekçesiyle birtakım kısıtlayıcı önlemler uygulamaya konuyor. 
Tabii ki bu koşullar altında gerçekleşecek olan bir seçimin, klasik anlamda tam "özgür ve demokratik" sayılması olanaksız. 
Seçmen listelerindeki düzensizlikler, siyasi güçlerin bir kesiminin boykot çağrıları, seçim merkezlerine ve görevlilerine yönelik saldırılar, vatandaşların ülke içinde serbest dolaşımına konan sınırlamalar, seçim ortamının anormalliğini göstermeye yetiyor. 
O halde bu seçimlerin hiç yapılmaması veya belirsiz bir tarihe atılması daha mı iyi olurdu 
Hayır. Çünkü seçimlerin yapılmaması, Irak'ı yeni bir yapılanma sürecine sokmanın ve istikrarı sağlamanın yolu değil. Aksine devam eden şiddet ortamı içinde bu, Irak'ın normal yaşama girme şanslarını azaltacağı gibi ciddi bir iç savaş ve bölünme olasılığını da artıracaktır. 
Diğer bir deyişle, Irak seçim yapmakla yapmamak arasındaki tercihini, bir bakıma "ehveni şer" kötünün iyisi olarak, birinci şık lehinde kullanmıştır. 

BU seçimler konusunda belki yapılan hata, bunun bir özgürlük ve demokrasi örneği olarak gösterilmesidir. Aslında bu seçimlerin esas amacı, Irak'ın yeniden yapılanması sürecini hızlandırmaktır. Nitekim 30 Ocak'taki seçimlerin sonucunda oluşacak olan 275 üyeli Meclis'in ilk işi, yeni anayasayı hazırlamak ve bunu da referanduma sunmak olacak. Bu yeni yapı kurulduktan sonra, esas seçimler düzenlenecek ve yeni hükümet kurulacak. Böylece bir yıl içinde "geçiş dönemi" de son bulacak. Bu aynı zamanda "işgal"in de sona ermesi sürecini başlatmış olacaktır... 
Tabii bu arada şiddet dinerse ve Sünni kesim de boykot çağrılarını göz ardı edip sandık başına giderse, seçimler çok daha özgür bir atmosfer içinde cereyan edecek ve oluşacak olan yeni Meclis de daha temsili bir nitelik taşıyacaktır. Ama ne yazık ki militan unsurlar "El Kaide"ciler dahil , ayrıca çıkarları bozulan çevreler eski Baas'çılar ve çıkar peşinde koşanlar suç şebekeleri buna müsaade edecek gibi görünmüyor... 

IRAKLI seçmen için öncelik ülkede yaşamın normale dönmesidir ki, bu şu aşamada demokrasiden çok Irak'ın ulus-devlet olarak yeniden yapılanmasına ve istikrara kavuşmasına bağlı. 
Bu bakımdan Ortadoğu'da demokrasinin kurulması konusunu adeta bir saplantı haline getirmiş olan Başkan Bush'un hatası, 30 Ocak seçimlerini sadece bir özgürlük davası olarak görmesidir. Bush'a göre, demokrasi Irak'ın bütün meselelerini çözecek, ayrıca bu diğer bölge ülkeleri için de bir ilham kaynağı olacak. 
Oysa gerçek şu ki, bölge ülkelerinde pek çok lider "Irak örneği"ni tersinden okuyarak bu sistemin kargaşa ve istikrarsızlık yarattığına inanıyor. Bu liderlerin bir kısmı iktidardan olmaktan korktukları, bazısı da huzur ve istikrarın bozulmasından kaygı duydukları için, otoriter rejimlerini sürdürmeyi yeğliyorlar. 
ABD'de dahi birçok düşünür ve yazar, Irak'taki seçimleri demokrasi örneği olarak Arap dünyasına "satmaya" kalkışmanın pek sonuç vermeyeceğini düşünüyor. Ama "American Enterprise" Enstitüsü'nden Dr. Joshua Muravchik'in belirttiği gibi, "Irak'ta işgal altında dahi, insanların kendi hükümetlerini seçebilmesi, kendi ülkelerinde bu olanağa sahip olmayan Arapları sonunda imrendirmeyecek mi " Belki, ama ne zaman 



</TEXT>
</DOC>
