<DOC>
<DOCNO> 309023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/dunya/dun01.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmenler üç parça 
</HEADLINE>
<TEXT>


Irak seçimlerine Türkmenlerin Sünnileri iki ayrı partiyle, Şiileri ise Şii listelerinde katılıyor. Bölünmede Ankara'nın müdahaleleri de etkili oldu 

UTKU ÇAKIRÖZER Ankara 


Irak'ta 30 Ocak'ta yapılacak seçimlere Iraklı Türkmenler kendi aralarındaki çekişmeler ve Ankara'nın listelere müdahale etme talebi nedeniyle bölünmüş giriyor. 
Irak'taki grupların birleşerek güçlerini ortaya koyma eğilimi gösterdiği 30 Ocak seçimlerinde, Türkmenlerin tek çatı altında girmesi yönünde yürütülen müzakereler başarısızlıkla sonuçlanınca, Irak Türkmenleri bölünerek yola devam etmeyi tercih etti. Türkmenler, ülkenin kaderini belirleyecek anayasa sürecinin başlangıcını oluşturan 30 Ocak seçimlerine, "Irak Türkmenleri Cephesi ITC " ve "Türkmen Milliyetçi Hareketi Partisi TMHP " isimli iki ayrı partiyle katılıyor. 
Şii kökenli Türkmenlerin bir bölümü de oylarını Şii partilerden aday gösterilen soydaşları için kullanacak. 
Türkmenlerin tek çatı altında toplanması için yapılan toplantıda TMHP Başkanı Hüsamettin Türkmen'in, "Biz liderler olarak aday olmayalım, toplumumuz içinden sevilen sayılan isimleri aday gösterelim" önerisi, ITC Başkanlığı tarafından kabul edilmedi. ITC listesinin Bağdat'taki ulusal parlamentoya seçilmelerine kesin gözüyle bakılan ilk 6 - 7 sırasına cepheyi oluşturan partilerin liderleri kondu. 
Türkmenler arası bölünmede ikinci kriz, ITC'yi destekleyen Ankara'nın birleşme için TMHP'nin listesinin kendi onayına sunulmasını istemesi oldu. Türkmen'in bu talebi reddetmesinin, bölünmeyi tetikleyen ikinci adım olduğu ileri sürüldü. 
Bağdat'taki 275 kişilik Meclis'e üzerinde mutabakat sağlanan ortak bir listeyle girmeleri durumunda 15 milletvekili sokabilecekleri tahmin edilen Türkmenlerin bu sayısının bölünme nedeniyle 10'un altında kalmasından endişe ediliyor. 

Şiiler birleşti 
Büyük çoğunluğu Şii olan Türkmenlerin bir bölümü de Şii partilerin listelerine oy verecek. Ülkede çoğunluğu oluşturan Şii gruplarının 16'sı dini lider Ali Sistani'nin grubunun altında birleşirken, bu listede seçilebilecek noktalarda 6 Türkmen'in olduğu kaydedildi. Meclis'teki Türkmen sayısının 6 Şii ile birlikte ancak 15'e ulaşması bekleniyor. 


</TEXT>
</DOC>
