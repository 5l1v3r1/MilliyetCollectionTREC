<DOC>
<DOCNO> 342026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonyas17.html </URL>
<DATE> 2005/05/12/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Evlenmeden önce iktidarsızlığını gizleyen kocaya ceza 
</HEADLINE>
<TEXT>

     İtalya Yüksek Mahkemesi, iktidarsız olduğunu evlendiği kadından gizleyerek, kadını "bir aileye sahip olma hakkından" mahrum eden adamı tazminat ödemeye mahkum etti. 
     İtalyan basınının adını Cristina S. olarak verdiği kadın, evliliğinde cinsel ilişkiye yer olmadığını öğrenince 1990’lı yıllarda boşanma davası açmıştı. 
     Daha sonra, "cinsellik hakkından" ve bir aileye sahip olma hakkından mahrum edildiği gerekçesiyle tazminat davası açan kadın, yerel mahkemelerdeki davaları kaybetti. Ancak mücadelesini bırakmayan kadın, sonunda Yüksek Mahkeme’den istediği sonucu elde etti. 
     Mahkeme kararında, Cristina’nın "bir kadın, bir eş ve bir anne olarak tam bir aile oluşturma hakkından mahrum edildiği" sonucuna vardı. 
     Kadına ödenecek tazminat, Sicilya’da yerel mahkeme tarafından saptanacak. 
     
</TEXT>
</DOC>
