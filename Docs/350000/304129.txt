<DOC>
<DOCNO> 304129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur16.html </URL>
<DATE> 2005/01/06/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kanserojen mi .. Bebe bisküvileri İsveç'te incelenecek 
</HEADLINE>
<TEXT>

     Bebe bisküvilerini, ''kanserojen madde akrilamid içerme ihtimali'' nedeniyle incelemeye alan Sağlık Bakanlığı, bisküvi örneklerini İsveç'teki uluslararası standarttaki laboratuvara gönderiyor. 
     Sağlık Bakanlığı Refik Saydam Hıfzısıhha Merkezi Başkanı Doç. Dr. Turan Aslan, A.A muhabirine yaptığı açıklamada, bebe bisküvilerinde kanserojen madde içerme ihtimali nedeniyle yaptıkları analizlerin tamamlandığını söyledi. 
     Ancak, bisküvilerin uluslararası standartta ve konusunda uzman bir laboratuvarda daha incelenmesini istediklerini kaydeden Aslan, bu kapsamda Türkiye'den alınacak bebe bisküvisi örneklerinin İsveç'teki uluslararası laboratuvara gönderileceğini bildirdi. 
     Bebe bisküvilerinde kanserojen madde iddialarının tüm dünyada araştırma aşamasında olduğunu, kanserojen ''akrilamid'' maddesinin alt limitleri belirlenmediği için konuyla ilgili bir yaptırım bulunmadığına işaret etti. 
     Türkiye'de yapılan inceleme sonuçlarının çok veya az çıkmasının önemli olmadığını söyleyen Aslan, ''Yurtdışı standardı konmuş bir analiz yaparsanız, normal veya fazla çıktığı bilinir. Bu konuyla ilgili Dünya Sağlık Örgütü'nün belirlediği bir kriter yok'' diye konuştu. 
     Aslan, bebe bisküvisi örneklerinin İsveç'e resmi kanallardan gönderileceğini ve laboratuvarda analizlerin ücretsiz yapılmasını sağlayacaklarını ifade etti. 
     
     PİYASADAN TEKRAR NUMUNE TOPLANACAK 
     Bebe bisküvilerini incelemek için, Avusturya'dan akrilamid maddesini saptamaya yönelik ''radyoaktif standart madde'' getirterek analiz yaptıklarını anımsatan Aslan, şimdi de Türkiye genelinde çeşitli yerlerden piyasadan rasgele alınacak 4 numunenin inceleneceğini bildirdi. Bu örneklerin üretim tarihi ve seri numaralarının aynı olmasına dikkat edeceklerini söyleyen Aslan, bu örneklerden birinin İzmir'deki hıfzısıhha laboratuvarında, birinin Ankara'da inceleneceğini söyledi. Bir örneğin kendi kontrolünde kilitli tutulacağını kaydeden Aslan, diğer örneğin ise İsveç'e kargoyla gönderileceğini kaydetti. 
     Aslan, ''Önümüzdeki hafta örneği İsveç'e göndeririz. Şu an beklememizin nedeni İsveç'ten cevap gelmesiydi. Cevap geldi, ama bir kez daha onaylatacağız. Buradaki metot oturtulduğu için buradaki inceleme 1 haftadan uzun sürmez'' dedi. 
     Piyasadan rastgele toplanan 4 bebe bisküvisi örneği, Avusturya'dan getirilen ''radyoaktif olarak işaretlenmiş akrilamid maddesini saptamaya yönelik standart maddesi'' ile geçen yıl Refik Saydam'da incelenmişti. 
     
     BEYAZ EKMEK KONTROLLERİ SÜRÜYOR 
     Beyaz ekmekte kullanıldığı iddia edilen ''benzoil peroksit'' maddesiyle ilgili incelemeleri de rutin hale getirdiklerini belirten Aslan, sağlık müdürlükleri gıda analiz ekiplerinin rastgele seçtikleri fırınlarda ekmek yapımı sırasında kullanılan unlardan örnek alarak kendilerine gönderdiklerini ifade etti. 
     Aslan, şu ana kadar yalnızca Konya'dan alınan bir örnekte maddenin kullanıldığının belirlendiğini ifade ederek, ekmekleri beyazlatmak için kullanıldığı ve kanserojen olan bu maddelerin Türkiye'de kullanımının yasak olduğunu da bildirdi. 
     
</TEXT>
</DOC>
