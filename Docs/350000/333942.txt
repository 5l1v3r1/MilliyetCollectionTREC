<DOC>
<DOCNO> 333942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun01.html </URL>
<DATE> 2005/04/16/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Papadopulos Zaman tahdidi olmadan ve hakemsiz görüşmelere hazırız 
</HEADLINE>
<TEXT>

     Güney Kıbrıs Rum yönetimi lideri Tasos Papadopulos, ''Kıbrıs Rum tarafının Annan planında istediği değişiklikleri açıklamasının doğru taktik olmadığını'' söyledi. 
     Papadopulos, göreve gelişinin ikinci yıldönümü nedeniyle düzenlediği basın toplantısında, ''BM ve AB'nin bazı yetkililerinin, müzakereler başlamadan önce pozisyonların açıklanmasının doğru olmadığını savunduklarını'' ileri sürdü. 
     ''Kıbrıs Rum tarafının, zaman tahdidi olmadan ve hakemsiz, Kıbrıs sorununun çözümünü sağlayacak diyalogun bir an önce başlamasını arzuladığını'' kaydeden Papadopulos, ''müzakerelerin yeni turunun ne zaman başlayacağını bilmediğini, ancak Kıbrıs Rum tarafının konu üzerinde uzun zamandır hazırlandığını'' belirtti. 
     Rum Ulusal Konseyi'nin son toplantısında Kıbrıs Rum siyasi partilerinin Annan planında yapılması gerektiğini düşündükleri değişiklikleri sunduklarını anımsatan Papadopulos, ''yapılması istenen değişikliklerin Kıbrıslı Türklerin planda elde ettikleri kazanımlara dokunmayacağını'' iddia etti. 
     İngiltere ve ABD'den başka ülkelerin de Kıbrıs sorununa çözüm bulunması için çalıştıklarını ve müzakerelerin yeniden başlaması için çaba harcadıklarını kaydeden Papadopulos, ''ABD ve İngiltere'nin Türkiye ile yakın ilişkilerinden dolayı Kıbrıs sorununda önemli bir rol oynadıklarını'' belirtti ve ''bunun değişmesi gerektiğini'' söyledi. 
     
</TEXT>
</DOC>
