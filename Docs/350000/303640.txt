<DOC>
<DOCNO> 303640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun46.html </URL>
<DATE> 2005/01/05/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
ABD, Erbil'e hava operasyonu düzenledi mi 
</HEADLINE>
<TEXT>

     Iraklı Kürt yetkili, Amerikan kuvvetlerini Erbil'e gece hava operasyonu düzenlemekle suçladı. 
     Irak Kürdistan Demokratik Partisi IKDP yetkililerinden Kerim Sencari, düzenlediği basın toplantısında, Amerikan hava kuvvetlerinin operasyonunda Erbil'deki boş bir öğrenci yatakhanesinin hedef olduğunu söyledi. 
     Sencari, ''savaş uçakları desteğinde çok sayıda Amerikan helikopteri gece yarısı Sadava bölgesine operasyon düzenledi'' dedi. 
     Binalarda arama yapan, ancak kimseyi bulamayan Amerikan askerlerinin ateş açtığını, daha sonra da Selahaddin Üniversitesi'nin yatakhanesine uçaklarla saldırdıklarını ve bir yangına sebep olduklarını söyledi. Iraklı Kürt yetkililerin saldırıdan haberdar edilmediğini belirten Sencari, ''Kürt güçlerle Amerikan kuvvetleri arasında hiçbir koordinasyon olmamıştır. Amerikalılar, bir eve saklandığını düşündükleri teröristi aradıklarını bahane etti. Operasyon sırasında kimse yakalanmadı'' dedi ve saldırıyı kınayarak bir soruşturma açılması talebinde bulundu. 
     Sencari, Kürt bölgelerinde tek taraflı her türlü operasyonu reddettiklerini kaydederek, ''Bu tür operasyonlar, Kürt yetkililerle koordinasyon içinde yapılmalıdır'' ifadesini kulandı. 
     
</TEXT>
</DOC>
