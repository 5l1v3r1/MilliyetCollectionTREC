<DOC>
<DOCNO> 303661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/soneko07.html </URL>
<DATE> 2005/01/05/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Dolarizasyon hız kesmiyor 
</HEADLINE>
<TEXT>

     Ekonomideki uzun vadeli belirsizliklerin azalmasına bağlı olarak tasarruf sahiplerinin dövizden Türk Lirası'na dönmeye başlayabileceğine ilişkin beklentiler şimdilik gerçekleşmiyor. Aksine dolarizasyonun sürdüğünü gösteren döviz hesaplarındaki artış son haftalarda daha da hızlandı. 
     Bankacılık Düzenleme ve Denetleme Kurumu'nun verilerine göre Türkiye'nin Avrupa Birliği'nden görüşme tarihi aldığı ve IMF ile yeni bir üç yıllık program üzerinde mutabakata varıldığının açıklanmasından sonraki iki haftada bankalardaki döviz tevdiat hesaplarında 1.4 milyar dolarlık artış yaşandı. Bu artışla birlikte döviz mevduatları 62.5 milyar dolarla 24 Aralık itibariyle rekor bir düzeye ulaştı. 17-24 Aralık haftasında yaşanan artışın 862 milyon dolarlık kısmı gerçek kişi tasarruf sahiplerinin, 606 milyon doları da ticari kuruluşların döviz hesaplarındaki büyümeden kaynaklandı. Diğer döviz hesapları ise 45 milyon dolar azaldı. Gerçek kişilerin döviz cinsinden tasarruf mevduatları 45.5 milyar dolara, ticari kuruluşların mevduatı ise 16.2 milyar dolara kadar çıktı. 
     Bu arada döviz hesaplarında AB Zirvesi sonrasındaki haftada yaşanan artışın 925 milyon dolarla büyük bölümü de tasarruf sahiplerinin uzun bir süre daha dövizde kalmayı tercih ettiklerine işaret eden vadeli hesaplardaki büyümeden kaynaklandı. Aynı hafta vadesiz döviz hesapları ise 498 milyon dolar arttı. 
     Döviz hesaplarında 24 Aralık itibariyle son dört haftada ise toplam 2.6 milyar dolarlık artış kaydedildi. 26 Kasım-24 Aralık günleri arasındaki dört haftalık dönemde, gerçek kişilerin döviz cinsinden mevduatlarında 1 milyar 886 milyon dolarlık, ticari kuruluşların döviz hesaplarında ise 883 milyon dolarlık büyüme kaydedildi. Son dört haftada 
     vadeli hesaplar 1milyar 282 milyon dolar, vadesiz hesaplar ise 1 milyar 314 milyon dolar büyüme kaydetti. Döviz hesapları, döviz cinsinden yapılan tasarrufların reel olarak önemli ölçüde kayba yol açtığı 2004 yılının tümünde de büyüme eğilimi gösterdi. Bankalardaki döviz hesapları 2003 yılı sonuna göre 24 Aralık itibariyle 8 milyar 981 milyon dolarlık önemli bir artış kaydetti. 2003 sonunda .6 milyar dolar olan döviz hesaplarında kaydedilen bu yüksek büyümenin 5.7 milyar doları gerçek kişilere ait tasarruf hesaplarında yaşandı. Ticari kuruluşların döviz hesapları ise 3.7 milyar dolarlık bir büyüme kaydetti. 
     
</TEXT>
</DOC>
