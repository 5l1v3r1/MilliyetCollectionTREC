<DOC>
<DOCNO> 314780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/guncel/axgun02.html </URL>
<DATE> 2005/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Apo'yu ABD paketledi 
</HEADLINE>
<TEXT>


Bülent Ecevit, 1999'da Öcalan'ın yakalanmasıyla sonuçlanan operasyonun, CIA'in teklifiyle başladığını açıkladı 

İSTANBUL Milliyet 

Eski Başbakan Bülent Ecevit, Abdullah Öcalan'ın 16 Şubat 1999'da CIA tarafından yakalandığını açıkladı. Ecevit, "Olayı MİT ve CIA yürüttü. ABD olmasa, Öcalan'ı alamazdık" dedi. Ecevit ve eski Milli Savunma Bakanı İsmet Sezgin'in anlatımıyla, Öcalan'ın yakalanış öyküsü, NOKTA dergisinin bugün piyasaya çıkacak son sayısında yer aldı. Dönemin başbakanı Ecevit, ABD yönetiminin kendileriyle temasa geçtiğini açıkladı. Ecevit, CIA - MİT ilişkisi iyi olmasaydı, Öcalan'ı Türkiye'ye getiremezdik" diye konuştu. 

Karşılık yok 
Ecevit, "Operasyon için neden Cavit Çağlar'ın uçağı seçildi " sorusuna da "Çünkü en uygun fiyatı onlar vermişti" karşılığını verdi. Ecevit, operasyonu şöyle anlattı "MİT Müsteşarı, ABD istihbaratından öyle bir teklif geldiğini bildirdi. Büyük bir gizlilik içinde izin verdik. Aksi takdirde hem ABD güç durumda kalabilirdi, hem de olay başarısızlığa uğrardı. Mesela uçağın pilotu bile nereye, niçin gidildiğini bilmiyordu." 
Ecevit, ABD veya CIA'in operasyon karşılığında bir şey istemediğini de belirtti. 

PKK'nin Belarus'a rüşvetini önledik 

İsmet Sezgin de Öcalan'ın Rusya'da saklandığı günlerde yaşadıklarını şöyle anlattı "Öcalan, başka bir ülkeye gitmek istiyordu. PKK'nin sözde Moskova temsilcisi, Belarus Devlet Başkanı ile temas kurarak Öcalan'ın orada yaşamasını öneriyor. PKK, karşılığında nakit 10 milyon dolar öneriyor. Devlet Başkanı ile görüşüp rüşveti ve Öcalan'ın buraya kabulünü önledik." 


</TEXT>
</DOC>
