<DOC>
<DOCNO> 317401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/guncel/axgun01.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'in taraftarları Cimbom'u yakaladı 
</HEADLINE>
<TEXT>


Galatasaray, UEFA Kupası'nı kazandığı 2000 yılından bu yana yüzde 4'lük taraftar kaybına uğradı. İstanbul'da ise Fenerbahçe taraftarı Galatasaray'dan daha fazla... 

EKONOMİ SERVİSİ 

Galatasaray'ın, UEFA Kupası'nı kazandığı 2000'den bu yana taraftar kaybettiği ortaya çıktı. İstanbul'da Fenerbahçe taraftarının oranının Galatasaray'dan daha yüksek olduğu da belirlendi. 
Veri Araştırma adlı şirketin 2 yılda bir düzenli olarak yaptığı 'Kentsel Türkiye Araştırması'nın üçüncüsü, dün şirketin Yönetim Kurulu Başkanı Dr. Sezgin Tüzün tarafından açıklandı. Araştırmadaki bulgulara göre, Galatasaray, UEFA Kupası'nı kazandığı 2000'den bu yana yüzde 4'lük taraftar kaybına uğradı. 

2000'de toplam taraftarın yüzde 31'i Galatasaray'ı tutarken oran 2002'de yüzde 27'ye, 2004'te yüzde 26'ya geriledi. Fenerbahçe taraftarının payı ise yüzde 25'ten yüzde 22'ye düştükten sonra 2004'te tekrar yüzde 23'e çıktı. Beşiktaş'ı tutanların oranı ise yüzde 13 düzeyinde bulunuyor. 
Dr. Tüzün, kentlerin genelinde Galatasaray taraftarının oransal olarak halen Fenerbahçe taraftarının üzerinde olmasına karşın, İstanbul'da Fenerbahçe'nin Galatasaray'dan daha yüksek bir taraftar oranına sahip olduğunu söyledi. 

Krizin etkisini 2 yılda atlattılar 

Araştırma sonuçlarına göre, 'gelir dağılımı'nda krizin yol açtığı değişiklikler de ortadan kalkmaya başladı. Tüm kesimler 2001 krizi sonrasında yaşadıkları gelir kaybını farklı oranlarda telafi etmeye başladı. 2000'de 7 bin 735 dolar olan ortalama ev başına harcanabilir gelir' 2002'de kriz etkisiyle 5 bin 105 dolara düşmüştü. 2004'te 9 bin 100 dolara yükseldi. Böylece kriz öncesini de aşmış oldu. 

Gelir payı arttı 
Yüzde 20'lik gelir, dilimlerinin en üstünde yer alan, başka bir ifadeyle 'en zengin' yüzde 20'de kriz öncesinde 2000 yılı ortalama 18 bin 678 dolar olan ev başına gelir, kriz sonrası 2002 11 bin 602 dolara düştü. 2004'te ise tekrar artarak 21 bin 684 dolara çıktı. En zengin grubun toplam gelirden aldığı pay da krizden sonra tekrar yükseldi. 2000'de toplam gelirin yüzde 48.2'sini alan bu kesimin payı 2002'de yüzde 45.2'ye inmişti. 2004'te yüzde 47.6'ya çıktı. En fakir yüzde 20'lik dilimin gelirleri ortalama 2 bin 216 dolardan krizde bin 657 dolara düşmüştü. 2004'te ise geliri 2 bin 860 dolara çıktı. Nüfusun yüzde 80'lik kısmının aldığı pay ise düştü. 

Bankaya talep kredi kartından 

Araştırmaya göre, banka müşteriliği oranı artarken, bunun ana etkenlerinden birinin de kredi kartı sahipliği olduğu belirlendi. 2000 - 2001 arasında kredi kartı müşterilerinin oranı yüzde 11.4 olurken 2004 ve 2005 yıllarında bu oran yüzde 19 olarak gerçekleşti. 

Halk, tasarrufa yöneliyor 

Hane harcamaları, kullanılabilir gelir içinde yüzde 61, tasarruf bireysel harcama ise yüzde 39 pay alıyor. 
Hane harcamalarının son 4 yıldaki seyri, gelir kaybına uğrayan hanelerin, gelir kaybından fazla oranda harcama kısıntısına gittiğini gösteriyor. 


</TEXT>
</DOC>
