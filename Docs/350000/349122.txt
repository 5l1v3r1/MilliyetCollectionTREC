<DOC>
<DOCNO> 349122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonsiy04.html </URL>
<DATE> 2005/06/05/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Mumcu grup olma konusunda acelemiz yok, potansiyelimiz var 
</HEADLINE>
<TEXT>

     ANAP Genel Başkanı Erkan Mumcu, ''Grup olma konusunda acelemiz yok ama istediğimiz zaman olabilecek potansiyelimiz var'' dedi. 
     Mumcu, Kütahya'da düzenlenecek ''Pir Ahmet Efendi'yi Anma Şenlikleri''ne katılmak üzere bu ile giderken uğradığı Eskişehir'de, partisinin il teşkilatı ve bir grup partili tarafından Organize Sanayi Bölgesi'nde karşılandı. 
     Mumcu, gazetecilerin, ANAP'ın dün yapılan tüzük kongresine ilişkin sorularını yanıtladı. Mumcu, partisinde olağanüstü kongreden sonra canlanma başladığını belirterek, tüzük kongresinde de yeni insanların partiye katılması için bazı değişiklikler yaptıklarını kaydetti. 
     ''Kadınlar ve gençler için kotalar getirdik. Bundan sonra her kademede parti örgütünde ve aday listelerinde en az üçte bir oranında kadınlar ve gençler yer alacak'' diyen Mumcu, özellikle 1980'li yıllar boyunca ülkenin çehresini değiştirmiş bir siyasi parti olarak yeniden yepyeni bir Türkiye kurmak için yola çıktıklarını savundu. 
     Mumcu, bir gazetecinin ''Mecliste grup kurabilecek çoğunluğa ulaşmak için yakın zamanda yeni milletvekili katılımlarının olup olmayacağına'' ilişkin sorusunu şöyle yanıtladı 
     ''Özellikle arkadaşlarımızın seçim bölgeleri veya partimizin ilkeleriyle bağdaşık olmak gibi konularda seçici davranmazsak bu konuda hiçbir zorluk çekeceğimizi düşünmüyorum. Ama siyaset birçok dengeyi bir arada gözetmeyi zorunlu kılıyor. Grup olma konusunda acelemiz yok ama istediğimiz zaman olabilecek potansiyelimiz var.'' Başka bir soru üzerine Mumcu, şunları söyledi 
     ''Her seçimde vatandaş siyasi partilere ve kadrolara emanet verir. Emanetin nasıl yönetildiğine bakar. Bu yönetimden memnunsa, bu, kendisine kendisini de memnun eden bir hizmet olarak geri dönmüşse emaneti tekrar verir.'' Mumcu ve beraberindekiler, daha sonra karayoluyla Kütahya'ya hareket etti. 
     
</TEXT>
</DOC>
