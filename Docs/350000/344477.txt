<DOC>
<DOCNO> 344477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/spor/spo02.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Lig bitsin konuşurum' 
</HEADLINE>
<TEXT>


Milliyet'in sorularını yanıtlayan Le Guen, "Fenerbahçe konusunda şimdilik yorum yapmam. Çünkü takımın bir hocası var. Bu ona saygısızlık olur" dedi 

MEHMET ÇİFTÇİ 


Son günlerde adı gündemden düşmeyen Fransız teknik adam Le Guen ilk kez Milliyet'e suskunluğunu bozdu. Adı Fenerbahçe ile anılan ve bu konudaki soruları yanıtsız bırakan tecrübeli hoca, ilginç açıklamalar yaptı. 
Fenerbahçe'den direkt bir teklif almadığının altını çizen Le Guen, "Ancak menajerlerim benimle çalışmak istediklerini söyledi. Ben de birçok kulüpten teklif geldiğini, sezon bitmeden görüşümü açıklamayacağımı bildirdim" dedi. 
Manchester United ile prensipte el sıkıştığı ileri sürülen Fransız çalıştırıcı, Türkiye'de görev yapmayı doğal olarak istediğini belirtti, "Ancak bunun zamanının geldiğini düşünmüyorum" ifadesini kullandı. 
Le Guen, medyadan kaçmasını ise şöyle değerlendirdi "Gerek Fransa'da, gerekse Türkiye'de çok sayıda spekülasyon çıktı. Şu anda Türkiye'de devam eden bir şampiyonluk yarışı var. Açıklama yapmak dürüstlüğe sığmaz. Bu meslektaşıma saygısızlık olur. Ağzımdan çıkan her söz Fenerbahçe'yi etkileyebilir. Bu yüzden konuşmuyorum. Fenerbahçe'nin çok değerli bir hocası var ve kendilerine şampiyonluk yolunda başarılar diliyorum." 

Ödevini bitirdi 

Daum, derbinin taktiğini hazırladı, futbolcularına anlattı. Alman hoca, "İlk 20 dakikada kontrollü oynayın. Kazanmak için elimize çok fırsat geçecektir" dedi 

YALÇIN TÜRK 

Fenerbahçe Teknik Direktörü Christoph Daum, futbolcularıyla yaptığı toplantıda Galatasaray maçında uygulayacakları taktiği anlattı. 
Alman hoca, ilk 20 dakika kontrollü bir oyun anlayışı istedi ve "Gereksiz paniğe kapılmayın. Kazanmak için elimize çok fırsat geçecektir. Kupa maçındaki hataları sanırım hepiniz gördünüz. Hakan, Necati ve Ribery'nin boş kalınca ne kadar tehlikeli olduğunu biliyorsunuz. Bu yüzden bu isimlerin rahat top kullanmasına bu kez izin vermeyin. Pas hataları ile temponuzu düşürmeyin" diye konuştu. 
Orta saha oyuncularına bu maçta büyük görev düştüğünü belirten Daum, "Hem ofansif, hem de defansif yönden maçın yükü üzerinizde olacak. İleriye gittiğinizde çabuk dönün. Ankaragücü karşısında bu yüzden kaybettik. Ancak disiplin ve sabır bizi zafere ulaştırır. İki sezondur birçok zorluğun üzerinden gelmesini bildik. Yine başaracak güçteyiz" dedi. 

Önder'den garanti 

Sarı - Lacivertli takımın savunma oyuncusu Önder Turacı, Galatasaray'ı yenerek şampiyonluklarını ilan edeceklerini söyledi. Genç yıldız, "Bu maçı bize seyircimiz kazandıracak. Fenerbahçe Şükrü Saracoğlu Stadı'nı pazar günü hayal etmekte zorlanıyorum. Derbilerde başarısız gibi gözüksek de, aslında iyi bir takım olduğumuzu bizi eleştirenler bile biliyor. Ama her şeye rağmen iki takım taraftarını ve oyuncuları hırslandırsınlar diye yapmadıkları şey yok. Bunların hepsinin farkındayız ve ne yapmamız gerektiğini de çok iyi biliyoruz. Pazar günü bütün spor alemi bunu görecek" dedi. 

Derbide 3600 polis 

İl Spor Güvenlik Kurulu, derbi için alınacak tedbirleri dün görüştü. İstanbul Valiliği'nde yapılan toplantıya Vali Muammer Güler, Emniyet Müdürü Celalettin Cerrah, Fenerbahçeli yönetici İlhan Ekşioğlu, Galatasaraylı yönetici Fatih Gökşen ve diğer yetkililer katıldı. Vali Güler, Galatasaray seyircisine Şükrü Saracoğlu Stadı'nda bin 680 kişilik yer ayrılacağını, 3 bin 600 polisin görev yapacağını kaydetti, "Hiçbir sorun çıkmayacak şekilde tedbirler alındı" dedi. 

ALEX gözden düştü 

Brezilya Milli Takım Teknik Direktörü Parreira, Dünya Kupası grup elemelerinde 5 Haziran'da Paraguay, 8 Haziran'da ise Arjantin ile oynayacakları maçların aday kadrosunu açıkladı. Tecrübeli teknik adam, Fenerbahçe'nin yıldız oyuncusu Alex'i Milli Takım'a çağırmadı. Parreira'nın bir süredir yakından takip ettiği Brezilyalı oyuncunun performansını yeterli görmediği belirtildi. Galatasaray derbisi öncesi bu kötü haberle morali bozulan Alex, ilk kez bu sezon tatile erken çıkacak. 


</TEXT>
</DOC>
