<DOC>
<DOCNO> 300932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sontur11.html </URL>
<DATE> 2004/12/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Erkek yatakhanesinde ''kız öğrenci'' yakalandı .. 
</HEADLINE>
<TEXT>

     
     GAZİANTEP, DHA 

     

GAZİANTEP Vehbi Dinçerler Fen Lisesi'ne ait pansiyonun erkek yatakhanesinde, gece geç saatlerde aynı okulda yatılı eğitim gören kız öğrencilerin yakalandığı, ayrıca okul müdürü ile bir öğretmenin öğrencileriyle alkollü mekanda görüldükleri iddiaları üzerine okul müdür vekili, yardımcısı ve rehber öğretmen açığa alındı. 
     İddiaya göre, olay 16 Aralık 2004 gecesi meydana geldi. Erkek öğrencilerin kaldığı yatakhaneden gece geç saatlerde kız seslerinin gelmesi üzerine, bazı öğrenciler olayı cep telefonu ile okul müdür vekili Ökkeş Dağlı'ya bildirdi. Müdür Vekili ile 2 öğretmenin odayı kontrolü sırasında ranzanın altına ve dolabın içine saklanmış 2 kız öğrenci bulundu. 
     
     MÜDÜR VE ÖĞRETMENLERE ŞOK SUÇLAMA 

     Bazı öğrenci velileri de okul yöneticilerinin olayı örtbas etmek istediklerini belirterek, Gaziantep Valiliği ile Milli Eğitim Müdürlüğü'ne başvurdu. Veliler dilekçelerinde, 16 Aralık gecesi 2 kız öğrencinin erkek öğrencilerin kaldığı 203 nolu odada bulunduğunu, aynı günün akşamı müdür ile rehber öğretmen D.C.G.'nin 2 kız ve 2 erkek öğrenciyle alkollü bir mekanda yemek yedikleri' iddiasına yer verildi. 
     
     İNCELEME BAŞLATILDI 

     Gaziantep Valisi Lütfullah Bilgin, iddialarla ilgili olarak Milli Eğitim Bakanlığı Teftiş Kurulu tarafından görevlendirilen iki müfettişin konuyu araştırdığını söyledi. Bilgin, iddiaların son derece üzüntü verici olduğunu belirterek, "Eğitim kurumlarının sözkonusu iddialara mesnet oluşturacak ortamlardan uzak olması gerekir. Yetkililere gerekli talimatları verdim. Olayın aydınlanması için gerekli araştırmalar en sağlıklı şekilde yapılacak. Soruşturmanın sağlıklı bir şekilde yürütülebilmesi için müdür vekili, bir müdür yardımcısı ve bir öğretmen açığa alındı.'' dedi. 

     
</TEXT>
</DOC>
