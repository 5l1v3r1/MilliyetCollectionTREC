<DOC>
<DOCNO> 312312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun35.html </URL>
<DATE> 2005/02/04/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Rice, İsrail-Filistin zirvesine katılmıyor 
</HEADLINE>
<TEXT>

     ABD Dışişleri Bakanı Condoleezza Rice, Avrupa ve Ortadoğu gezisinin ilk durağı olan Londra'da İngiltere Başbakanı Tony Blair ile görüştü. 
     Kahvaltıda bir araya gelen Rice ve Blair'in, başta Irak ve Ortadoğu olmak üzere dünyanın çeşitli bölgelerindeki gelişmeleri ele aldıkları bildirildi. 
     Rice'ın görüşmede, İngiltere'nin ABD'ye Irak konusunda verdiği destek ile Filistin ve İsrail'in sürdürülebilir bir barış konusunda anlaşmaları için yapılan ortak çalışmalar nedeniyle teşekkür ettiği belirtildi. 
     Bu arada Rice, Londra'ya gelirken uçakta yaptığı açıklamada, Mısır'da yapılacak Filistin-İsrail zirvesine katılmayacağını, ancak danışmalar için bölgede olacağını söyledi. 
     Ortadoğu barışı için yalnızca ABD'nin çabalarının yeterli olmayacağını ifade eden Rice, bölge ülkelerinin de üzerine düşeni yapması gerektiğini belirtti. 
     Rice ayrıca, İran'da gerçek demokrasiye ihtiyaç olduğunu kaydetti. 
     
     BERLİN'DE 500 POLİS KORUYACAK 
     Öte yandan, ABD Dışişleri Bakanı Condoleezza Rice'ı, bugün geleceği Almanya'nın başkenti Berlin'de yaklaşık 500 polisin koruyacağı bildirildi. 
     Rice, TSİ 17.00'de Amerikan Hava Kuvvetleri'ne ait Boeing 757-200 tipi bir uçakla Londra'dan Berlin'e gelecek ve Berlin-Tegel havaalanından, zırhlı Cadillac marka bir otomobille, gizli tutulan bir güzergah üzerinden doğrudan başbakanlığa getirilecek. 
     Almanya uzmanı olduğu belirtilen ve iki Almanya'nın birleşmesi üzerine kitap yazan Rice'ın yanında, 20 bakanlık görevlisi ve 40 koruması bulunacak. 
     Rice'ın bugün Başbakan Gerhard Schröder ile yapacağı görüşmede Ortadoğu'daki durumun, özellikle Irak ve İran'daki gelişmelerin ele alınacağı belirtildi. 
     Rice, bu gece Berlin'deki Intercontinental otelinde kalacak, yarın TSİ 11.00'de Polonya'nın başkenti Varşova'ya gidecek. 
     
</TEXT>
</DOC>
