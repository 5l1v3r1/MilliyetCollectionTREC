<DOC>
<DOCNO> 301152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/guncel/axgun01.html </URL>
<DATE> 2004/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mahsur kaldık yardım edin ' 
</HEADLINE>
<TEXT>


Emre Aşık ve Suat Kaya, deprem sırasında Maldivler'deydi. Kaya, Milli Takımlar Sorumlusu'nu arayarak "Canımızı zor kurtardık" dedi. Siyasiler yardım için devrede 

SPOR SERVİSİ 

Asya kıyılarını sarsan deprem ve tsunamiden etkilenenler arasında, Maldivler'de bulunan Beşiktaşlı futbolcu Emre Aşık ve sevgilisi Aysun Kayacı ile eski Galatasaraylı futbolcu Suat Kaya ve eşinin bulunduğu ortaya çıktı. Futbol Federasyonu yetkilileri, hükümet ve kulüp yetkilileri, Aşık ve Kaya'nın telefonları üzerine harekete geçti. 
Milli Takımlar Sorumlusu Ayhan Bermek, dün sabah 09.15 sıralarında Kaya'nın kendisini aradığını ve "Maldiv'den arıyorum. Burada mahsur kaldık, bizi kurtarın" dediğini söyledi. Bermek, Kaya'nın kendisine şunları aktardığını dile getirdi "Deprem olmuş, müthiş bir tsunami çıktı. Kaldığımız ada da sular altında. Canımızı zor kurtardık. Büyük dalgalar var. Bize yardım edin." Bermek, durumu Başbakan Yardımcısı Şahin'e aktardı. Aynı saatlerde Beşiktaş Asbaşkanı Kıvanç Oktay'ı arayan Emre Aşık da yardım istedi. İçişleri Bakanı Abdülkadir Aksu'yu arayan Beşiktaş yönetimi, gerekirse özel uçak hazırlanmasını istedi. 

Erdoğan Takip ediyoruz 
AKP İstanbul İl Başkanlığı'nın Kızılcahamam'daki kampına katılan Başbakan Recep Tayyip Erdoğan da, futbolcuların durumuyla ilgili soruya şu yanıtı verdi "Mehmet Ali Şahin takip ediyor. Henüz sağlıklı netice alınmadı. Telefonları da cevap vermiyor." 
Mehmet Ali Şahin de Aşık ve Kaya'nın Maldiv Adaları'nın başkentine döndüklerini, oradan da uçakla Türkiye'ye dönecekleri bilgisinin verildiğini söyledi. Milli futbolcu Ümit Davala'nın da Maldiv Adaları'nda olduğu, Emre Aşık ve Suat Kaya ile buluştuğu belirtildi. Eski Beşiktaşlı Sinan Kaloğlu'nun da bölgede olduğu öğrenildi. 

Dalgalardan kaçtı 

ÜMRAN AVCI İstanbul 
HİNT Okyanusu'ndaki deprem ve sonrasında yaşanan tsunami, birçok Türk'ü de yakaladı. 
Phuket Adası'nda bulunanlar arasında Ender Mermerci, Halil Bezmen'in eski eşi Selma Türkeş, diş hekimi Galip Gürel ve eşi Berna Gürel, Semiramis Pekkan ve ayrıldığı eşi Gulu Lalvani de vardı. Phuket'ten yaklaşık 2 hafta önce dönen işletmeci Ersoy Çetin, deprem haberini alır almaz adadaki arkadaşlarını aradı. Çetin, "Adadaki Türklerde bir şey yokmuş... Ender Hanım sabah denize giriyormuş. Dalgadan zor kaçmışlar. Fakat yanlarındaki otel dalgayla yerle bir olmuş. dalga gelir diye tepelerde oturuyorlarmış" diye konuştu. Pekkan da, deprem olduktan kısa süre sonra yakınlarını arayarak "Telaşlanmayın, iyiyiz" dedi. 

Turlar iptal edildi 

İSTANBUL Milliyet 
GÜNEYDOĞU Asya'yı vuran 9.0 şiddetindeki depremden sonra Maldivler ve Phuket Adası'na tur iptalleri başladı. Türkiye Seyahat Acentaları Birliği TURSAB Başkanı Başaran Ulusoy, Phuket Adasın'daki bir grup Türk'ün önceki gün döndüğünü belirterek, "Hindistan'da 45 kişilik bir grubumuz var. Onlar iyi. Ancak yarın bugün gidecek 10 acenteden 150'ye yakın kişinin gideceği turlar iptal oldu" dedi. 

Tam dalma saatiydi... 

TURİZM şirketi İstmar'ın Tayland Temsilcisi Harun Işıkmen, bir televizyonun canlı yayınında, tsunamide kendilerine ait 30 teknenin kaybolduğunu anlattı. Işıkmen, bu teknelerde Türk turist bulunmadığını açıkladı. Bölgede Türk dalgıçların olduğunu belirten Işıkmen, depremin olduğu saatlerin dalgıçların da dalma saati olduğunu söyledi. Işıkmen, "Fiyatların çok yüksek olması nedeniyle fazla Türk yoktu" dedi. 


</TEXT>
</DOC>
