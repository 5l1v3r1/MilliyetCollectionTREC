<DOC>
<DOCNO> 321396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/yasam/axyas02.html </URL>
<DATE> 2005/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dişi kuş'un devri bitti 
</HEADLINE>
<TEXT>


Yeni bir ev kurmak için gereken para 16 bin YTL'den fazla. Bu da demek oluyor ki, asgari ücretli bir kişinin 'bir yastıkta 40 yıl' geçirmesi için, aç susuz 4 yıl çalışması gerekiyor 


DEVLET İstatistik Enstitüsü'nün, tüketici fiyatları endeksi kapsamında derlediği ev eşyası fiyatlarından yapılan hesaplamaya göre, bir evde zorunlu olarak bulunması gereken eşyaların bedeli Şubat 2005 itibariyle 16 bin 275.53 YTL olarak hesaplandı. Bu hesaplamanın içinde, buzdolabı, çamaşır makinesi, elektrikli süpürge gibi eşyaların yanı sıra, perde, çarşaf, halı gibi ürünler de var. 

Balayı katmerli masraf 
EV kurmak için büyük bir yükün altına giren çiftlerin, evlilikten sonra yapacakları bir haftalık balayı tatilinin maliyeti ise DİE'ye göre 1248.49 YTL'yi buluyor. Bu durumda düğün masrafları hariç bir evi zorunlu olarak bulunması gereken eşyalarla donatıp bir haftalık da balayına gitmenin maliyeti 17.3 bin YTL'ye yaklaşıyor. 

Memur maaşıyla 2 yıl 
ASGARİ ücretin 350.15 YTL olduğu dikkate alındığında, bir asgari ücretlinin ev kurabilmesi için yaklaşık 4 yıl başka hiçbir harcama yapmadan çalışması gerekiyor. Ortalama 718 milyon lira olan memur maaşıyla ise, bu süre 2 yıla yaklaşıyor. 


</TEXT>
</DOC>
