<DOC>
<DOCNO> 324408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko39.html </URL>
<DATE> 2005/03/17/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
BBC Wolfowitz'in adaylığı kaygıyla karşılandı 
</HEADLINE>
<TEXT>

     ABD Başkanı George W. Bush'un Dünya Bankası Başkanlığı için Irak savaşı mimarlarında Savunma Bakan Yardımcısı Paul Wolfowitz'i önerme kararının kaygıyla karşılandığı bildirildi. BBC, Wolfowitz'in adaylığının uluslararası çevrelerde "soğuk" karşılandığını belirtti. 
     İngiliz yayın kurumu BBC, Paul Wolfowitz'in, "şahin" ve Irak savaşının "ateşli savuncu"su olarak ün yaptığını belirterek kararın uluslararası çevrelerde "soğuk" karşılandığını kaydetti. BBC, uluslararası örgüt ve kurumların Başkan Bush'un kararını eleştirdiklerine dikkat çekti. 
     Atamayı, Dünya Bankası üyelerinin onaylaması gerektiğini anımsatan BBC, Wolfowitz'in Irak savaşını planlamadaki rolü nedeniyle, onay sürecinin alışılmadık bir süreç olabileceğini belirtti. 
     BBC, "yeni muhafazakarlar" olarak bilinen siyasetçi ve akademisyenlerin önde gelen isimlerinden olan Wolfowitz'in Dünya Bankası başkanlığı için önerilmesinin ABD'deki demokratların tepkisine neden olduğuna dikkat çekti. BBC, "Demokratlara göre, Bush, yönetim için mahcubiyet kaynağı haline gelen Wolfowitz'i savunma bakanlığındaki görevinden uzaklaştırmak için kendisine göre en elverişli yolu seçti" dedi. 
     
     BEYAZ SARAYI WOLFENSOHN'UN GÖREVDE KALMASINI İSTEMEDİ 
     Haziran ayında görevi bırakacak olan başkan James Wolfensohn'un, göreve devam etmek istediğini ancak Beyaz Saray'ın desteğini alamadığını öne süren BBC, dünya savaşının ardından ABD ile Avrupa arasında varılan anlaşma ile Dünya Bankası başkanlığına bir Amerikalı, IMF başkanlığına ise bir Avrupalının atandığını anımsattı. Bu uygulamanın, kalkınmakta olan bazı ülkeleri ve Japonya gibi zengin bazı ülkeleri gücendirdiğini ifade eden BBC, "Atama kararı normal koşullarda uzlaşmayla alınıyor. Ancak 2000 yılında, önceki Amerikan yönetimi, IMF'nin başına önerilen Alman adayı reddetmişti" dedi. 
     BBC, Wolfowitz'in adaylığının, Irak savaşına karşı çıkan Almanya ve Fransa'yı rahatsız edebileceğini öne sürdü. BBC "Almanya Gelişme Bakanı, Wolfowitz'in adaylığından çok memnun olmadıklarını belirtirken İsveç Wolfowitz konusunda çok şüpheci olduklarını açıkladı" dedi. 
     
</TEXT>
</DOC>
