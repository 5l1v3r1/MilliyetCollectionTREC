<DOC>
<DOCNO> 300873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/soneko02.html </URL>
<DATE> 2004/12/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
AB'den turist rehberliğine 75 bin euro fon... 
</HEADLINE>
<TEXT>

     Avrupa Birliği AB , Ankara Profesyonel Turizm Rehberleri Derneği'nin ARED uzmanlaşma eğitimiyle ilgili bir projesi için 75 bin euro destek verdi. 
     Konuyla ilgili ARED'den yapılan yazılı açıklamada, ARED'in hazırladığı kapsamlı bir proje sonucunda AB'nin ''Yeni Fırsatlar-Yeni Programlar'' başlığı altındaki hibe fonundan 75 bin euroluk bir kaynak elde ettiği bildirildi. 
     Açıklamada, 2005 yılı içerisinde gerçekleştirilecek proje kapsamında 3 alanda toplam 120 profesyonel turist rehberine ''İnanç Turizmi Rehberliği, Doğa Rehberliği ve Çocuklara Yönelik Müze Rehberliği'' alanlarında kapsamlı uzmanlaşma kursları verileceği kaydedildi. 
     Turist Rehberliği Birliği TUREB Başkanvekili ve ARED Başkanı Recep Özbay da AB'den turist rehberliğine ilk kez bir fon ayrıldığını kaydederken, yeni proje ile önümüzdeki süreçte tüm turist rehberlerini ilgilendirecek uzmanlaşma eğitimi için güzel bir örnek sunmak istediklerini ifade etti. 
     Özbay, ''Bu tür eğitimler yaygınlaştıkça 2010'lu yıllarda Türk turist rehberleri dünyada rakipsiz bir mesleki niteliğe kavuşacaktır. Uzmanlaşma hem istihdamda, hem de rehberlik taban yevmiyelerin uygulanmasında olumlu yansımalar yaratacaktır'' dedi. 
     
</TEXT>
</DOC>
