<DOC>
<DOCNO> 337546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonyas18.html </URL>
<DATE> 2005/04/27/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Playboy’a poz veren 2004 Fransa Güzeli’nin tacı tehlikede 
</HEADLINE>
<TEXT>

     PARİS DHA 



ERKEK dergisi Playboy’un mayıs sayısına yarı çıplak pozlar veren 2004 Fransa Güzeli Laetitia Bleger’in tacı tehlikeye girdi. 
     ’Miss France’ güzellik yarışması komitesinin başkanı Genevieve de Fontenay, fotoğrafların kendisini ’dehşete düşürdüğünü’ belirtirken, "Fransa güzeli seçilenler, bu unvanı aldıktan sonra 6 yıl boyunca müstehcen davranışlarda bulunamazlar. Bu duruma izin veremeyiz, çünkü Fransa Güzeli’nin koruması gereken bir statüsü vardır" dedi. 
     
     
     1983 GÜZELİ ’POSTER KIZI’ OLUNCA 

     Komitenin yönetim kurulunu olağanüstü toplantıya çağıracaklarını söyleyen De Fontenay, yaptığı açıklamada "Söz konusu süre içinde yarı çıplak fotoğraflar dahil uygunsuz hareketlerde bulunmak Fransa Güzeli’ne unvanını kaybettirebilir" diye konuştu. Laetitia Bleger’in gelişmeler hakkında henüz bir açıklama yapmadığı, internet sitesinin ise kapandığı belirtildi. 
     1983 Fransa Güzeli Isabelle Turpeaut, Paris Match dergisinin yayımladığı poster için poz verdiği gerekçesiyle tacını kaybetmişti. 

     

     
</TEXT>
</DOC>
