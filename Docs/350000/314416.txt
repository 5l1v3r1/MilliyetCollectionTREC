<DOC>
<DOCNO> 314416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/soneko12.html </URL>
<DATE> 2005/02/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kapıdan yapılan satışlar ev hanımlarını madur ediyor... 
</HEADLINE>
<TEXT>

     Trabzon Esnaf ve Sanatkarlar Odaları Birliği TESOB Genel Sekreteri Yaşar Bıyıklı, özellikle büyük alışveriş mağazası ve pazarlama şirketlerinin adını kullanan sözde pazarlama elemanlarının, kampanya ve promosyon gibi vaatlerle ev hanımlarını mağdur ettiklerini söyledi. 
     Bıyıklı, AA muhabirine yaptığı açıklamada, Trabzon Valiliği Tüketici Sorunları Hakem Heyeti'ne başvuran tüketicilerin yaklaşık yüzde 70'inin kapıdan satışlardan şikayetçi olduğunu ifade ederek, ''Hakem heyetinin aldığı kararlara göre de başvuran tüketicilerin yaklaşık yüzde 95'i haklı bulunuyor'' dedi. 
     Kapıdan yapılan pazarlama yüzünden her gün çok sayıda insanın mağdur olduğuna dikkati çeken Bıyıklı, ''Özellikle büyük alışveriş mağazası ve pazarlama şirketlerinin adını kullanarak ev ev dolaşan sözde pazarlama elemanları, kampanya ve promosyon gibi vaatlerle ev hanımlarını mağdur ediyor. Bazı pazarlama elemanları ev hanımlarına şirketimizin elemana ihtiyacı var. Çocuğunuzu işe alalım. İş başvurusu için gerekli evrakları hazırlayın, biz yarın gelip alırız diyerek kandırıyorlar'' diye konuştu. 
     Kapıdan satış yoluyla yapılan alışverişlerde tüketicinin hiçbir hukuki ve cezai sorumluluk üstlenmeksizin ve hiçbir gerekçe göstermeksizin, teslim aldığı veya sözleşmenin imzalandığı tarihten itibaren yedi gün içerisinde malı veya hizmeti reddederek cayma hakkı olduğuna işaret eden Bıyıklı, şöyle konuştu 
     ''Ancak pazarlamacılar satış senedine alıcının Tüketici Kanunu'ndan yararlanmaması için genelde malın teslim alındığı günün bir hafta öncesinin tarihini yazıyor. Bu durumda da zaman geçmiş olduğundan tüketici hakları devreye girmiyor. Bu nedenle Tüketici Kanunu'nda yapılan son değişiklikle tüketicilerin, sahip oldukları hakların da yazılı bulunduğu sözleşmede tarihi bizzat kendi el yazıları ile yazması şartı getirildi.'' Bıyıklı, kanunlarda yapılan bu değişikliklerin de kapıdan satış yoluyla vatandaşın mağduriyetini önlenmeye yetmeyeceğini dile getirerek, pazarlamacıların yeni taktiklerle müşterilerin karşısına çıkacaklarını söyledi. 
     Bıyıklı, kapıdan satış yoluyla bir şey satın alırken vatandaşların çok dikkatli olması ve mümkünse kapıdan alışveriş yapılmaması gerektiğini vurgulayarak, şunları söyledi 
     ''Kapıdan yapılan alışverişlerde satın alınan ürünle ilgili teslim tarihini müşteri bizzat kendi yazmalıdır. Müşteri satıştan sonra hemen piyasa araştırması yaparak ürünün piyasa değerini tespit etmeli, eğer satın aldığı malı beğenmeyip iade etmek isterse satıcının oyalama taktiklerine uymadan yedi gün içerisinde ilgili firmaya sözleşmeden caydığını bildirmelidir.'' 
     
</TEXT>
</DOC>
