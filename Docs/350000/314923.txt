<DOC>
<DOCNO> 314923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sontur08.html </URL>
<DATE> 2005/02/13/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
7 aydır kayıp kişinin Ermenistan'da tutuklu olduğu ortaya çıktı 
</HEADLINE>
<TEXT>

     Iğdır'da 7 ay önce kaybolan İlyas Aydın'ın Ermenistan'da tutuklu olduğu ortaya çıktı. 
     Iğdır'ın Karakoyunlu İlçesi'nde Temmuz 2003'te kaybolan ve şimdiye kadar kendisinden haber alınamayan İlyas Aydın, Kızılhaç aracılığı ile kardeşi Fahri Aydın'a gönderdiği mektupta Ermenistan'da cezaevinde olduğunu bildirerek, yardım istedi. 
     İlyas Aydın'ın 7 ay önce kaybolduğunu ve bunun üzerine yetkililere durumu ilettiklerini anlatan Fahri Aydın, ''Aylardır aradığımız kardeşimin Ermenistan'da cezaevinde olduğunu öğrendim. Yetkililerden kardeşimin kurtarılması için yardım bekliyoruz'' diye konuştu. 
     Kardeşinin Kızılhaç aracılığı ile gönderdiği mektubun Kızılay tarafından kendisine ulaştırıldığını kaydeden Fahri Aydın, Aras Nehri üzerinden Ermenistan'a geçen kardeşinin mektubunda, pasaportu olmadığı için tutuklanarak cezaevine konulduğunu yazdığını bildirdi. 
     Iğdır Vali Vekili Mehmet Yılmaz ise Ermenistan'da tutuklu bulunan Aydın'ın Türkiye'ye iadesi için gerekli çalışmaların yapılacağını söyledi. 
     
</TEXT>
</DOC>
