<DOC>
<DOCNO> 335458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun08.html </URL>
<DATE> 2005/04/21/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Ermeniler ABD kongresinde gövde gösterisi yaptı, Kerry çırpınıyor 
</HEADLINE>
<TEXT>

     Otobüslerle Washington'a akın eden Ermeni toplumu üyeleri, ABD kongresinde düzenlenen, sözde soykırımın 90'ıncı yıldönümünü anma töreninde gövde gösterisi yaptı. 
     Bu yıl sözde Ermeni soykırımının tanınması için ABD Senatosu'ndan 32 senatörün, Temsilciler Meclisi'nden de 175 milletvekilinin desteğini alan Ermeni lobisi, ABD kongresinde düzenlediği anma törenine, kasım ayındaki başkanlık seçiminde ABD Başkanı George Bush'a karşı kaybeden Demokrat Parti Massachussetts Senatörü John Kerry'yi de getirdi. 
     Tören, Başpiskopos Oshagen Choloyan'ın duasıyla başladı. ''Duayı'' salondakiler ayakta dinledi. Anma töreni, Demokrat Parti New Jersey milletvekili Frank Pallone ve Cumhuriyetçi Parti Missouri milletvekili Joe Knollenberg tarafından sunuldu. 
     Kerry, ABD Temsilciler Meclisi'nin çalışma binalarından Cannon'da düzenlenen törene kısa süre için katıldı ve sözde soykırımın tanınmasına destek konuşması yaptı. Kerry, ''Soykırım soykırımdır. Ermeniler, bugün Darfur'da olanı daha iyi anlıyor. Bizim yükümlülüğümüz, olanları tanımak ve onurlandırmak'' dedi. 
     1990'da o dönemde senatör olan Bob Dole ile sözde Ermeni soykırımının ABD kongresinde tanınması çabalarına bizzat katıldığını anlatan Kerry, ''Ne yazık ki o zaman başarılı olamadık ve mücadelemiz halen devam ediyor. Başkan Bush, Türkiye'den tutumunu değiştirmesini istemeli. 1.5 milyon insan öldürüldü. Bu çok büyük bir soykırım. Tarihten ders almalıyız. Ermeni soykırımının tanınması çabalarımız için bastırmaya devam edeceğiz'' diye konuştu. 
     
     NANCY PELOSI DE KATILDI 
     Demokrat Parti Kaliforniya milletvekili ve Temsilciler Meclisi azınlık lideri Nancy Pelosi de konuşmasında, sözde Ermeni soykırımının, 20'inci yüzyılın ilk soykırımı olduğunu iddia etti ve ''Bu kadar insan öldürüldüğü halde ABD nasıl bu soykırımı tanımıyor anlayabilmiş değilim'' dedi. 
     ABD'nin ulusal arşivinde Ermeni soykırımının olduğuna ilişkin ciddi kanıtlar bulunduğunu iddia eden Pelosi, ''Ermeni soykırımını tanımamak ABD için derin bir hata. Demokratlar ve Cumhuriyetçi Partililer, Bush yönetimiyle birlikte artık bu soykırımı tanımalı. Yıllardır Amerikan yönetimi hep Türkiye'nin stratejik konumunu öne sürerek bizi çabalarımızdan vazgeçiriyor. Stratejik konum, öldürmek için kimseye ehliyet vermez'' dedi. 
     Toplantıya, Demokrat Parti Rhode Island Senatörü Jack Reid ve Rum-Yunan lobisinin destekçisi, Demokrat Partili Maryland Senatörü Paul Sarbanes de katıldı. Sarbanes, Avrupa Birliği yolundaki Türkiye'yi, sözde soykırımı tanımaya çağırdı ve bu tanımayla birlikte ''iyileşmenin'' başlayacağını söyledi. Törende, Kıbrıs Rum Kesimi'nin Washington büyükelçisi Euripides Evriviades de yer aldı. 
     Ermenistan'ın Washington'a yeni atadığı büyükelçisi Tatoul Markarian da törende konuşma yaptı. Ermenistan'ın bağımsızlığını kazandığı günden beri Türkiye ile iyi ilişkiler istediğini öne süren Markarian, AB üyesi olacak Türkiye için ''Ermeni soykırımı'' konusunda takındığı tutumun bir test olacağını ileri sürdü. Markarian, sözde soykırımın ABD'de tanınmasının, Ermeniler için yüksek öncelikli olmayı sürdürdüğünü kaydetti. 
     
     YENİ TASARI YOLDA 
     Toplantıyı sunan milletvekili Knollenberg, Başkan Bush'un bu kez 24 Nisan'daki açıklamasında sözde soykırımı tanımasını umduklarını söyledi. 2000 yılında Ermeni soykırımının ABD kongresinde tanınmasına çok yaklaşıldığını hatırlatan Knollenberg, bu yıl da bir tasarı sunarak, bu tasarıyı kongreden geçirmek için ellerinden geleni ortaya koyma sözü verdi. 
     Washington'daki kaynaklara göre, şu sırada hazırlanmakta olan ve sözde Ermeni soykırımını tanımaya yönelik tasarı, Nisan ayı içinde ABD Kongresi'ne sunulacak. 
     
</TEXT>
</DOC>
