<DOC>
<DOCNO> 332026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonyas02.html </URL>
<DATE> 2005/04/10/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Türkiye'de kaç leylek var 
</HEADLINE>
<TEXT>

     Doğa Koruma ve Milli Parklar Genel Müdürlüğü'nce yapılan çalışmada, Türkiye'de 4 bin 992 leylek ve 604 leylek yuvasının bulunduğu tespit edildi. 
     Doğa Koruma ve Milli Parklar Genel Müdürü Mustafa Kemal Yalınkılıç, ''Baharın Müjdecisi'' olarak da nitelendirilen leyleklerin, Merkez Av Komisyonu tarafından ülke genelinde koruma altına alındığını ve sayımı için birkaç yıl önce çalışma başlattıklarını bildirdi. 
     Doğa Koruma ve Milli Parklar tarafından hazırlanan, İl Çevre ve Orman Müdürlükleri'ne gönderilen anket formları sayesinde toplanan bilgiler ışığında Türkiye genelinde leyleklerin sayısının bu yıl itibariyle tespit edildiğini vurgulayan Yalınkılıç, şunları kaydetti 
     ''Leylekler Konya'nın Beyşehir İlçesi'nde bulunan Beyşehir Gölü Havzası gibi birçok yerde yaşayıp, üreyebiliyor. Birkaç yıldır sayımın alt yapısını hazırladık. Bu yıl da ülkedeki leyleklerin sayımını yaptık. Çalışma sonucunda 4 bin 992 adet leylek tespit edildi. Çalışmada ayrıca 604 adet leylek yuvası, bu yuvalarda da 794 yavru leylek belirlendi. Leyleklerin, genellikle yuvalarını elektrik direklerinde ya da yüksek gerilim hatlarındaki demir direklerde yaptığı gerçeğiyle karşılaştık. Kent merkezinde ağaç bulunmaması nedeniyle leylekler, yuvalarını elektrik direklerine ve yüksek gerilim hatlarının bulunduğu direklere yapıyor.'' 
     
     LEYLEK ÖLÜMLERİ, ELEKTRİK TELLERİNDEN KAYNAKLANIYOR 
     Ağırlıklı olarak leylek ölümlerinin, elektrik tellerinden kaynaklandığının da tespit edildiğini vurgulayan Yalınkılıç, ''Yuvadaki yavru kuşların uçma denemeleri esnasında kanatların iki tele birden temas etmesi sonucu ölümler meydana geliyor. Ayrıca, leyleklerin halk tarafından yapılan yapay yuvalara da yuvalanma eğiliminde olduğu ortaya çıktı'' dedi. 
     Leyleklerin de birçok kuş türü gibi doğal kaynak bankası olduğunu dile getiren Yalınkılıç, ''Leyleklerin dışında diğer kuşları da sayıyoruz. Türkiye'de ne kadar yaban hayvanı olduğunu, ekolojik olarak hangi sistemlerin dahilinde yaşadığını bilmek istiyoruz. Bir kuş türünün yok olması, 30 türün yok olması anlamına geliyor. Bu açıdan kuşlar üzerinde başlattığımız geniş çaplı araştırmalarımız sürüyor'' diye konuştu. 
     
</TEXT>
</DOC>
