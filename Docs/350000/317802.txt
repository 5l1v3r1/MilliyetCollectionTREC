<DOC>
<DOCNO> 317802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun01.html </URL>
<DATE> 2005/02/23/ </DATE>
<TIME> 02.04 </TIME>
<AUTHOR>  </AUTHOR>
<HEADLINE>
Kraliçe Elizabeth, Prens Charles'in nikahına katılmayacak 
</HEADLINE>
<TEXT>

     İngiltere Kraliçesi Elizabeth'in, Prens Charles ile Camilla Parker Bowles'un Windsor Belediye Sarayı Guildhall'daki nikah törenine katılmayacağı bildirildi. 
     Buckingham Sarayı'ndan yapılan açıklamada, Kraliçe'nin nikahın ardından kilisede yapılacak törene katılacağı belirtildi. 
     İngiltere Basın Birliği'nin bildirdiğine göre, Prens Charles'ın oğulları Prens William ve Prens Harry ile Bowles'un çocukları Tom ve Laura'nın ise 8 Nisandaki nikaha gelmeleri bekleniyor. 
     
     "PRENS CHARLES, ANNESİNİN KARARINDAN MEMNUN'' 

     İngiliz tahtının varisi veliaht Prens Charles, annesi Kraliçe Elizabeth'in Camilla Parker Bowles ile 8 Nisan'da Windsor Belediye Sarayı'nda kıyılacak nikahına gelmeme kararından ''memnun'' olduğu bildirildi. 
     Prens Charles'ın başkent Londra'daki ikametgahı Clarence House'tan yapılan açıklamada, ''Nikahın ardından muhteşem bir resepsiyon verilecek. Kendisi zaten nikah töreninin gözlerden uzak olmasını öngörmüştü'' denildi. 
     Prens Charles'ın annesinin katılmama kararını bir ''tersleme'' olarak algılamadığı belirtilen açıklamada, ''Konuştular ve Prens öngörülen düzenlemelerden memnun'' ifadesi kullanıldı. 
     Düğün konusunda fikir yürütenlerin çoğu, bu açıklamanın aksine, ''Kraliçe'nin, oğlunun Camilla Parker Bowles ile sivil düğün törenine katılmama kararının, bu evliliği onaylamadığının bir ifadesi'' olduğunu düşünüyor. 

     
</TEXT>
</DOC>
