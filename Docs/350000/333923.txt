<DOC>
<DOCNO> 333923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/yazar/akyol.html </URL>
<DATE> 2005/04/16/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Yine üniversite 
</HEADLINE>
<TEXT>


DİCLE Üniversitesi'ndeki kadrolaşmadan birkaç örneği ve Ondokuz Mayıs Üniversitesi'nde yine kadrolaşma amacıyla, doktoralı 75 akademisyenin kıyıma uğratıldığını yazmıştım. Milliyet, 6 Nisan 2005 
Ondokuz Mayıs Üniversitesi'nden ses seda çıkmadı ama ben yazmaya devam edeceğim. 
Dicle Üniversitesi Rektör Yardımcısı Sayın Prof. Dr. Zülküf Gülsün bir cevap gönderdi. 
DÜ'de bir ay ara ile Akademik Yükseltme ve Atama yönergesindeki puanlama kurallarının değiştirilmesini eleştirmiştim. Sayın Prof. Gülsün, cevabi yazısında diyor ki 
"Özellikle tıp camiasından büyük tepki geldi. Dendi ki sağlık bilimlerindeki çalışmalar, birden çok bilim dalını ilgilendirdiğinden kolektif şekilde yapılmaktadır. Örneğin, materyali cerrahlar alır, biyopsiyi pataloglar yapar, diğer analizleri başka dallardaki laboratuvarcılar yapar... Yönergeyi değiştirerek getirdiğiniz sistem, kolektif çalışmalara büyük darbedir..." 
İşte bunun üzerine, yönergeyi bir daha değiştirerek iki, üç, dört, beş imzalı makalelere yüksek puan verilmesi sistemi getirilmiş. 
İyi de rektörlük yönergeyi hazırlarken bilim dallarının ihtiyaçlarına bu kadar nasıl yabancı olur ki bir ayda iki defa, bir dönemde üç defa yönerge değiştirir Bu 'iyi yönetim' midir 

ELEŞTİRDİĞİM başka bir konu şuydu Akademik yükseltmeye karar verecek üç kişilik jüriden biri kayınpederdir ve bu jüri adaylar arasında bulunan "damat" kişinin yükseltilmesine karar veriyor 
Sormuştum "Bu etik mi " 
Sayın Prof. Gülsün, cevap olarak, bu "damat"ın Üniversite Dil Sınavı'ndaki başarısını gösteren belgeyi göndermiş. 
Ama akademik yükseltmenin tek ölçütü dil değildir ki... Sayın Rektör Yardımcısı'nın cevabında "Damadın puanını kayınpederli jürinin vermesi, etik midir " şeklindeki soruma hiç değinilmemiş 
Bir diğer konu olarak, Dicle Tıp Fakültesi'nde "350 puan almış biri dururken 150 puan almış bir kimse doçent olarak atanmış mıdır " diye sormuştum. Sayın Prof. Gülsün "Kimi kastettiğinizi anlayamadık" diyor. 
Peki, sorumu biraz açayım 
"Çocuk Sağlığı ve Hastalıkları Anabilim Dalı için başvuran adaylardan 350 puan, 280 puan ve 180 puan alan akademisyenler 'başarısız' sayılıp, bu kadroya 150 puan almış bir aday atanmış mıdır Hem de Fakülte Yönetim Kurulu tarafından üç defa reddedildiği halde, rektörün bizzat katıldığı toplantı yapılarak son anda alınan bir kararla " 

HEPSİNDE değil ama üniversitelerimizin birçoğunda, korkunç bir kadrolaşma yaşanmaktadır. Hem ideolojik, hem 'rektöre seçmen oluşturma' kadrolaşması 
Bu yüzden akademik kıstaslar çiğnenmektedir. 
DÜ için özel olarak söylemiyorum, çok genel ve vahim bir sorundur bu 
Saygın bir bilim adamı, Prof. Cemal Tolunoğlu bakın nasıl feryat ediyor 
"Üniversitelerde kadrolaşma ve bu kadrolara kendi yandaşlarını atama yönünde kıyasıya bir mücadele, gayri insani ve bilim dışı bir çalışma maalesef sürmektedir. Üniversitelerde bu nedenlerle oluşturulan kadrolar kolay kolay kırılamamakta.. ve bilim dışı gruplar adeta mevziler elde etmekte ve bu mevziler her türlü hesaplar gözetilerek korunmaya çalışılmaktadır." Cumhuriyet Bilim Teknik, 12 Şubat 2005 
İki soru 
YÖK ne yapıyor Üniversiteleri denetlemek, akademik sınavlarda akademik kıstasların üstünlüğünü sağlamak ve kıyımları önlemek YÖK'ün yetkisi içinde değil mi Sistemdeki rektör hegemonyasına ve 'yandaş' oligarşisine son vererek akademik değerleri üstün kılacak köklü bir üniversite reformu gerekmiyor mu 



</TEXT>
</DOC>
