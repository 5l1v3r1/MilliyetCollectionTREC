<DOC>
<DOCNO> 330135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonsiy08.html </URL>
<DATE> 2005/04/04/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Arıtman'dan CHP Grup Başkanlığı'na itiraz... 
</HEADLINE>
<TEXT>

     CHP İzmir Milletvekili Canan Arıtman, Türk Ceza Yasası'nda değişiklik yapılması hakkındaki yasa teklifinin Grup Başkanlığı tarafından reddine itiraz etti. 
     Arıtman, Grup Başkanlığı'na gönderdiği yazıda, bir kimsenin özel konutuna izinsiz girenlere karşı işlenen fiiller ile meşru savunma hallerinde ceza verilmemesini öngören yasa teklifinin reddinin, ''Hukuki gerekçelerden daha çok yazılı ve görsel medyada yer alması nedeniyle alındığı izlenimini verdiğini'' ifade etti. 
     Teklifine CHP ve AK Parti tabanından, geniş halk kitlelerinden büyük destek geldiğini kaydeden Arıtman, ''Ret gerekçesinin objektif kriterlere dayanmadığını, duygusal ve tepkisel olduğunu düşünüyorum'' dedi. 
     Yasa teklifinin bilim adamlarından eleştiri almadığını bildiren Arıtman, itiraz yazısında şu görüşlere yer verdi 
     ''Meşru müdafaanın asli unsurlarından olan gelen saldırı ile orantılı güç kullanımı ilkesi ile bağdaşmayacağı ve sosyal demokrasinin savunduğu temel ilkelerden olan yaşama hakkının kutsallığı ilkesine de aykırı olma durumu da yanlış ve haksız bir gerekçedir. Özel konutunda haksız saldırı fiili ile karşı karşıya olan bireyin kişilik hakları, en yüksek seviyede tehditle karşı karşıyadır. Özellikle de yaşam hakkı tehdit altındadır. Dolayısıyla bu haksız saldırı ile meşru savunma arasında orantısızlıktan bahsetmek mümkün değildir. 
     Bilginiz ve rızanız dışında evinize giren kişilerin mala mı cana mı kastettiğini bilemeyiz. Her an tüm kişilik haklarımız en üst seviyede profesyonelce saldırıya uğrayabilir. İsteyen bilgisi ve rızası dışında özel konutuna, özel yaşam alanına girerek haksız saldırıda bulunan kişiye çay-kahve ikram edebilir, isteyen kendini onun insafına terk ederek uyuma numarası yapabilir. Bunlara bir itirazım yok. Genelde böyle bir durumla karşılaşıldığında korku, panik ve telaş duyguları ile savunma fiili uygulanır. Bu refleks savunma fiilinin amacı, bireyin kendi yaşam hakkını koruma güdüsüdür. Bu, en masum ve en haklı meşru savunma fiilinde genelde haksız saldırıya muhatap olan kişi, orantısızlık nedeniyle daha da mağdur olmaktadır.'' 
     
</TEXT>
</DOC>
