<DOC>
<DOCNO> 334821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy14.html </URL>
<DATE> 2005/04/19/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Erdoğan, AK Parti grubunda konuştu... 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, ülkeyi temsil etmede asla zaafa düşmeyeceklerini bildirerek, ''Çözüm ve çare, her zaman millet iradesinin sağlam temsilidir'' dedi. 
     Erdoğan, partisinin TBMM Grup toplantısında yaptığı konuşmada, AK Parti Grup toplantılarının, ülkenin meseleleri üzerinde yoğunlaştıkları en önemli siyasi platform olduğunu söyledi. 
     Burada meseleleri ele alış tarzlarıyla siyaset üsluplarıyla ülke meselelerine çözüm üretmeye, kendilerine yöneltilen soruları birlikte cevaplamaya çalıştıklarını anlatan Erdoğan, şunları kaydetti 
     ''Kuşkusuz Türkiye, meseleleri birkaç başlık altında toplanamayacak olan bir ülkedir. Ama hemen şunu ifade edelim ki, bizim çoğu meselemiz birbiriyle doğrudan bağlantılıdır. Sebep sonuç ilişkisini takip ederseniz, çoğu kez bir tek meseleyi çözmekle onun doğurduğu sayısız düğümü de çözmüş olursunuz. 
     Mesele dediğimiz, sorun dediğimiz alanlar ekonomiden dış siyasete, sosyal alanlardan yönetim sorunlarına kadar birbirinden farklı gibi görünse de çözüm ve çare, her zaman millet iradesinin sağlam temsilidir. Millet iradesinin temsili her zaman, ama her zaman milletle birlikte olmaya bağlıdır. 
     AK Parti, milletin düşünce üslubunun, taleplerinin, ihtiyaçlarının temsilcisi olarak her zaman milletle birliktelikten güç alacaktır. Bizim varlığımızı temellendirdiğimiz yer, milletimizin birliğidir. Milletimiz, nasıl muhkem bir duruş sergiliyorsa ona hizmet için seferber olan partimiz ve iktidarımız da bütün meseleler karşısında aynı vakur ve muhkem duruşunu sürdürecektir. 
     Allah'ın izniyle, ülkemizi temsil etmede asla zaafa düşmedik, bundan sonra da düşmeyeceğiz. Yola çıktığımız ilk gün halkımızla nasıl açık bir dille konuştuysak, yarın da aynı şekilde açık bir dille konuşacağız. 
     Elbette siyasetin, toplumun, dünya ile birlikte yürümenin tabiatı gereği, hayat hiçbir zaman düz bir çizgi üzerinde seyretmiyor. Biraz önce, ülkenizin temel bir sorununu çözdüğünüzün müjdesini almışken, az sonra sizi anlık tereddüde sevk edecek bir gelişmeyi duyabilirsiniz.'' Erdoğan, bütün meselenin olayların bütün içindeki yerini doğru tespit etmek ve bakışların bütünlükten ayrılmaması olduğunu ifade ederek, ''Bütünlük dediğim, ülkenin, milletin, devletin bütünlüğüdür. Eğer durduğunuz zemine, halka yeterince güveniyor, arkanızda halkın gücünü hissediyorsanız önünüze gelen zorluklar kolaylıkla aşılacaktır'' diye konuştu. 
     
     AKLI SELİM 
     ''Yeter ki, millet olarak özgüven duygumuzu sarsacak bütün davranışları bertaraf edelim'' görüşünü belirten Erdoğan, ''yeter ki hepimiz, aklı selime kulak verelim, karşılıklı güven duygusunu derinleştirelim. Yeter ki, ürettiğimiz siyasetin sonuçları vatandaşımızın taleplerine, ülkemizin ihtiyaçlarına cevap olsun'' dedi. 
     
     ''EZBERİ BOZULAN ÇEVRELER'' 
     Erdoğan, istikrar ve güven duygusunun oturmasıyla içte ve dışta ezberi bozulan bazı çevreler olabileceği uyarısında bulunarak, şöyle devam etti 
     ''Onlar, eski ezberlerini hatırlama telaşıyla acaba zaaf alanları doğar da bize de rol çıkar mı derdinde olabilirler. Onlara bir şey söylemek istiyorum sizin ezberinizi milletimiz bozdu. Bunu böyle bilin. 
     Artık denenmiş, demode numaralarla kendinize yer açamazsınız. Artık, bu ülkenin aklı selimi, yani milletimizin ortak iradesi, ülkeyi zaafa uğratacak adımlara fırsat vermeyecektir. Türkiye'de herkes kazanımlarının şuurundadır. AK Parti de ülkesine neler kazandırdığını iyi biliyor. 
     Türkiye bugün bütün enerjisiyle gelecek hedeflerini kovalamak durumunda olan, bütün dikkatini bu noktaya yöneltmesi gereken bir ülkedir. Bu ülkede yıllar yılı tartışılan bazı konu başlıklarını yeniden gündem maddesi haline getirmeye çalışanlara kaptıracak tek bir dakikamız yok. 
     Önümüze bakacağız, hedeflerimizi kovalayacağız, bu milletin derdine nasıl deva buluruz, bunun hesabını yapacağız. Şunu bilesiniz ki, bu ülkenin dikkatini dağıtmak, hızını kesmek ve gözünü gelecek hedeflerinden çevirmek isteyenler her zaman olmuştur, bundan sonra da olacaktır. Biz bu ülkeyi yönetme görevini üstümüze almışsak, bu türden bilinçli-bilinçsiz manüplasyon girişimleriyle mücadele etmeyi ve bu ülkenin zihin açıklığını, görüş mesafesini korumak mecburiyetindeyiz. Neden Çünkü bu ülkenin boşa harcadığı yılların kayıplarını ortadan kaldıracak bir hızla gelişme yolunda mesafe alması gerekiyor.'' Demokrasi çerçevesinde söylenen her ciddi sözü, her uyarıyı can kulağıyla dinleyecek ve değerlendireceklerini bildiren Erdoğan, ''Onları mevut ortak aklımızın değişmez unsuru olarak kabul edeceğiz. Ancak, bizi bu seslere sağırlaştıran kuru gürültülere pabuç bırakmamayı da bileceğiz'' diye konuştu. 
     Erdoğan, hedeflerinin belli olduğunu, ekonominin kazanımlarını geliştireceklerini, demokrasiyi en olgun seviyeye taşıyacaklarını anlatarak, ''İnsanımıza adil ve müreffeh bir hayat temin edeceğiz. Gülmeyen yüzleri güldürmek, kaybolan umutları geri getirmek için çalışacağız'' dedi. 
     Siyasi ve ekonomik açıdan Türkiye'yi dünyanın en itibarlı, en güçlü, en aktif ülkelerinden biri haline getireceklerini kaydeden Başbakan Erdoğan, şöyle devam etti 
     ''Çocuklarımıza çağın gerisinde kalmayan bir eğitim, vatandaşlarımıza insanca sağlık hizmeti, sokaklarımıza da asayiş getireceğiz. Bugüne kadar yaptığımız gibi, bu ülkenin insanlarına yakışan, sorumlu ve etkin bir yönetim anlayışı ile üstümüze düşen görevleri yerine getireceğiz. 
     Türkiye'yi dünyanın birinci ligine taşıyacak olan büyük değişimi yorulmadan, yılgınlığa kapılmadan, aksamaya uğratmadan tamamlayacağız.'' 
     
</TEXT>
</DOC>
