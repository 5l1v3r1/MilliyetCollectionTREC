<DOC>
<DOCNO> 334309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/guncel/gun01.html </URL>
<DATE> 2005/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir festival böyle geçti 
</HEADLINE>
<TEXT>


İstanbul Film Festivali'nde gösterilen 166 film, 90 bin kişi tarafından izlendi. Programda yer alan pek çok Türk filmi yabancı festivallerden davet aldı 

Alin Taşçıyan - İstanbul 

Akbank tarafından sponsorluğu üstlenilen 24. Uluslararası İstanbul Film Festivali, 16 Nisan Cumartesi akşamı Cemal Reşit Rey Konser Salonu'nda yapılan kapanış töreniyle son buldu. 
15 günlük festival maratonu, İstanbullu sinemaseverleri, yorgun argın ipi göğüslerken bıraktı. Festival 170'e yakın filmin niceliği kadar niteliğini de her zamanki gibi çok yüksek tutmayı başardı. Özellikle yarışma filmlerinin, belgesellerin niteliğinin yüksekliği ayrıca organizasyon ve konuk ağırlamadaki başarı, dünyanın dört bir yanından gelen festivalci meslektaşların hayranlığını kazandı. Film sayısının çokluğundan, hangi filme gideceklerine karar verememekten yakınan, izledikleri filmlere bayıldıkları halde kaçırdıklarından dert yanan sinemaseverler, önümüzdeki yıla kadar gösterime girecek olan filmlerle avunacak. 

"Oyun"un başarısı 
Türk sineması açısından 2004-2005 sezonu pek parlak geçmiyor. Ulusal yarışma ancak 3-4 film arasında geçti. Diğer yapıtlar özlenen düzeyi tutturamadı. Ama genç belgeselcilerin filmleri dünyanın her yerinde gösterilecek nitelikteydi. Pelin Esmer'in yönettiği "Oyun", Festival'in filmi oldu. Montpellier, Kophenhag, Moskova, Rotterdam, Toronto ve Selanik Film Festivallerine davet edilen, Cannes Film Festivali'ne de davet edilmesi söz konusu olan "Oyun", bütün izleyicileri duygulandırdı, sevindirdi. Gayri resmi de olsa 2005 Cannes Film Festivali'ne başvuran Türk filmleri arasında en iyisinin "Oyun" olduğu haberi alındı. Esmer'in Mersin Arslanköy'de kendi kendilerine tiyatro kuran 8 kadın karakterinin İstanbul'a gelişleri de müthiş bir olaydı. 

Konuk bolluğu 
Açılışta Sophia Loren, kapanışta Harvey Keitel gibi şöhretlerin İstanbul'a gelişi sosyal açıdan şehre bir hareketlilik getirdi kuşkusuz. Bölgemizdeki savaşlar ve terör olayları yüzünden İstanbul'a gelmekten çekinen şöhretler, şimdiki barış içinde, İstanbul'a gelmeye devam ederse festival de kentin sosyal hayatına bambaşka bir boyut kazandırabilir. 

Ödül alanlar ne dedi 

Harvey Keitel Yaşamboyu Başarı "Buraya gelmeden önce bir arkadaşıma, 'İstanbul'a ödül almaya gidiyorum' dedim. Bana, 'Umarım o 'Yaşam Boyu Başarı Ödülleri'nden biri değildir, çünkü çok gençsin,' dedi. Bu yüzden ödülü kabul etmeyeceğim, sadece alıp eve götüreceğim " 
Sophia Loren Yaşamboyu Başarı "Çok duygulandım. Sevgiyle kuşatılmış hissediyorum. İstanbul Film Festivali'ne bana bu şahane ödülü verdiği için minnettarım. 2 Oscar'ımın arasına koyacağım." 
Ümit Ünal En İyi Türk Filmi "Çok mutluyum. Adı "Anlat İstanbul" olan bir filmin İstanbul Film Festivali'nde ödül alması çok anlamlı. Filmi riskli görenler, deneysel diyenler oldu birden fazla yönetmenin çektiği bölümlerden oluştuğu için. Bu ödül, böyle olmadığını da kanıtladı." 
Olgun Şimşek En İyi Erkek Oyuncu "Ödül almak insanı motive ediyor. Bu ödülün ve Festival'in Türk sineması için iyi şeyler getirmesini diliyorum. Bu, 'Yazı Tura'daki rolümle aldığım 4. ödül oldu. Bu, çok güzel bir şey." 
Yelda Reynaud En İyi Kadın Oyuncu "Süper bir geceydi, çok heyecanlandım. Ödül alacağımı düşünmüyordum, kalabalık bir kadroydu çünkü büyük sürpriz oldu. Ama gerçekten onurlandım." 

120 yabancı konuk 

Festivalde 166 film gösterildi. Filmlerin 75'i Avrupa'dan, 40'ı Amerika'dan, 19'u Uzakdoğu'dan, 22'si Türkiye'den, 43'ü de ortak yapımdı. Festivali aralarında yönetmen, yapımcı, oyuncu, festival yönetmeni, kurum temsilcileri ve gazetecilerin olduğu 120 yabancı konuk izledi. Festival programında yer alan pek çok Türk filmi, İstanbul Film Festivali sırasında yabancı festivallerden davet aldı. 
İstanbul Film Festivali, geçen yıllarda 6 olan sinema sayısını 5 sinemaya ve 200'lerde olan film sayısını 160'a düşürmesine rağmen, biletli ve davetli olmak üzere 90 bini aşkın seyirciye ulaşıldı. Rakam geçtiğimiz yıl 83 bindi. 

'2046'ya büyük ilgi 
İstanbul Film Festivali'nin en çok ilgi gören filmi, Hong Konglu yönetmen Wong Kar Wai'nin "2046" adlı filmi oldu. "2046"nın festival programındaki 3 gösteriminin birden biletlerinin tükenmesi sonrasında konan 2 ek gösterim de hınca hınç doluydu. "2046" ile birlikte Festival'in ilk haftasında gösterilen 7 gala filmi de seyirciden büyük ilgi gördü. 

Seyirciden tepki 
Festivalde bu yıl Kadıköy'deki Rexx Sineması'nda geçen yıllarda çok az gilgi gördüğü için gündüz seanslarının kaldırılmasına karar verildi ama bu durum Kadıköylü seyirciden tepki aldı seanslar devam etti. 


</TEXT>
</DOC>
