<DOC>
<DOCNO> 346933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/soneko01.html </URL>
<DATE> 2005/05/29/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Tüzmen İpekyolu Tren Fuarı ile dünyada bir ilki gerçekleştirdik... 
</HEADLINE>
<TEXT>

     Devlet Bakanı Kürşad Tüzmen, İpek Yolu Türk İhraç Ürünleri Tren Fuarı ile dünyada bir ilki gerçekleştirdiklerini belirterek, "Türkiye, Orta Asya trenini kaçırmadı. Tren şu anda Orta Asya’nın göbeğinde Kazakistan’dadır" dedi. 
     Tüzmen, İpek Yolu Türk İhraç Ürünleri Fuarı’nı 50 bini aşkın kişi ve alıcının ziyaret ettiğini kaydederek, İpekyolu’nun enerji yoluyla tamamlanmasını istedi. 
     10 bin 500 kilometrelik İpek Yolu Türk İhraç Ürünleri Tren 
     Fuarı’nın son durağı olan Kazakistan’a ulaşmasıyla ilgili olarak AA muhabirinin sorularını yanıtlayan Tüzmen, Fuarın başarılı şekilde hedefine ulaştığını bildirdi. 
     Güzergahın üzerindeki başkentlerde ve önemli şehirlerde yapılan etkinliklerde Türk ürünlerinin kalitesinin bütün bölge halkı tarafından görüldüğünü kaydeden Tüzmen, Fuar Treni’ni toplam 50 bini aşkın kişi ve alıcının ziyaret ettiğini ifade ederek, şunları söyledi 
     "İpek Yolu Türk İhraç Ürünleri Tren Fuarı dünyada bir ilktir. Biz bir çok kişinin ’olmaz, yapamazsınız’ dediği projeyi başarıyla gerçekleştirdik. Vagonlarımız şu anda Kazakistan’dadır. Almatı’da Başbakanımızın katılımıyla açtığımız fuara, Kazakistan Devlet Başkanı Nursultan Nazarbayev de katılmıştır. Astana’da yapılacak fuarla sona erecektir. Nursultan Nazarbayev, bu proje ’bizim de projemiz’ demiştir. Gittiğimiz her yerde herkes projeyi sahiplenmiştir. Bir Orta Asya atasözüne göre ’Evrende iki büyük yol vardır. Gökyüzünde samanyolu, yeryüzünde ipekyolu.’ Daha önce kervanlarla yapılan bu yolculuğu artık demir köprülerin üzerinde bilgi ve teknoloji yolu haline getirmek için bu projeyi gerçekleştirdik. Yük taşıyan deve kervanları artık vagonlara dönüşerek bölgede ilerlemiştir. Bu hattın etkin kullanımı tarihi İpekyolu üzerindeki ülkelerin zenginliklerinin birbirlerine bu hat üzerinden Akdeniz Havzası’na ve Avrupa ülkelerine taşınmasını hedefliyoruz. Fuar vesilesiyle açılan bu yol, ancak karşılıklı olarak faydalanırsak tam amacına ulaşacaktır." 
     
     "TÜRKİYE ORTA ASYA TRENİNİ KAÇIRMADI" 
     Türkiye’nin Orta Asya trenini kaçırdığı şeklindeki görüşleri de eleştiren Tüzmen, şöyle devam etti 
     "Türkiye, Orta Asya trenini kaçırmamıştır. Tren şu anda Orta Asya’nın göbeğinde Kazakistan’dadır. Biz Orta Asya Türk cumhuriyetlerini ihmal etmiyoruz. Bu yıl Orta Asya’nın da içinde bulunduğu bütün Asya’yı ihracatımızda hedef bölge ilan ettik. 
     Çalışmalarımızı bütün hızıyla sürdürüyoruz. Bölgeye olan ihracatımızı da hızla artırıyoruz. Artırmaya da devam edeceğiz." 
     
     "İPEKYOLU’NU ENERJİ YOLUYLA TAMAMLAYALIM" 
     Kazakistan’da yapılan temaslarda, enerji alanında işbirliği konusunun gündeme geldiğini, Kazak yöneticilerinin enerji işbirliğinde istekli olduklarını belirten Tüzmen, "Görüştüğümüz bütün yöneticiler bu konuyu gündeme getirdi. Bizden enerji alanında yatırım yapmamızı istediler. Biz de istiyoruz. Bakü-Tiflis-Ceyhan petrol boru hattına Kazak petrollerinin verilmesi büyük önem taşımaktadır. Bu tam olarak gerçekleşirse büyük mesafe alırız. İpekyolu’nu enerji yoluyla tamamlayalım istiyoruz" dedi. 
     
</TEXT>
</DOC>
