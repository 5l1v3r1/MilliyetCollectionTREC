<DOC>
<DOCNO> 315401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/soneko24.html </URL>
<DATE> 2005/02/15/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Banka çalışanlarının sayısı artıyor... 
</HEADLINE>
<TEXT>

     Türkiye'deki bankacılık sisteminde çalışanların sayısı, geçen yıl 2003 sonuna oranla 3 bin 908 kişi artarak 127 bin 157'ye çıktı. 
     Türkiye Bankalar Birliği'nin TBB Aralık 2004 itibariyle açıkladığı banka, şube ve personel bilgileri verilerine göre, geçtiğimiz yıl sektörde faaliyet gösteren banka sayısı 2 adet azalarak 48'e geriledi. 
     Banka sayısındaki bu azalma, yabancı sermayeli ticaret bankaları grubunda bulunan Credit Lyonnaise S.A.'nın Credit Agricole Indosuez Türk Bank A.Ş.'ye ve Pamukbank'ın Halk Bankası'na devredilmesinden kaynaklandı. 
     2004 yılında sektördeki toplam şube sayısı 140 adet artarak 6 bin 106'ya çıktı. Geçen yıl şube sayısı kamusal sermayeli ticaret bankalarında 178, özel sermayeli ticaret bankalarında 135 tane artarken, Fon bankalarında 174 tane azaldı, yabancı bankalarda ise değişmedi. 
     Kamusal sermayeli ticaret bankaları grubunda banka başına ortalama 716 şube, özel sermayeli ticaret bankaları grubunda 207 şube bulunurken, bu rakam yabancı sermayeli ticaret bankalarında banka başına ortalama 16 düzeyinde seyretti. 
     
     PERSONEL SAYILARI 
     2004 yılı sonunda bankacılık sisteminde çalışan sayısı 2003 sonuna göre 3 bin 908 kişi artarak, 127 bin 157'ye ulaştı. 
     2004 yılında çalışan sayısı kamusal sermayeli ticaret bankalarında bin 473 kişi, özel sermayeli ticaret bankalarında 6 bin 260 kişi, yabancı bankalarda 399 kişi artarken, Fon bankalarında 4 bin 115 kişi, mevduat kabul etmeyen bankalarda ise 109 kişi azaldı. 
     Banka çalışanlarının yüzde 96'sı ticaret bankaları, yüzde 4'ü mevduat kabul etmeyen bankalar tarafından istihdam edildi. 
     2004 yılında bankacılık sektöründeki personelin yüzde 31'i kamusal sermayeli ticaret bankalarında, yüzde 61'i özel sermayeli ticaret bankalarında çalıştı. 
     Geçtiğimiz yıl sektörde çalışanların yüzde 2'si ilköğretim, yüzde 37'si orta öğrenim, yüzde 59'u yüksek öğretim kurumları mezunu, yüzde 3'ü ise yüksek lisans ve doktora yapmış kişilerden oluştu. 
     Kamusal sermayeli ticaret bankalarında çalışanların yüzde 52'sini, özel sermayeli ticaret bankalarında yüzde 66'sını, yabancı bankalarda yüzde 75'ini ve mevduat kabul etmeyen bankalarda da yüzde 72'sini yüksek öğretim ve lisansüstü eğitim yapmış personel oluşturdu. 
     
</TEXT>
</DOC>
