<DOC>
<DOCNO> 344983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun33.html </URL>
<DATE> 2005/05/23/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
ABD, Kıbrıs'ta çözüm için devrede 
</HEADLINE>
<TEXT>

     ABD Başkanı George Bush'un, geçtiğimiz cuma günü biraraya geldiği Yunanistan Başbakanı Kostas Karamanlis'e 'Rumlar ne istiyor' diye sorduğu, Karamanlis'in ise, 'Türk askeri kalmasın, garantörlüğü iptal edilsin' karşılığını verdiği bildirildi. 
     Rum medyası, Yunanistan Başbakanı Karamanlis'in ABD Başkanı George Bush'a doğrudan Rumların Annan Planı'ndaki endişe bölgelerini anlattığını yazdı. 
     Fileleftheros gazetesinin haberine göre, Karamanlis Bush'a "Türk askeri Ada'da kalmamalı, Türkiye'nin garantörlüğü de kaldırılmalı. Ayrıca, BM Genel Sekreteri Kofi Annan'ın sunmuş olduğu plan Kıbrıs'ın AB'nin eşit üyesi olma niteliğine aykırıdır. Kıbrıslı Rumların Türk askerinin Ada'da kalması ve Türkiye'nin garantörlüğünü kabul etmelerinin asla söz konusu olamaz" dedi. 
     ABD Başkanı Bush'un aldığı cevabı önümüzdeki ay Başbakan Recep Tayyip Erdoğan'a iletmesi bekleniyor. 
     
     Rum yönetiminin istedikleri 
     Annan Planı'nda yapılması istenen değişikliklerden 13'ü Rum Ulusal Konseyi'nde belirlendi. Papadopulos ise buna üç madde daha ekledi. Rum yönetiminin değiştirilmesini istediği maddeler şöyle 
     
     Çözümün hayata geçirilmesi 
     Çözümün Türkiye tarafından hayata geçirilmesini güvence altına alacak yabancıların garantilerinin ve gerekli mekanizmaların oluşturulması. 
     
     Güvenlik 
     Garantör güçlerin tek taraflı müdahale haklarının kaldırılması. Avrupa Birliği'nin eklenmesiyle garantör güçlerin genişletilmesi. 
     
     Ordu 
     Tüm askerlerin Kıbrıs'tan tamamen çekilmesi. 
     
     Göçmenler 
     Kıbrıs'ta kalacak olan Türkiye kökenlilerin sayısının tam olarak belirlenmesi ve geriye kalanların tamamının gitmesi yönünde güvence verilmesi. İleride Türkiye'den gelecekler konusunda düzenlemeye gidilmesi. 
     
     Toprak iadesi 
     Kıbrıs Rum kesimine toprak iadesi ve Kıbrıslı Rumların Türk idaresi altında geri dönüşlerine ilişkin takvimlerin kısaltılması. 
     
     Mülkler 
     Beşinci Annan Planı'nın mülklerle ilgili maddelerinin ayrıntılı olarak müzakere edilmesi ve yeniden planlanması. KKTC'deki inşaat patlamasıyla ortaya çıkan konunun düzenlenmesi. 
     
     Ekonomi 
     Üniter ekonomi ve üniter para politikasının sağlanması. 
     
     Erk yapısı 
     Ortak devlet kurumlarının idaresindeki siyasi eşitlik mantığının müzakereye sunulması. Karar alınması prosedüründeki veto hakkı devlet mekanizmasını işlemez hale getirir 
     
     Kıta sahanlığı 
     Kıbrıs'ın kıta sahanlığının bütün komşu ülkelerle Türkiye ve İsrail ile de uluslararası anlaşmalar temelinde kesin olarak belirlenmesi. 
     
</TEXT>
</DOC>
