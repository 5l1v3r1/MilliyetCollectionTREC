<DOC>
<DOCNO> 345970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun07.html </URL>
<DATE> 2005/05/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Fransa'da seçmen ikiye bölündü Niye 'evet', niye 'hayır' 
</HEADLINE>
<TEXT>

     Fransa’da AB Anayasası için düzenlenecek referandumda merkez sağ ve sol seçmenlerin kendi aralarında da bölündüğü gözleniyor. 
     Referandum öncesi, mecliste grubu bulunan partilerden iktidardaki Halk Hareketi Birliği UMP , liberal eğilimli Fransa Demokrasi Birliği UDF , Sosyalist Parti, Yeşil Parti, referandumda "evet" oyu verilmesi için karar aldı. 
     "Hayırcı" kanadın başında Jean-Marie Le Pen’in liderliğini yaptığı aşırı sağcı Ulusal Cephe Partisi, Komünist Parti, aşırı radikal sol partiler yer alıyor. 
     Bu arada, ana muhalefetteki Sosyalist Parti’de eski başbakanlardan Laurent Fabius’u destekleyen bir grup, "yeteri kadar sosyal olmadığı" gerekçesiyle AB Anayasası’na karşı çıkıyor. 
     Merkez sağ ve merkez sol partiler içinde "ulusalcılar" yine egemenliğin Brüksel’e kaptırılacağı gerekçesiyle AB Anayasası’na karşı çıkıyor. 
     Siyasi partilerin kendi aralarındaki bölünmüşlük, işçi ve çiftçi sendikalarında da yoğun bir biçimde görülüyor. 
     Dünyaca ünlü küreselleşme karşıtı gösterilerin öncülüğünü yapan Fransa Çiftçiler Federasyonu Başkanı Jose Bove de AB Anayasası’na karşı çıkan grup içinde yer alıyor. 
     
     "EVET" DİYENLERİN 5 GEREKÇESİ 

     - AB Anayasası ile AB karar mekanizması daha kolaylaşacak. 
     Kararların büyük bir kısmı oybirliği yerine "nitelikli çoğunluk" oylamasıyla alınacak. 
     - AB Anayasası, ortak savunma ve dış politikanın güçlenmesini sağlayarak, Avrupa’nın dünya üzerindeki gücünü artıracak. AB Anayasası uyarınca, AB’nin ortak bir dışişleri bakanı tayin edilecek. 
     - AB Anayasası ile kadın erkek eşitliği ve işsizlikle mücadele gibi sosyal politika konuları güçlenecek. 
     - Uzun bir müzakereden sonra hazırlanan Anayasa, 25 ülke arasında olabilecek en iyi uzlaşma. 
     - AB Anayasası, Fransa’nın AB içindeki nitelikli oy gücü yüzde 9’dan yüzde 13’e çıkartıyor. 
     
     "HAYIR" DİYENLERİN 5 GEREKÇESİ 

     - AB Anayasası, pazar çıkarlarını, sosyal çıkarların önüne alan fazla liberal bir sistem öngörüyor. İşçiler yeterince korunmuyor. 
     - AB Anayasası, savunma alanında AB’yi NATO’ya dolaylı olarak da ABD’ye bağımlı kılıyor. 
     - AB Anayasası, Brüksel’e daha fazla yetki verdiği için Fransa’nın etkisini azaltıyor. 
     - AB Anayasası Türkiye’nin üyeliğine imkan tanıyor. 
     - AB Anayasası anlaşılması zor. Sosyal haklar daha fazla dikkate alınarak, daha iyi bir anayasa için müzakere edilmeli. 
     

     
</TEXT>
</DOC>
