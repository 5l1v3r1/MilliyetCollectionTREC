<DOC>
<DOCNO> 327588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sonspo17.html </URL>
<DATE> 2005/03/27/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
A Milli Takım'da Gürcistan mesaisi başladı... 
</HEADLINE>
<TEXT>

     18. Dünya Kupası Avrupa Elemeleri 2. Grubu'nda Arnavutluk'u 2-0 yenerek puanını 9'a yükselten A Milli Takım, Gürcistan ile 30 Mart Çarşamba günü yapacağı karşılaşmanın hazırlıklarına ara vermeden başladı. 
     Teknik direktör Ersun Yanal yönetiminde Florya Metin Oktay Tesisleri'nde yaklaşık 1.5 saat süren antrenmana, dünkü maçta ilk onbirde yer alan futbolcular katılmazken, bu oyuncuların otelde antrenman yaptıkları bildirildi. 
     Milliler, neşeli oyunlarla başladıkları idmanı çift kale maç yaparak tamamladılar. 
     Bu arada, sakatlığı bulunan Kürşat, takımdan ayrı koşu yapmakla yetindi. 
     
     EMRE'DEN SEVİNDİRİCİ HABER 

     Milli takım menajeri Can Çobanoğlu, dünkü maçta sakatlık problemi yaşayan Emre'nin sakatlığının bulunmadığını söyledi. 
     Emre'nin antrenman programını ya da maçta oynamasını engelleyecek bir sakatlık sorununun olmadığını belirten Çobanoğlu, milli takımın 24 kişilik kadrosunun tamamının da Gürcistan'a gideceğini söyledi. 
     
     MİLLİLER GÜRCİSTAN YOLCUSU 

     A Milli Takım, Dünya Kupası grup eleme maçı için yarın Gürcistan'a gidecek. 
     Sabah basına kapalı bir antrenman yapacak olan milliler, otel çıkışında sponsorlardan Sarar için fotoğraf çektirdikten sonra Gürcistan'a hareket edecek. 
     
</TEXT>
</DOC>
