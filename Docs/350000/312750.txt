<DOC>
<DOCNO> 312750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/dunya/adun.html </URL>
<DATE> 2005/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Korku kenti KERKÜK 
</HEADLINE>
<TEXT>


Kürtlerin seçim öncesinde çevre bölgelerden Kerkük'e 100 bin kişi getirerek oy kullandırması kentteki gerilimi artırdı. Bir süre öncesine kadar Irak'ın en güvenli kenti olan kuzeydeki Kerkük'te karanlık çökünce kimse evinden çıkmıyor 

DIŞ HABERLER SERVİSİ 


Kerkük'te Kürtlerin 30 Ocak'taki seçimlerde nüfus kaydırması yaparak sonuçları manipüle etmesi nedeniyle Türkmenlerin duyduğu rahatsızlık artarak devam ederken, kentteki gerginlik belirgin olarak hissediliyor. 
Başta Türkmenler olmak üzere çoğu Kerküklü, özellikle hava karardıktan sonra mecbur olmadığı sürece evinden dışarı çıkmıyor. Irak polisi de olası bir çatışmaya karşı önlem olarak cadde ve sokaklarda devriye geziyor, Amerikan askerleri ise kentte görülmüyor. 

İtiraz ettiler 
Irak Türkmen Cephesi ITC Koalisyonu ve Irak Türkmen Cephesi Meclis Başkanı Dr. Saadettin Ergeç, "Seçimle ilgili itirazlarını Irak Yüksek Seçim Kurulu'na ilettiklerini" söyledi. Ergeç, "30 Ocak'ta yapılan seçimde kendilerine karşı antidemokratik davranıldığını" ifade ederek, "Kerkük'teki seçimlerde çok sayıda haksızlık yapıldığını" belirtti. 

Gergin bekleyiş 
"Seçimle ilgili diğer Türkmen partileriyle ortak hareket ettiklerini" kaydeden Ergeç, şöyle dedi 
"Bu haksızlıkları dünyaya duyurmak için elimizden gelen her şeyi yapacağız. Seçimde tespit ettiğimiz yanlışlıklarla ilgili raporları ve itirazlarımızı Irak Yüksek Seçim Kurulu'na ilettik. Kerkük'teki bürolarına başvuruyu yaptık. Bundan sonuç alamazsak, taleplerimizi çeşitli demokratik eylemlerle dile getireceğiz. Bu konuyla ilgili bir imza kampanyası başlattık. Amacımız 1 milyon imza toplamaktır. Bu imzaları da ilgili yerlere vereceğiz. Burası bir barut fıçısı halinde, ne olacağını bilmiyoruz." 


</TEXT>
</DOC>
