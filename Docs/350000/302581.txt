<DOC>
<DOCNO> 302581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/soneko06.html </URL>
<DATE> 2005/12/18/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
SPK Başkanı Mali piyasalar üst kurulu için şu aşamada erken... 
</HEADLINE>
<TEXT>

     Abdullah Kıratlı-Hüseyin Tunçay bildiriyor 

Sermaye Piyasası Kurulu SPK Başkanı Doğan Cansızlar, mali piyasalar üst kurulu benzeri bir yapı oluşturulmasının şu aşamada erken olduğuna inandığını söyledi. 
     SPK'nın Abant'ta gerçekleştirdiği arama konferansının ardından İMKB Başkanı Osman Birsen ile birlikte basın toplantısı düzenleyen Doğan Cansızlar, 2006 yılının, sermaye piyasası mevzuatının tartışılacağı bir yıl olacağını belirtti. 
     Danıştay'ın İmarbank bono mağdurlarıyla ilgili kararı hatırlatılarak, ''SPK'ya yaklaşık 700 trilyon TL yük geldi. Böyle bir durumda tavrınız ne olacak '' sorusu üzerine Cansızlar, bu konuda haklı olduklarını ve devam eden yargı sürecinde bütün yolları deneyeceklerini bildirdi. 
     Sermaye piyasası yasa taslağında, ''hükümet politikalarının gözetilmesi'' ibaresinin kurumun özerkliğini zedelediği yönündeki eleştirileri de yanıtlayan Cansızlar, bu ifadenin yanlış anlaşıldığını söyledi. Cansızlar, konunun idari ve mali bağımsızlıkla alakalı olmadığını, makroekonomik yönden baktıklarını kaydederek, buna rağmen sektörden talep gelmesi halinde ifadeyi taslaktan çıkarabileceklerini söyledi. 
     Sektör temsilcilerinin menkul kıymetlere uygulanacak yüzde 15 oranındaki stopajın ertelenmesi ve yüzde 5'e çekilmesi taleplerini hükümete ileteceklerini belirten Cansızlar, ''Görünen o ki, 2006 yılından itibaren yeni vergi rejimi uygulamaya konacak'' dedi. 
     Bunun yabancı sermaye kaçışına neden olacağı yönündeki kaygıların hatırlatılması üzerine Cansızlar, son dönemde görülen yüksek miktardaki yabancı sermaye girişinin, reel faizin yüksekliği ve istikrar ortamından kaynaklandığını ifade ederek, ''Dolayısıyla vergilendirme rejimi nedeniyle çok büyük hareketlerin olacağını tahmin etmiyorum'' diye konuştu. 
     Aracı kurumların sınıflandırılması için erken olduğu görüşlerinin anımsatılması üzerine de Cansızlar, bunun yapılmasının en az iki yıl süreceğini ifade ederek, uygulamaya ne zaman geçileceğini aracı kurumlar birliği ile konuşarak belirleyebileceklerini söyledi. 
     Cansızlar, hisse senetleri alım satımında uygulanan komisyon oranlarının, 2006 yılından itibaren serbest bırakılacağını da hatırlattı. 
     
     İMKB'NİN ÖZELLEŞTİRİLMESİ 
     İMKB'nin özelleştirilmesinin ihtisas isteyen bir iş olduğunu vurgulayan Cansızlar, ''İMKB eğer özelleştirilecekse Özelleştirme İdaresi Başkanlığı tarafından özelleştirilmesine ben karşı çıkarım'' dedi. 
     İMKB Başkanı Osman Birsen de özelleştirme yerine şirketleşme yönünde bir trend bulunduğunu, SPK'nın da bu yönde bir çalışma yürüttüğünü bildirdi. 
     Model çalışması konusunda ihale aşamasına geldiklerini ancak Kamu İhale Yasası nedeniyle yapamadıklarını belirten Birsen, bu konuda SPK'ya yardımcı olduklarını vurguladı. 
     SPK Başkanı Cansızlar da şirketleşmeyle ilgili model çalışması konusunda kendilerinin yeterli birikime sahip olduklarını belirterek, ''İMKB'nin kar amaçlı şirkete dönüştürülmesi hükümetin vereceği bir karar'' dedi. 
     
     MALİ PİYASALAR ÜST KURULU 
     Mali Piyasaların birleştirilmesine ilişkin bir soruyu yanıtlayan Cansızlar, bazı ülkelerde mali piyasalar üst kuruluna benzer oluşumlar bulunduğunu, ancak her ülkede durumun değiştiğini belirterek, ''Ancak Türkiye'de şu aşamada erken olduğuna inanıyorum'' dedi. 
     Tüpraş'ın yüzde 14.76'lık hissesinin borsada satışına ilişkin yapılan inceleme hakkında da Cansızlar, şu bilgileri verdi 
     ''İnceleme devam ediyor. İncelemeler devam ederken bir şey söylemek mümkün değil. Bu incelemenin kapsamı da kamuyu aydınlatma ile ilgili bir konudur. Özelleştirme İdaresi'nin yanlış anlaşıldığını varsaydığımız bir konu. 'insider trading' önceden bilgi alarak spekülasyon yapmak incelemesi de devam ediyor.'' Ankara Ticaret Odası ATO Başkanı Sinan Aygün'ün mortgage sisteminin işyerlerine de uygulanması önerisini değerlendiren SPK Başkanı Cansızlar, bunun bir konut finansman sistemi olduğunu hatırlatarak, ancak işyerleri için de bankaların bu tür krediler vermesinde engel bulunmadığını söyledi. 
     Cansızlar, buna karşılık konut kredilerindeki bazı vergi muafiyetlerinin iş yeri kredilerinde uygulanamayacağını vurguladı. 
     
     OFER'İN İMKB'YE İLGİSİ... 
     Galataport ihalesini kazanan Ofer ailesinin, İMKB özelleştirilmesine de talip olduğuna yönelik duyumları değerlendiren İMKB Başkanı Osman Birsen, ''Hayır öyle bir talep ya da ilgi dahi bize ulaşmış değil. Ama global sermayeye açık olan her kuruma dünyanın her yerinden talep olabilir... Her türlü yatırımcının ilgi göstermesi yadırganacak bir şey değil, memnuniyet duyarız'' diye konuştu. 
     
</TEXT>
</DOC>
