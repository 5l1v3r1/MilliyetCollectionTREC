<DOC>
<DOCNO> 339456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/yazar/kohen.html </URL>
<DATE> 2005/05/04/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Hem siyaset, hem ticaret... 
</HEADLINE>
<TEXT>


İSTANBUL bugün 600'ü Alman olmak üzere 1200 işadamının katılacağı önemli bir konferansa ev sahipliği yapıyor. 
Geçen yıl Köln'de kurulan Türk-Alman Ticaret ve Sanayi Odası'nın düzenlediği iki günlük "Türk-Alman Ekonomi Kongresi", bu tür toplantıların en büyüğünü oluşturacak. 
Kongre, Almanya'nın dev şirketlerinin temsilcilerini ve yatırımcılarını Türk işadamları ile bir araya getirecek ve yeni işbirliği tohumlarının ekilmesine katkıda bulunacak. 
Konferanstaki konuşmacılardan biri de Başbakan Tayyip Erdoğan'ın yanı sıra dün gece Türkiye'ye gelen Şansölye Gerhard Schröder olacak. Bu da, işadamlarının bu girişimine iki hükümetin verdiği değeri gösteriyor. 

SİYASAL alanda iyi bir seyir izleyen Türk-Alman ilişkileri, gücünün önemli bu kısmını da ekonomiden alıyor. Diğer bir deyişle, iki ülke arasındaki ticari ve ekonomik işbirliği, Ankara ile Berlin arasındaki ilişkilerin -ve dostluğun-itici gücünü oluşturuyor. 
Almanya yıllardan beri Türkiye'nin bir numaralı "ticari partneri" durumundadır. Toplam yıllık ticaret hacmi 20 milyar doları buluyor . Almanlar Türkiye'ye yatırım yapan yabancı ülkelerin de ön safındadır. Turizmde de Almanya liste başında yer alıyor... 
Türk-Alman Ekonomi Kongresi, Türkiye'nin giderek "dış ekonomik ilişkiler" alanında yeni atılımlar yaptığı bir sırada gerçekleşiyor. 
Son zamanlarda İstanbul'un -ve Ankara'nın- çeşitli uluslararası ekonomik forumlara ev sahipliği yapması, Türkiye'nin dış politika ile dış ekonomik ilişkileri paralel olarak yürütmeye çalıştığını gösteriyor. 
Bazı hallerde ticaretin, siyasetin yolunu açtığı ve hatta ilişkileri etkileyen engellerin üstesinden gelinmesini dahi sağladığı bir gerçektir. 

İSTANBUL'daki Türk-Alman Ekonomi Kongresi vesilesiyle Türkiye'ye gelen Şansölye Schröder'in Başbakan Erdoğan ile görüşmesi, bu ziyaretin "ticaret"in yanı sıra, "siyaset" boyutunu öne çıkarıyor. 
Alman Başbakanı, gerçekten Avrupa camiası içinde Türkiye'ye en aktif siyasal desteği sağlayan liderlerin başında yer alıyor. Bu tavrını "Milliyet"e önceki gün verdiği demeçte de sergiledi. 
Aslında Türkiye'ye -özellikle AB konusunda- destek, Almanya'da siyasetçiler için prim sağlayan bir enstrüman değil Aksine, halen Hıristiyan Demokrat liderlerin Angela Merkel ve Edmond Stoiber gibi Türkiye aleyhindeki tavırları ile daha popüler oldukları görülüyor. Bu bakımdan Schröder'in -hele 3 hafta sonra Kuzey Ren Vestfalya eyaletinde yapılacak kritik seçimler öncesinde- Türkiye'ye, demeçleri ve davranışlarıyla destek vermesi, "cesur bir liderlik" göstergesidir. 
Ancak Şansölye'nin bu desteğinin yanı sıra, Kıbrıs, Ermeni sorunu, Rum Ruhban Okulu gibi konularda bazı tavsiye veya telkinlerde bulunacağı da açık. Schröder'in her söyledikleri, herkesin hoşuna gitmeyebilir. Ama en azından bunları söyleyenin bir dost olduğu da unutulmamalı... 



</TEXT>
</DOC>
