<DOC>
<DOCNO> 336069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/guncel/gun01.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar için görev başına 
</HEADLINE>
<TEXT>



ÜNLÜ tarihçi Prof. Bernard Lewis, Osmanlı'nın çöküşünün gerisindeki önemli nedenler arasında kadınların yetenek ve enerjisinden yararlanılmamış olmasını da sayar. 
Namık Kemal, 1876 yılında Tasvir-i Efk r gazetesine yazdığı bir makalede, kadınlarına, yani nüfusunun yarısına ikinci sınıf insan muamelesi yapan bir toplumu, vücudunun bir tarafı felce uğramış bir insana benzetir. O insan, doğrulamaz, yürüyemez. 
Bu sorunun yaratacağı en büyük olumsuzluk, çocukların yaşamlarının en kritik döneminde hep mağdur edilmiş, eğitimsiz annelerin elinde yetişecek olmaları değil midir 
Türk toplumu, kadının dışlanmışlığını ancak Cumhuriyet'in kuruluşu ile aşabilmiştir. Kadın-erkek eşitliğinin tesis edilerek, Türk kadınının aklının, zek ve yaratıcılığının seferber edilebilmesi, Cumhuriyet'in en değerli kazanımlarından biridir. 

Ancak, kadınların toplum hayatındaki statüsü söz konusu olduğunda Türkiye'nin bugün de aşamadığı sorunlar var. Bu çerçevede akla hemen kız çocuklarımızın okullaşmasında yaşanan sorunlar geliyor. 
Resmi rakamlara göre, bugün Türkiye'de okul çağına gelmiş olan 570 bin kız çocuğu okula gidememektedir. Gerçek rakamın bu sayının çok daha üstünde olduğu malumun ilanıdır. 
Milliyet, Türkiye'nin en yaşamsal sorunları arasında gördüğü bu meseleyi gündeme getirmek ve somut bir çözüm çerçevesi ortaya koyabilmek amacıyla aylardır yoğun bir faaliyetin içinde olmuştur. 
Konu, önce resmi makamlar ve sivil toplum kuruluşlarıyla geniş bir şekilde tartışılmış, ardından sorunu detaylandırmak üzere bir çalıştay düzenlenmiş ve son aşamada Milliyet muhabir ve yazarları Anadolu'nun dört bir köşesine çıkarak sahada durumu yerinde gözlemişlerdir. 
Ne yazık ki, arkadaşlarımızın gazetemizin merkezine taşıdıkları izlenimler, 2005 yılında AB'ye tam üyelik sürecinde yol almakta olan ülkemiz için son derece mutsuzluk vericidir. 

Arkadaşlarımızın yazılarında karşımıza hep aynı tema çıktı. Sorunun kaynağı, bazı durumlarda maddi imk nsızlıklar, bazı durumlarda ise okul ya da yurt olmamasıydı. 
Bazı aileler taassup faktörü nedeniyle kızlarını okula göndermezken, bazıları onları tarlada çalıştırmayı tercih ediyorlardı. 
Nedeni ne olursa olsun, her öykünün içinde ortak bir ses vardı. Bu ses, okula gitmek isteyen küçük bir kız çocuğunun çığlığıydı. Gazetemiz günlerdir bu çığlığı siz okurlarına aktarmaya çalışıyor. 
Milliyet, sosyal sorumluluk anlayışının gereği olarak bu çığlığa karşılık vermek üzere başlatmış olduğu kampanyayı yarın yapacağı önemli açıklamalarla somut bir çerçeveye sokacak. 

Ülkemizin insan malzemesinden, yetenek ve zek dan yana bir sıkıntısı yoktur. Yeter ki, sahip olduğumuz en değerli kaynak olan küçük çocuklarımıza sahip çıkarak, onların gelişmelerinin önünü açalım. Bunun yolu onların okullaşmasından geçiyor. 
Bugün büyük kurtarıcı Atatürk'ün çocuklara armağan ettiği 23 Nisan Ulusal Egemenlik Bayramı. Bu vesileyle şehirlerimizde, kasabalarımızda düzenlenecek etkinliklere katılacak olan çocuklarımızın yaydığı coşku havası bütün Türkiye'yi kaplayacak. 
Ama onlar, okula gitmeleri engellenen yüz binlerce kız çocuğu, bu törenlerin coşkusunu evlerinde penceresinin gerisinden ya da yol kenarından izleyecekler. O coşkunun dışında kalmanın hüznünü yaşayacaklar. İçleri neşe dolmayacak. 
Bugün bütün okurlarımızı kendilerini o kız çocuklarının yerine koymaya ve onların hislerini duymaya davet ediyoruz. 
Onların çığlığına kulak vermeye ve yardım elinizi uzatmaya hazır mısınız 

MİLLİYET 


</TEXT>
</DOC>
