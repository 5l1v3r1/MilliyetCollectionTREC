<DOC>
<DOCNO> 331186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonspo18.html </URL>
<DATE> 2005/04/07/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Şenol Güneş Galatasaray maçında hedefimiz kazanmak 
</HEADLINE>
<TEXT>

     Trabzonspor Teknik Direktörü Şenol Güneş, Galatasaray maçındaki hedeflerinin kazanmak olduğunu söyledi. 
     Güneş, Mehmet Ali Yılmaz Tesisleri'nde düzenlediği basın toplantısında, kendilerinden aşağıda bulunan takımlara yakalanmamak, üst sıralardaki takımları ise yakalamak amacında olduklarını belirterek, ''Başlarında Türk futboluna futbolcu olarak da katkı yapmış bir teknik direktörleri var. İyi ve güçlü bir rakibe karşı oynayacağız. Ancak biz de güçlü bir takımız. Biz iyi sonuç ve iyi futbol ile dönmek istiyoruz. Hedefimiz kazanmaktır'' dedi. 
     Galatasaray'ı yenmeleri halinde ikincilik şanslarının daha da artacağını ifade eden Güneş, ''10 gün içinde Galatasaray ile 1'i kupa maçı olmak üzere 2 maç oynayacağız. Bu maçın önemini artırıyor. Alınacak galibiyet, kupa maçı öncesi hem puan, hem moral kazandıracak. Kaybettiklerimizi geri getirmemiz mümkün değil ama puan kazanmak istiyoruz. Galatasaray maçını normal bir lig maçı gibi oynayıp, iyi bir sonuçla ayrılmak arzusundayız. Galatasaray maçında hakem, iyi, hak eden, futbol oynayan takımın kazanmasına izin versin'' diye konuştu. 
     Dört maçta 8 puan kaybettiklerini kaydeden Güneş, şöyle devam etti 
     ''Bunlar hak ettiğimiz puan kayıpları değildi. Rakipten iyi oynadık, çok pozisyona girdik, atamadık. Az pozisyon kalemizde verdik ama çok gol yedik. Bizim oyuncular, iyi niyetli, çalışkanlar. Savaşçı ruhlarını bırakmadılar ve bırakmayacaklar. Bu ekiple yılmadan, daha iyi sonuçlar alacağız. Bunu kimseyi bırakmadan yapacağız.'' 
     
     ''ÖNEMLİ OLAN TRABZONSPOR'UN BAŞARISI'' 
     Güneş, şu anda kendisini başarılı olarak görmediğini de belirterek, şunları söyledi 
     ''Önemli olan Trabzonspor'un başarısı. 10 maç alırsak da kendimi başarılı olarak görmem. Çünkü Trabzonspor'un büyüyen takım, büyüyen kulüp olma hedefleri olmalı. 10 maç kaybedilirse, bütün oyuncuları, hocayı mı değiştirmeli, yoksa yanlış yerleri mi değiştirmeli Futbol olarak başarılıyız ama hak ettiğimiz sonuçları alamadık. 4 maçta aldığımız sonuçları başarısız olarak, daha önceki sonuçları kulübün başarısı olarak görüyorum.'' 
     
     YABANCI SAYISI 
     Teknik Direktör Güneş, yabancı oyuncu sayısının azaltılmasından yana olduğunu ifade ederek, ''AB'ye girilirse, serbest bırakılsın. Ama yabancı oyuncu alma hakkı veriliyorsa, verildiği kadar da kullanılabilir. Kendi oyuncunuz yurtdışına gittiğinde döviz kazandırıyor, yabancı oyuncu geldiği zaman da döviz alıyor. Altyapılara önem verip, oyuncu üretimi sağlanmalı'' diye konuştu. 
     İstanbul'da gelecek sezonun planlaması ile ilgili yapılan toplantıya katılamadığını da ifade eden Güneş, şunları söyledi 
     ''O gün 3 toplantım daha vardı. Daha önce bu toplantının ilkine Profesyonel Futbol İşleri Sorumlusu Caner Çuvalcıoğlu ve Yardımcı Antrenör İhsan Derelioğlu katılmıştı. Ben katılamadığım için yine onlar katıldı. Bu konuda görüşlerimi yazılı biçimde sunmuştum. Trabzon'dan İstanbul'da herhangi bir iş için gidip gelmek 2 günü alıyor. İstanbul takımlarında oynayan futbolcular dönüşte hemen takımlarıyla hazırlıklara başlarken, bizim futbolcularımız 2 gün geç katılmak zorunda kalıyor.'' 
     
</TEXT>
</DOC>
