<DOC>
<DOCNO> 307406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/yazar/akyol.html </URL>
<DATE> 2005/01/18/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İktidar ve muhalefet 
</HEADLINE>
<TEXT>


ANAR, itibarlı bir araştırma şirketi. Daha önceki araştırmaları seçimlerde çok büyük ölçüde doğrulanmıştı. ANAR'ın bu ayki araştırması, demokrasimizdeki sağlıksızlığı bütün netliğiyle ortaya koyuyor 
"Bugün seçim olsa hangi partiye oy verirsiniz " sorusuna verilen cevapların yüzde dağılımı şöyle 
AKP 61.3 
CHP 12.9 
MHP 6.5 
Diğer partilerin oyları daha aşağıda. 
Kamuoyu araştırmalarını "okumak" belli bir formasyon ve seziş gerektirir 'Seçmen sosyolojisi' göstermiştir ki, kamuoyu araştırmasına cevap vermekle sandığa oy atmak aynı şey değildir. O bakımdan bugün bir seçim olsa AKP yüzde 61.3 oy alamaz. 2004 seçimlerinden önce yapılan araştırmalar AKP'nin yüzde 50'ye yaklaşacağını, hatta aşacağını gösteriyordu, yüzde 42'de kaldı. 
Ama kamuoyu araştırmaları "belli bir konjonktürde" yükselen ve gerileyen eğilimleri gösterir. 

AKP'NİN iki yıllık iktidarında reformlar yaptığı, ekonomiyi iyi yönettiği, hakkındaki kuşkuları önemli ölçüde giderdiği, kamuoyu desteğinin arttığı belli. CHP ise muhalefette tökezliyor 
Bu tabloda demokrasimiz açısından olumlu sayılabilecek husus şudur Koalisyonların yarattığı "yönetemeyen demokrasi"den çıkıyoruz, sağda kuvvetli bir toparlanma eğilimi görülüyor. De Gaulle zamanındaki Fransa gibi. 
Buna karşılık, "güçlenen iktidar karşısında zayıflayan muhalefet" tablosundaki dengesizlik kaygı vericidir. 
Demokrasi tarihi göstermiştir ki İktidarların aşırı güçlenmesi zamanla siyasi sorumluluk duygusunu zayıflatır, denetimi zorlaştırır, bir süre sonra hata yapma katsayısı artar Bazen de umutsuzlaşan muhalefet 'yıkıcı' tepkilere kapılır. Türkiye 1950-60 arasında bunu yaşadı. 
Muhalefetin denetimini ensesinde hissetmeyen iktidar, "hediye" olayını bir "erken uyarı" gibi görmelidir. "Bir musibet bin nasihatten yeğ" olmuştur adeta. Muhalefetin hiçbir eleştirisi AKP tabanında bu kadar hasar yaratmamıştı. 
Sorun "hediye"nin net kurallarının olmamasıdır. İktidar, Batı demokrasilerindeki gibi, bunun net kurallarını tespit ederek ve sıkı sıkıya uygulayarak bir hasarı tamir edebilir, etmelidir. 

MUHALEFET sorunu çıplak gözle görülenden daha derindir CHP çizgisini kaç lider denedi, bir türlü "başa güreşen parti" olamadı bunun tek istisnası "Ortanın Solu" hareketinin 1977 seçimlerinde aldığı yüzde 42 oydur. 
CHP "merkez elitler"i, onların duyarlıklarını temsil ettiği için geniş kitlelere açılamıyor. Bunu bir defa "Ortanın Solu" ile başardı, o kadar. 
Öyleyse bu partinin nasıl geniş kitlelere açılacağının modeli, "Ortanın Solu" hareketidir. 
1960'lardaki o harekette mesela "köylü" kavramı ön plandaydı, bugünkü Türkiye büyük çapta şehirleşmiş ve dışa açılmıştır. Bu tür değişimleri dikkate alan yeni bir "Ortanın Solu..." 
Demokrasi tarihimiz derinlere gitse de, darbeler yüzünden, partilerimiz ya 'körpe'dir onun için kurumlaşmaları gerekmektedir, AKP gibi... 
Veya 'kökler'e yapışıp kalmayıp yeni kitlelere dal budak salmaları, açılmaları gerekmektedir, CHP gibi.. 
"Partiler demokrasisi" ancak sağlıklı ve güçlü partilerle "güçlü demokrasi" olur. 



</TEXT>
</DOC>
