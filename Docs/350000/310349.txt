<DOC>
<DOCNO> 310349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sontur28.html </URL>
<DATE> 2005/01/28/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Düğün gecesi telefon geldi "Siz keyfinize bakın. Dükkanın soyuluyor" 
</HEADLINE>
<TEXT>

     Konya'nın Hüyük İlçesi'nde düğün gecesinde damadın işyeri soyuldu. Olay, gerdek gecesinde damadı telefonla arayan bir kişinin, ''Dükkan elden gidiyor, siz keyfinize bakın'' demesi üzerine ortaya çıktı. 
     Edinilen bilgiye göre, ilçe merkezinde kozmetik ürünleri ve kaset satışı yapan Mehmet Dikler'i evlendiği günün gecesi, kendisini telefonla arayan bir kişi, ''Siz keyif çatmaya devam edin, dükkanınızın içi boşaltılıyor, haberiniz yok'' diyerek telefonu kapattı. 
     Evden ayrılarak yakınlarıyla birlikte işyerine giden Mehmet Dikler, kapının asma kilidinin kırılarak içeri girildiğini ve işyerinde bulunan para kasasındaki 800 YTL'nin çalındığını fark etti. 
     Dikler'in ihbarı üzerine olay yerine gelen polis, parmak izi çalışması yaptı. Olayı gerçekleştiren kişi ya da kişilerin yakalanması için çalışma başlatıldı. 
     İşyerinin düğün gecesinde soyulmasının şokunu üzerinde atamayan Dikler, ''En mutlu günümde böyle bir olayın başıma geleceği aklıma gelmezdi. Telefonla beni arayan kişinin hırsız olduğunu düşünüyorum. Bu olay mutluluğuma gölge düşürmez ancak, ödeyeceğim borçlarım için ayırdığım 800 YTL gitti. Bu olay, muhtemelen bizi çok iyi tanıyan ve takip eden biri tarafından yapılmıştır'' diye konuştu. 
     
</TEXT>
</DOC>
