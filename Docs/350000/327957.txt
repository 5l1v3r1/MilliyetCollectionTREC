<DOC>
<DOCNO> 327957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/ekonomi/aeko.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Özyeğin, Swissotel için pazarlıkta 
</HEADLINE>
<TEXT>


Fiba Holding, Swissotel'i almak için Japonlar'la pazarlıkta. Pazarlığın 100 milyon dolar seviyesinde açıldığı konuşuluyor. 20 - 25 gün içinde el sıkışılması bekleniyor 

GÜNÜN KULİSİ Songül Hatısaru 

Fiba Holding'in patronu Hüsnü Özyeğin, Japonlar'ın İstanbul'daki beş yıldızlı oteli Swissotel'i almak için pazarlık yapıyor. Otelin değeri için 100 milyon doların üzerinde bir rakamın konuşulduğu belirtiliyor. Alınan bilgilere göre pazarlık 25 gün içinde tamamlanabilir. 
Turgut Özal'ın teşvikiyle Japon işadamlarının yaptığı Swissotel el değiştiriyor. Türkiye'nin 6'ıncı büyük özel bankası Finansbank'la finans alanında faaliyet gösteren Gima, Endi ve Marks Spencer ile de perakendecilik alanında önemli yatırımları olan Fiba Grubu'nun, otelin sahipleri ile bir süredir görüştüğü, pazarlıkta ilerleme kaydedildiği belirtiliyor. Fiba, Swissotel'i alırsa, turizme de güçlü bir giriş yapmış olacak. Taraflar arasındaki pazarlığın 100 milyon dolar seviyesinden açıldığı ve görüşmelerin 25 gün içinde sonuçlanacağı belirtiliyor. 

Belediyeye kira ödüyor 
Swissotel, 1988 yılında Japon ve Alman ortaklığı ile inşa edilen otelin yüzde 85.2'si Japonlar'ın sahip olduğu Anadolu Japon Turizm'in. Yüzde 9.56'sı Alman Herbert Gather'e, yüzde 2.59'u da başka bir Japon ortağa ait. 
1988 yılında inşasına başlanan otelin arazisini İstanbul Büyükşehir Belediyesi tahsis ettiği için belediyeye kira ödeniyor. Fiba Grubu otelin mülkiyetini aldığında kira ödemeye devam edecek. 
1991 yılında turizme açılan otelin işletmesini önce İsviçreli Swissotel Grubu yapıyordu. Ancak daha sonra Swissotel markasının sahibi konumundaki Swiss Grubu'nun iflas edince, Raffles Grubu, 2001 yılında Swissotel markasını 427 milyon dolara satın aldı. Dolayısıyla tüm Swissoteller'de olduğu gibi Swissotel the Bosphorus'un işletmesi de Raffles Grubu'na geçmiş oldu. 
Raffles Grubu bünyesindeki Swissotel markasının Türkiye'de işlettiği oteller arasında Emekli Sandığı'ndan 20 yıllığına kiraladığı İzmir'deki Büyük Efes Oteli, Bursa'da Bursa Çelik Palas otelleri ile Göcek'te Göcek Marina ve villa projeleri de bulunuyor. 

Turgut Özal para topladı Swissotel'in kuruluşunda ilginç gelişmeler yaşanmıştı. Boğaz Köprüsü'nü yapan Japonlar, Pendik Tersanesi'ni inşa etmek isteyince, dönemin Başbakanı Turgut Özal, Japon işadamlarına "Hep iş istiyorsunuz, niye yatırım yapmıyorsunuz Gelin İstanbul'a bir Japon oteli yapın, ortaya bir çanak koyun, para toplayıp yapın" diye çıkışmış. Özal, aynı gece Japon işadamlarından koyabilecekleri para miktarını öğrenip yatırım sözünü de almış. 
Türkiye'nin Japonya Büyükelçisi Nurver Nureş'in araya girmesi ile akrabası armatör Asaf Güneri de işe ortak olmak istediğini söylemiş. Özal'ın, "Asaf da size yol gösterir" tavsiyesi üzerine Zihni Şirketler Grubu'nun patronu Asaf Güneri, Türkiye operasyonlarını yönetmek üzere sermaye koymadan otele küçük bir payla ortak olmuş. 

Dünyanın en zenginlerinden 32 yaşında Pamukbank'a Genel Müdür olan Hüsnü Özyeğin, bu yıl Forbes'in milyarderler listesinde yer alan 8 Türk işadamından birisi oldu. Özyeğin, Finansbank'ın ve Fiba Holding'in patronu olarak Forbes listesine 1 milyar dolarlık serveti ile girdi. 
1987 yılında Çukurova Grubu'ndan ayrılarak Finansbank'ı kuran Hüsnü Özyeğin, geçen süre içinde bankasını Türkiye'nin en büyük özel 6'ncı bankası haline getirmeyi başardı. 1996'ya kadar sadece finans işiyle uğraşan Özyeğin, 1996 yılında Gima'nın çoğunluk hisselerini alarak gıda perakendeciliğine girdi. Bu alanda Endi ve Marks Spencer ile de faaliyet gösteriyor. 


</TEXT>
</DOC>
