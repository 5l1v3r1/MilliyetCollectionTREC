<DOC>
<DOCNO> 319761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur54.html </URL>
<DATE> 2005/03/01/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Sahte rakı operasyonunda 9 kişi gözaltında 
</HEADLINE>
<TEXT>

     Bayrampaşa'daki bir otoparkta oluşturulan imalathanede üretilen sahte rakılardan içtikleri belirtilen 4 kişi zehirlenerek öldü. Bu olayla bağlantılı olabileceği gerekçesiyle 2 kişinin ölüm nedeni incelemeye alındı. 
     AA muhabirlerinin aldığı bilgilere göre, Gaziosmanpaşa'da Ali Gökten'in sahibi olduğu Dem Restoran'da 27 Şubat akşamı içki içen kişiler, daha sonra rahatsızlanarak çeşitli hastanelere kaldırıldı. 
     Bu kişilerden restoran sahibi Ali Gökten ile Salih Eğridereli ve Selahattin Nilidar hayatını kaybetti. Beylikdüzü'ndeki bir marketten aldığı rakıyı içtikten sonra rahatsızlanarak VKV Amerikan Hastanesi'ne nakledilen Abbas Avcı da öldü. 
     Ayrıca, sahte rakının üretildiği Bayrampaşa'daki otoparkın sahibi Hasan Bayramoğlu'nun kalp krizi geçirerek ölümü ile Cumali Çetin'in Avcılar'daki bir hastanede ölümü şüpheli bulunarak, olayla bağlantılı olabileceği gerekçesiyle incelemeye alındı. 
     
     GÖZALTINDAKİ KİŞİLERDEN 6'SI, SAĞLIK KONTROLÜNDEN GEÇİRİLDİ 

     Bayrampaşa'daki bir otoparkta oluşturulan imalathanede üretilen sahte rakıların ölüm ve zehirlenmelere neden olmasına ilişkin sürdürülen soruşturma kapsamında gözaltına alınan kişilerden 6'sı, sağlık kontrolünden geçirildi. 
     İstanbul Asayiş Şube Müdürlüğü Cinayet Büro Amirliği'nde işlemleri süren 8 kişiden 6'sı, sağlık kontrollerinin yapılması amacıyla Şişli Etfal Eğitim ve Araştırma Hastenesi'ne götürüldü. 
     Hastanede kontrolleri tamamlanan bu kişiler, daha sonra yeniden şubeye getirildi. 
     Bu arada, gözaltına alınan kişilerden Tanju K'nın, rahatsızlandığı için Şişli Etfal Eğitim ve Araştırma Hastanesi'ne kaldırıldığı ve Yoğun Bakım Ünitesi'nde tedavi altında tutulduğu öğrenildi. 
     
     SAĞLIK MÜDÜRLÜĞÜ'NÜN TESPİTİ 

     İstanbul İl Sağlık Müdürlüğü, olaydan sonra çeşitli hastanelere 28 kişinin başvurduğunu, bunlardan 17'sinin tedavilerinin sürdüğünü ve 5'inin durumunun ağır olduğunu açıkladı. 
     Yapılan açıklamada, alkollü içecek üretiminde etil alkol kullanıldığı belirtilerek, oysa metil alkolün içecek üretiminde kesinlikle kullanılmaması gerektiği vurgulandı. 
     Metil alkolün endüstride boya inceltici, teksir makine sıvısı, antifriz, cam temizleyici gibi maddelerin yapımında kullanıldığı ifade edildiği açıklamada, bu madde ile yapılan içeceğin tüketilmesi durumunda ölümle sonuçlanan durumlarla karşılaşılabileceği bildirildi. 
     Açıklamada, şu ifadelere yer verildi 
     ''Metil alkol zehirlenmesinde, genellikle baş dönmesi, yorgunluk bulantı ve görme bozukluğu görülür. Belli bir süreden sonra nörolojik bozukluklar ortaya çıkıp, komaya kadar gider. Kalıcı körlük oluşabilir. Metil alkol alındıktan sonra erken dönemde hasta kusturulur veya midesi yıkanırsa bu tedavi de yararlı olabilir. Metil alkol, santral sinir sistemindeki hücreleri harap eder. Vücutta şiddetli asidoz oluşturur, vücuttaki tüm organların tahribine neden olur. Bu da aralarında kalp krizi de dahil olmak üzere birçok hastalığa neden olabilir. Metil alkol, rakı gibi içkilere oranla daha fazla miktarda alkol içerdiği için vücuttaki tahribatı da daha büyüktür.'' 
     
</TEXT>
</DOC>
