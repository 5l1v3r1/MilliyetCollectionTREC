<DOC>
<DOCNO> 303830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonyas02.html </URL>
<DATE> 2005/01/05/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Aysun Kayacı da podyuma çıktı... 'Tsunami defilesi' 
</HEADLINE>
<TEXT>

     İbrahim LALELİ DHA 

KOREOGRAF Uğurkan Erez'in hazırladığı Zen- Zen 2005 İlkbahar- Yaz Günlük Sportif Kıyafet Koleksiyonu, mankenler eşliğinde Antalya'nın Manavgat İlçesi'nde bulunan Silence Beach Resort Otel'de yapıldı. Tsunami felaketini yaşayan manken Aysun Kayacı'nın da katıldığı defileden elde edilen gelirin yarısının felaket bölgesindeki yardıma muhtaç insanlara bağışlanacağı açıklandı. 
     Defilede Şenay Akay, Yüksel Ak, Esra Eron, Tuğba Karaca, Irmak Atuk, Sinem Öztufan ve Ebru Güzel'in yanında Günay Asya'da meydana gelen tsunami felaketini Beşiktaşlı futbolcu sevgilisi Emre Aşık ile birlikte Maldiv Adaları'nda yaşayan Aysun Kayacı da katıldı. 
     Depremin ardından ilk kez podyuma çıkarak spor kıyafetler sunan Aysun Kayacı'nın moralinin oldukça bozuk olduğu gözlerden kaçmadı. Defilenin koreografisi gereği podyumda dans edip etrafa gülücükler dağıtan Kayacı'ya podyumdaki meslektaşları da destek oldu. 
     Renkli defilede Zen- Zen'in günlük sportif kıyafetleri tanıtıldı. Yaklaşık 80 parça ürünün sergilendiği ve 1.5 saat süren defile beğenildi. Finalde mankenleriyle birlikte davetlilere kısa bir konuşma yapan ünlü koreograf Uğurkan Erez, defileden elde ettikleri gelirin yarısını tsunami bölgesinde yardıma muhtaç insanlara bağışladıklarını söyledi. 
     
     GÖZLERİ DOLDU 

     Felaketi yaşayan Aysun Kayacı'yı yanına çağıran koreograf Uğurkan Erez, "Aysun arkadaşımız, asrın felaketine şahit oldu. Onun podyumdaki üzüntüsünü anlıyorum ve anlayışla karşılıyorum. Ben ve tüm manken arkadaşlarım bir karar aldık ve bu defilede kazandığımız paranın yarısını Güney Asya'da Tsunami'den etkilenen yardıma muhtaç insanlara bağışlıyoruz'' diye konuştu. Kayacı'nın bu konuşma sırasında gözleri doldu. 
     Defilenin ardından kendisiyle röportaj yapmak isteyen gazetecilerin teklifini, "Yaşadığım olayı magazin konusu yapmak istemiyorum. Çok acı verici'' diyerek geri çeviren Kayacı, "Çok korkunç bir olay. Henüz olayın şokunu atlatabilmiş değilim. Lütfen beni anlayışla karşılayın ve bu olayla ilgili soru sormayın'' dedi. Kayacı, defilenin ardından odasına çekildi. 
     
     
     ŞENAY AKAY DESTEK VERDİ 

     Meslektaşı Kayacı'ya yaşadığı olaydan sonra desteğini eksik etmeyen manken arkadaşı Şenay Akay, "Tsunami felaketine tanık olan Aysu'nun psikolojisini çok iyi anlıyorum. Çok üzüntülü. Deprem, Tsunami gibi sözler duyunca gözleri doluyor, ağlamaklı oluyor. Yaşadıkları kolay değil. Binlerce insan hayatını kaybetti. Biz bu gece tüm manken arkadaşlarımızla bir karar aldık ve bu kararla gurur duyuyoruz. Her duyarlı insanın bunu yapması gerekiyor'' şeklinde konuştu. 
     
</TEXT>
</DOC>
