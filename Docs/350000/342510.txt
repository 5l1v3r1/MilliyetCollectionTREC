<DOC>
<DOCNO> 342510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/soneko04.html </URL>
<DATE> 2005/05/14/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Erdemir'in satış kararına karşı iptal davası... 
</HEADLINE>
<TEXT>

     ERDEMİR’in yüzde 46.2’lik payın blok satışına ilişkin özelleştirme ihalesi açılmasına yönelik hazırlıklar sürerken, ihalenin dayanağını oluşturan Özelleştirme Yüksek Kurulu ÖYK kararının iptali ve yürütmesinin durdurulması istemiyle Türk Metal Sendikası tarafından İdare Mahkemesi’nde dava açıldı. 
     Türk Metal Sendikası, dün Ankara Nöbetçi İdare Mahkemesi’ne yaptığı başvuruda, ERDEMİR’in özelleştirmesinin, Toplu Konut ve Kamu Ortaklığı Kurulu’nun 30 Nisan 1987 tarihli 18 yıl önce alınmış bir karara dayalı 
     olarak yapılmasının hukuka aykırı olduğu savunuldu. Aradan geçen 18 yıl boyunca kararın bir kez bile gözden geçirilmediğine dikkat çekilen dilekçede, şöyle denildi "Bu 18 yılda ERDEMİR şaha kalkmış, bünyesinde toplam 8 yeni şirket oluşturmuş bağlı ortaklıklar , iştiraklar kurmuş, milyarlarca dolarlık yatırım yapmış, kapasitesini ve verimliliğini arttırmıştır. Bu 18 yılda, dünya değişmiştir, Türkiye değişmiştir. Değişmeyen tek şey, ERDEMİR’in özelleştirilmesi kararı olmuştur." Bir kamu mülkiyetinin tek bir karara bağlı olarak 18 yıl boyunca özelleştirme kapsamında kalmasının yasal olmadığı belirtilen dilekçede, şu değerlendirme yapıldı "Hukukta süreler vardır, zamanaşımı süreleri, hak düşürücü süreler örneğin bir yurttaş dava açma hakkını 60 günde kullanmazsa, haklı bile olsa, hak arayamaz, kamu, toplum yararı için kamulaştırma kararı alıp beş yıl işlem yapmazsa, kamulaştırma işlemi kaldırılır. Öncelikle, 4046 sayılı Yasa çerçevesinde, karar verme organı olan ÖYK’nın yeni bir durum değerlendirmesi yapıp, ERDEMİR’deki kamu hisselerinin satılmasında kamu yararı olup olmamadığını, gerekçeleriyle yeniden belirlemesi, akabinde, satış kamu yararınadır belirlemesi yapılırsa satış yönteminin belirlenmesi gerekmektedir." Dava dilekçesinde, 4046 saylıı Özelleştirme Yasası’nda özelleştirmenin, "kamu giderini azaltmak, ekonomide verimlilik artışı sağlamak" amacıyla yapılmasının öngörüldüğüne dikkat çekildi. Dilekçede, yine Özelleştirme Yasası’na göre ÖYK’nin özelleştirme programına alınan kuruluşlar için özelleştirme süresini belirlemesi ve kurul kararında da özelleştirme yöntem ve süresinin yer alması gerektiği anımsatıldı. Dilekçede, ERDEMİR’deki hisse satışının, kamu giderini azaltma ve ekonomide verimlilik artışı sağlama koşullarını taşımadığı ve bu nedenle amaç yönünden hukuka aykırı olduğu şöyle anlatıldı "ERDEMİR, kuruluş yasası gereği tamamı ile özel bir şirket statüsünde olduğundan kamu giderine yol açma gibi bir durumu söz konusu olamayacağı gibi, kamu hazinesi ile bir bağı da bulunmamaktadır. Büyük ortağı olarak elde ettiği kardan Hazine’ye yaptığı pozitif kar ödemesi dışında ERDEMİR, verimlilik, katma değer üretme ve sosyal politikalar uygulama yönünden örnek bir şirket konumundadır. ERDEMİR, aynı sektörde yer alan özel şirketlerin kat kat ötesinde bir verimliliğe sahiptir." ERDEMİR’in satış amacının ÖİB Başkanı’nın da beyan ettiği gibi Türkiye’nin borç faizlerini ödemek olduğu ifade edilen dilekçede, 4046 sayılı Özelleştirme Yasası’nın böyle bir amaç için kamu mülkiyetini sonlandırma yetkisi tanımadığı vurgulandı. Dilekçede ekonomik açıdan yapılan değerlendirmede de şöyle denildi "150 milyar lira kredi kartı borcu olan birisi, borcun asgari aylık ödemesini yapabilmek için, maddi değerinin 1-2 milyar olduğunu etrafına ilan ettiği varlığını satsa, ne elde eder Sadece bir aylık rahatlama elde eder, borç olduğu yerde durur, üstelik bir sonraki ayda satacak birşey kalmadığı gibi borcu ödemenin yaşamı idame ettirmenin bir aracı da kalmamış olur." 
     
     ERDEMİR’İN KARI 1 YILDA İKİYE KATLANDI 
     Dilekçede, 1960 yılında kurulup, 1965 yılında faaliyete geçen ERDEMİR’in 8 bağlı ortaklık, 4 iştirak, üretim satış ve karlılığı ile Türkiye’nin en büyük markalarından birisi olduğu vurgulandı. 
     ERDEMİR, 2003 yılındaki net 1 milyar 947 milyon YTL’lik satışını, 2004 yılında 4 milyar 387 milyon YTL’ye çıkardı. 
     Net karlılığı da 2003 yılındaki 360.8 milyon YTL’den 854.8 milyon YTL’ye çıktı. 

ANKA 
     
</TEXT>
</DOC>
