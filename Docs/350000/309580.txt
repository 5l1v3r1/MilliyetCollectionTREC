<DOC>
<DOCNO> 309580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonsiy20.html </URL>
<DATE> 2005/01/26/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Livaneli Sarıgül ile Kurultay'a nasıl gidileceğini ve sonrasını konuştuk 
</HEADLINE>
<TEXT>

     Şişli Belediye Başkanı Mustafa Sarıgül ile CHP İstanbul Milletvekili Zülfü Livaneli, TBMM'de biraraya geldi. 
     CHP'nin hafta sonunda yapılacak olağanüstü kurultayı öncesinde TBMM'de önce kendilerini destekleyen bazı milletvekilleriyle birlikte, daha sonra başbaşa 2 saat süren görüşme yapan Sarıgül ile Livaneli, görüşmenin ardından gazetecilere açıklamalarda bulundu. 
     Livaneli, Sarıgül ile görüşmesinin uzun bir bölümünde CHP'nin içinde bulunduğu son durumla ilgili görüş alışverişinde bulunduklarını belirterek, parti ve kurultay ile ilgili görüşlerini anlattıklarını söyledi. Sarıgül'ün daha önceden tanıştığı bir dostu olduğunu vurgulayan Livaneli, ''Görüşlerini paylaştık, partiyle ilgili neler yapılması gerektiğini konuştuk. Fikirlerini anlattı, bizde fikirlerimizi anlattık. Kurultay'a nasıl gidileceğini ve daha sonrasını konuştuk''' diye konuştu. 
     Bir değerlendirme yaptıklarını kaydeden Livaneli, ''Bu değerlendirme sonucunda çalışmalar devam ediyor'' dedi. 
     
     ''NE SARIGÜL'ÜN NE DE LİVANELİ'NİN BİREYSEL MÜCEDELESİ...'' 

     Mustafa Sarıgül de aylardan beri sürdürdüğü çalışmaları belli bir noktaya taşıdıklarını belirterek, ''Sayın Livaneli ve benim tek amacım var o da CHP'nin kurultayından artık sadece ve sadece genel başkan değil, çağdaş, demokratik, laik Türkiye'nin başbakanının çıkmasını arzu ediyoruz. İstiyoruz ki, bu kurultay barış içerisinde ve demokratik bir ortamda CHP'ye ve ulusumuza yakışır bir kurultay olsun'' görüşünü kaydetti. 
     Uzun yıllardan beri tanıdığı Livaneli'nin Türkiye'nin gelişmesi ve güçlenmesine önemli katkılarda bulunduğunu ve uluslararası alanda ülkeyi en üst düzeyde temsil ettiğini anlatan Sarıgül, kendisinin düşüncelerinden yararlandığını ifade etti. Livaneli'nin arkadaşlarıyla birlikte bugüne kadar yaptığı bir çalışma olduğuna işaret eden Sarıgül, ''Ama en önemli geldiğimiz nokta ikimizin de üzerinde durduğumuz hareket, bu kurultaydan laik ve çağdaş Türkiye'nin iktidarının çıkmasını arzu ediyoruz. Ne Mustafa Sarıgül'ün ne de Zülfü Livaneli'nin bireysel mücadelesi değildir. Bu mücadele, Türkiye'deki sosyal demokratların iktidara taşınması mücadelesidir'' dedi. 
     
     ''GÖRÜŞMELER SÜRECEK'' 

     Görüşmeden son derece yararlandığını belirten Sarıgül, görüşmelerin önümüzdeki günlerde süreceğini bildirdi. ''Bütün ulusumuzun ve bütün CHP'lilerin mutlu olmasını arzu ediyorum '' diyen Sarıgül, Cumartesi günü yapılacak kurultaydan CHP iktidarının çıkmasını ve 56 yıldır beklenen hasrete son verilmesini istediğini vurguladı. Sarıgül, ''Ülkemizde halkımızın estirdiği, halkımızın istek ve arzusu olan değişim isteğine kurultayımızın da cevap vereceğine, CHP'nin gelişmesi önündeki engelleri Cumartesi günü kaldıracağımıza yürekten inanıyorum'' dedi. 
     Livaneli, gazetecilerin soru sorma isteğini geri çevirerek, Sarıgül'ün ziyaretine teşekkür etti. CHP içinde diyalog eksikliği olduğunu, bu diyalogun bundan sonra model olarak sürdürülmesi gereken çok iyi yöntem olduğuna inancını dile getiren Livaneli, ''CHP'liler birbirleriyle diyalogu sürdürmeli'' dedi. 
     Livaneli, Kurultay'da aday olup olmayacağı sorularını yanıtsız bırakırken, Sarıgül, yarın saat 12.00'de CHP Genel Merkezi'nde düzenleyeceği basın toplantısında adaylığını açıklayacağını bildirdi. 
     
     ''GENEL MERKEZ'DEN FAYDALANABİLİRLER'' 

     Öte yandan, CHP Genel Sekreteri Önder Sav, Şişli Belediye Başkanı Mustafa Sarıgül'ün adaylığını Genel Merkez'de açıklamak isteğiyle ilgili olarak, CHP'nin demokratik bir parti olduğunu belirterek, ''Burada demokrasi geçerlidir. Buyursun gelsinler. Genel Merkez olanaklarından istedikleri gibi faydalanabilirler'' dedi. 
     
</TEXT>
</DOC>
