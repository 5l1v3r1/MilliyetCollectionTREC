<DOC>
<DOCNO> 345682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonsiy16.html </URL>
<DATE> 2005/05/25/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Mevcut çalışanların emekliliğe hak kazanma koşulları korundu 
</HEADLINE>
<TEXT>

     Çalışma ve Sosyal Güvenlik Bakanlığı Müsteşarı Enis Yeter, hazırlanan emeklilik sigorta sistemi yasa tasarısında, mevcut çalışanların emekliliğe hak kazanma koşullarının korunduğunu söyledi. 
     Yeter, Çalışma ve Sosyal Güvenlik Bakanlığı ve Kuruluşları Doğu Anadolu Bölge Toplantısı’nda, bu tür toplantıların taşrada yapılmasının merkez ile taşra arasındaki bağın güçlenmesine katkıda bulunacağını belirtti. 
     Çalışma ve Sosyal Güvenlik Bakanlığı Müsteşarı Enis Yeter 21. 
     yüzyılda gelişen toplum yapısıyla vatandaşların kamudan beklentilerinin arttığını, artık vatandaşların, kendilerine sunulan hizmetlerde kalite aradığını, bunun da memnuniyet verici olduğunu kaydetti. Bakanlığının, gelişmiş ülkelerin standartlarını yakalama çabasıyla etkin, verimli, kaliteli, katılımcı ve saydam hizmet sunmaya yönelik çalışmalarına hız verdiğini vurgulayan Yeter, şöyle konuştu "Çalışma hayatıyla ilgili mevzuatımızın, ulusal ve uluslararası gelişmeler ışığında günün koşullarına uygun bir yapı kazanmasını öngörmekteyiz. Sosyal güvenlik kuruluşlarında norm ve standart birliği sağlanarak, uluslararası sözleşmeler çerçevesinde çağdaş, bütünleştirici bir sosyal güvenlik ağı kurulması suretiyle sosyal refah düzeyinin yükseltilmesi de hedef alınmıştır." 
     
     EMEKLİLİK SİGORTA SİSTEMİ... 
     Emeklilik sigorta sistemini yeniden düzenleyen yasa taslakları hakkında da bilgiler veren Enis Yeter, şöyle devam etti 
     "Ülkemizde yanlış ve çarpık kurgulanmış bir sistem sonucunda emeklilik kurumları yüksek oranda hazine tarafından finanse edilir hale gelmiştir. Sistem, hızla bozulan mali dengesiyle ekonomik istikrarı da tehdit etmektedir. İçinde emeklilik, sağlık ve sosyal yardım programlarını barındıran sürdürülebilir bir sosyal güvenlik sistemine yönelik kapsamlı bir reforma olan ihtiyaç, artık herkes tarafından ifade edilebilmektedir. 
     Hazırlanan reform programının, tüm nüfusu yoksulluğa karşı koruyarak, genç nüfusumuzun dinamizminden yararlanarak, sürdürülebilir bir finansman yapısı getirmektedir. Bu reformun en temel yaklaşımı, çalışanı, işvereni vatandaşı odak noktasına almasıdır. Bunu yaparken de toplumumuzun geleceğine ipotek koyacak uygulamalardan kaçınılmasına özen gösterilmiştir. Mevcut çalışanların emekliliğe hak kazanma koşulları korunmakta, tüm sigortalıların eşit hak ve yükümlülüklerde buluştuğu tek bir emeklilik programı öngörülmektedir." 
     
     GENEL SAĞLIK SİGORTA SİSTEMİ 
     Enis Yeter, genel sağlık sigorta sistemini yeniden düzenleyen reform yasa taslağı hakkında da bilgiler verdi. 
     Sistemle tüm nüfusun kapsama alınmasını, herkesin eşit hak ve yükümlülüklere sahip olmasının öngörüldüğünü belirten Yeter, "Bununla özellikle koruyucu sağlık hizmetine önem verilmektedir. Tasarı, koruyucu sağlık sistemi ve sevk zincirine dayalı hastayı sahiplenen aile hekimliğini de içinde barındıran bir sistemi öngörüyor" diye konuştu. 
     Yeter ayrıca, Bakanlığa bağlı fatura inceleme işlerini yapan birimin Elazığ’da bulunmamasının mağduriyetlere neden olduğunu, bu konuda Çalışma ve Sosyal Güvenlik Bakanı Murat Başesgioğlu ile görüştüğünü, onun talimatıyla yer temin edilmesi halinde birimin Elazığ’a kurulacağını sözlerine ekledi. 
     Toplantıya, Elazığ Valisi Kadir Koçdemir, Adıyaman, Bingöl, Elazığ, Muş ve Tunceli illerinin Bağ-Kur ve İş-Kur müdürleriyle diğer yetkililer katıldı. 
     
</TEXT>
</DOC>
