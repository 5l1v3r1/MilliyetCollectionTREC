<DOC>
<DOCNO> 337451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonspo27.html </URL>
<DATE> 2005/04/27/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Beşiktaş'ta bayan basketbol takımına moral yemeği... 
</HEADLINE>
<TEXT>

     Beşiktaş Kulübü Başkanı Yıldırım Demirören, Türkiye Basketbol Ligi'nde Fenerbahçe ile play-off final serisinde karşılaşacak olan bayan basketbol takımına moral yemeği verdi. 
     BJK Nevzat Demir Tesisleri'ndeki yemeğe, Başkan Demirören ve bayan basketbolcuların yanı sıra, yöneticiler, futbol takımı teknik direktörü Rıza Çalımbay, Kaptan Tayfur Havutçu da katıldı. 
     Yemek öncesi bir konuşma yapan Demirören, bayan basketbolcuları öncelikle Türkiye Kupası ikinciliği nedeniyle tebrik ettiğini belirterek, ''Şimdi hedefimiz lig şampiyonluğunu kazanmak. Takımımız bunu başaracak güçtedir'' dedi. 
     Akatlar Spor Kompleksi'nde 29 Nisan Cuma günü oynayacakları play-off serisinin ilk maçını kazanacaklarını, ikinci maçta da galip gelip şampiyonluğa ulaşacaklarını öne sürdü. 
     Final serisinin centilmenlik içinde geçmesi dilediğini ifade eden Demirören, daha sonra bayan basketbolculara başarılar diledi. 
     Konuşmasının ardından bayan basketbol takımı kaptanı Arzu Özyiğit, Demirören'e Türkiye Kupası ikincilik şildini verdi. 
     Yemekte Rıza Çalımbay ile bayan basketbol takımı antrenörü Aziz Akkaya'nın samimi sohbeti dikkat çekti. Çalımbay, Akkaya ile hemşehri olduklarını belirterek, ''İkimiz de Sivaslıyız. Bizi birlikte görüntüleyin'' diye espri yaptı. 
     Daha sonra Çalımbay, Akkaya ve takım kaptanları Arzu ile Tayfur birlikte basın mensuplarına poz verdi. 
     
</TEXT>
</DOC>
