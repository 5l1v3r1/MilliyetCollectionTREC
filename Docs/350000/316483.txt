<DOC>
<DOCNO> 316483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonspo12.html </URL>
<DATE> 2005/02/18/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Güneş İyi oynayan oyuncu bunun karşılığını almalı... 
</HEADLINE>
<TEXT>

     Trabzonspor Teknik Direktörü Şenol Güneş, bordo-mavili takımda iyi oynayan oyuncunun bunun karşılığını alması gerektiğini ve bu konudaki haklarını da sonuna kadar arayacağını söyledi. 
     Güneş, AA muhabirinin, futbolcuların ücretlerine iyileştirme yapılmasının gündemde olup olmadığı yönündeki sorusu üzerine yaptığı açıklamada, Trabzonspor takımında anlaşmaların ve ödemelerinin belli olduğunu belirterek, ''Yönetim kurulu da gayet iyi çalışıyor. Herkes gerekli olan para desteğini sağlıyor, verilen sözler yerine getiriliyor. Ama herhangi bir mağduriyeti, sıkıntısı olan varsa ona yardım edilir. Ama bu belli bir düzeni, kuralı bozarak olmaz'' dedi. 
     Trabzonspor'da transfer zamanı görüşmeler yapıldığını dile getiren Güneş, şöyle devam etti 
     ''Dolayısıyla şu aşamada, Yattara veya başkasına ayrıcalık adı altında, dengeleri bozacak manada çok büyük bir şey yapmak doğru değil. İyi oynayan oyuncu, bunun karşılığını almalı. Bu konuda haklarını sonuna kadar ararım. Başarılı olduktan sonra verilen sözler varsa, bunlar mutlaka yerine getirilecektir. Ayrıca transfer zamanı geldiği zaman en büyük parayı başarılı oyuncunun alması gerekiyor. Dıştaki birine vereceğine içteki oyuncuya veririz. Bizim öyle sıkıntımız olmaz.'' Bordo-mavili takımda forma giyen oyuncuların şampiyonluk yarışı yapan takımlardaki oyunculardan daha düşük para aldığını da kaydeden Güneş, ''Ama bu paramızı az almakla, çok almakla başarımız değişir diye bir anlam katmıyor. Sahaya çıkan oyuncu parayı az alır, çok alır onu düşünmez. Futbol sahada oynanır. Ondan zevk alarak oynarsınız. işiniz bittiği zaman haklarınızı ararsınız. Saha içinde para düşünülmez'' diye konuştu. 
     Transfer için arayışlarının olacağını da ifade eden Güneş, ''Ara transferde 3-4 oyuncu da alabilirdik, ancak 1 tane aldık. Ben 'bir tane olsun, tam olsun' diyordum. Bunun dışında gündemimizde hiç transfer yok. Bir oyuncunun gündeme gelmesi Trabzonspor'a zarar verir. Biz konuşmuyoruz ama başkaları konuşuyor. Konuşulanları dikkate almıyoruz. Trabzonspor, sezon sonuna kadar başka bir katılım olamayacağından bu kadrosuyla yarışacak. Bu oyunculara güveniyoruz'' diyerek sözlerini tamamladı. 
     
</TEXT>
</DOC>
