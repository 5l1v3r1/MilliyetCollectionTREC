<DOC>
<DOCNO> 344880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/ekonomi/aeko.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cari açık önce azalıp sonra yeniden artacak' 
</HEADLINE>
<TEXT>


IMF'nin Türkiye için hazırladığı orta vadeli senaryoya göre, enflasyon 2009 yılında yüzde 3'e düşecek. Cari açığın gelecek yıl 7.2 milyar dolar olması, ancak 2007 ve 2008 yıllarında yeniden yükselmesi öngörülüyor 

ANKARA ANKA 

IMF'nin Türkiye için hazırladığı orta vadeli senaryoya göre, enflasyon 2009'da yüzde 3'e düşecek. Cari açığın 2006'da 7.2 milyar dolar olması, ancak 2007 ve 2008 yıllarında yeniden yükselmesi öngörülüyor. 
IMF'nin Türkiye ekonomisiyle ilgili raporunda yer verilen orta vadeli senaryoda, reel ulusal gelir büyümesinin 2009 yılına kadar yüzde 5 olması öngörülüyor. IMF'nin cari fiyatlarla ulusal gelirin 2006'da 539.2 milyar YTL, 2007'de 591.4 milyar YTL, 2008'de 642.4 milyar YTL, 2009'da 694.8 milyar YTL olacağı beklentisine yer verildi. 

Kamuda sıfır tüketim 
Özel nihai tüketimdeki artışın bu yıl yüzde 3.8'e düşürülmesi, gelecek yıl da yüzde 3.9'da tutulması öngörülürken, 2007 - 2009 yılları arasında ise tüketimin yüzde 4.6 oranında artması planlanıyor. 
Kamu tüketiminin, 2005 yılında yüzde 2 azalması ve sonraki yıllarda da hiç artmaması hedefleniyor. Kamunun sabit yatırımlarının 2005-2009 döneminde yıllık yüzde 8 oranında artması, özel sektör yatırımlarının ise 2005'de yüzde 9, 2006 ve 2007 yıllarında yüzde 8, 2008 ve 2009 yıllarında ise yüzde 9.5 artış göstermesi planlanıyor. 
Büyüme hesabının hayali olduğu iddialarına yol açan stok rakamına ilişkin olarak IMF, 2005 ve 2006 yılı için yüzde 0.3 oranında düşme bekliyor. 
Orta dönemli senaryoya göre, tüketici fiyatları bazında yıllık ortalama enflasyonun gelecek yıl yüzde 6.4, 2007'de yüzde 4.5'e, 2008'de yüzde 3.5'e ve 2009 yılında yüzde 3'e düşmesi planlanıyor. Tüketici fiyatları bazında yıl sonu enflasyon oranının da gelecek yıl yüzde 5, 2007'de yüzde 4, 2008 ve 2009'da ise yüzde 3 olması öngörülüyor. 

Yatırımlar artacak 
IMF'nin ödemeler dengesine ilişkin olarak tahminlerine göre ise, 2006'da cari açığın 7.2 milyar dolar, 2007'de 7.7 milyar dolar, 2008 yılında ise 9.1 milyar dolar olması bekleniyor. 
İhracat artışının gelecek yıl yüzde 8.9, 2007'de yüzde 8.3, 2008 ve 2009'da da yüzde 8 olması öngörülürken, ithalat artışının gelecek yıl yüzde 7.5, 2007 yılında yüzde 8.7, 2008 ve 2009 yıllarında ise yüzde 9 olması bekleniyor. 
İhracatın gelecek yıl 75.1 milyar dolar, 2007'de 82.4 milyar dolar, 2008 yılında 90.5 milyar dolar olması, buna karşılık ithalatın ise gelecek yıl 93 milyar dolar, 2007'de 101.3 milyar dolar, 2008 yılında 111.4 milyar dolar olması öngörülüyor. 
Buna bağlı olarak da dış ticaret dengesinin, 2006'da 17.9 milyar dolar, 2007'de 18.9 milyar dolar, 2008 yılında da 20.8 milyar dolar açık vereceği tahmin ediliyor. 
Doğrudan yatırımların önümüzdeki yıl 2 milyar dolar, 2007 yılında 2.1 milyar dolar, 2008 yılında da 2.2 milyar dolar düzeyinde gerçekleşmesi, tahvillere yönelik portföy yatırımlarının da gelecek yıl 1.3 milyar dolar, 2007 yılında 1.5 milyar dolar ve 2008 yılında 1.7 milyar dolar seviyesinde olması öngörülüyor. 

Cari açık büyüyecek, ithalat artacak 2006 2007 2008 2009 GSMH 5.0 5.0 5.0 5.0 TÜFE yılsonu 5.0 4.0 3.0 3.0 TÜFE yılort. 6.4 4.5 3.5 3.0 Cari açık milyar dolar 7.2 7.7 9.1 - İhracat milyar dolar 75.1 82.4 90.5 - İthalat milyar dolar 93.0 101.3 111.4 - Doğrudan yatırım milyar dolar 2.0 2.1 2.2 

</TEXT>
</DOC>
