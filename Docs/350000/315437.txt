<DOC>
<DOCNO> 315437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonsiy16.html </URL>
<DATE> 2005/02/15/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Enerji yolsuzluğu... AKP'li Nasıroğlu Şirket sahibi amcamın oğlu 
</HEADLINE>
<TEXT>

     AK Parti Batman Milletvekili Nezir Nasıroğlu, Enerji ve Tabii Kaynaklar Bakanlığındaki yolsuzluk soruşturmasında adı geçen FERNAS şirketinin sahibinin kardeşi değil amca oğlu olduğunu bildirdi. 
     Nasıroğlu, yaptığı yazılı açıklamada, soruşturmalar konusunda bazı medya organlarından şahsını ve politik kişiliğini zedelemeye yönelik yayın yapıldığını savundu. Soruşturmaya uğrayan FERNAS şirketinin sahibinin kardeşi olduğu yolundaki yayınların, kendisine hiç sorulmadan yanlış ve kasıtlı olarak yapıldığını bildiren Nasıroğlu, ''FERNAS adlı şirketin yönetim kurulu başkanı benim kardeşim değil, amcamın oğludur. Aynı zamanda da Türkiye'nin saygın ve örnek işadamlarından biridir'' dedi. 
     FERNAS'ın, taahhüt, inşaat ve enerji sektörlerinde faaliyet gösteren, büyük projelere imza atmış ve sanayi yatırımları olan büyük bir şirket olduğunu ifade eden Nasıroğlu, sözkonusu şirketin AK Parti iktidarından çok önce, 25 yıldır başarılı faaliyetleri olan bir şirket olduğunu kaydetti. 
     Nasıroğlu, kendisinin CHP'den istifa ederek AK Parti'ye katılmasının da olayla irtibatlandırılmaya çalışıldığını belirterek, ''Ben CHP'den bölgem olan Güneydoğu'daki insanımızı çok yakından ilgilendiren eve dönüş yasası ile ilgili olarak halkın istek ve eğilimlerini hiçe sayan, bilmeyen bir Genel Başkan ve yönetim anlayışı nedeniyle ayrıldım'' görüşünü dile getirdi. 
     
</TEXT>
</DOC>
