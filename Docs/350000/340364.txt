<DOC>
<DOCNO> 340364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/spor/spo01.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de Tardelli 
</HEADLINE>
<TEXT>


Beşiktaş, danışman Sinan Engin'in tavsiyesiyle Sao Paulo'nun santrforunu takibe aldı. Engin, Avrupa kulüplerinin de peşinde olduğu Brezilyalı Diego Tardelli'nin mutlaka takıma kazandırılmasını istedi 

ORHAN YILDIRIM 


Yabancı transferinde derin bir arayış içine giren Beşiktaş, Başkan Yıldırım Demirören'in danışmanı Sinan Engin'in tavsiyesiyle Diego Tardelli'ye döndü. Menajer Miranda ile birlikte Brezilya'ya giden ve Sao Paulo'nun santrforu Tardelli'yi çok beğenen Engin, bu oyuncunun mutlaka alınması tavsiyesinde bulundu. 

Önatlı da izledi 
Sinan Engin'in onay vermesinden sonra Antrenör Zeki Önatlı da Brezilya'ya giderek bu futbolcuyu izledi. Yönetim, Avrupa'nın ünlü kulüplerinin de talip olduğu belirtilen bu oyuncu için Teknik Direktör Rıza Çalımbay'ın kararını bekleyecek. Samsunspor maçı sonrasında Çalımbay ile bir araya gelecek olan Yıldırım Demirören ve yöneticiler, Rıza hocanın tercihini öğrenip, buna göre hareket edecek. 

'Ne isterlerse verin' 
Diego'nun, taliplerinin fazla olması nedeniyle bonservis bedelinin yüksek olduğu ifade edilirken, Engin'in ise ısrarla yönetime, "5 ya da 10 milyon dolar. Ne derlerse desinler alın, zarar etmezsiniz" dediği öğrenildi. Bu arada Fransa'da St. Etienne'de oynayan Picquine de stepnede tutuluyor. 

'Sıra futbola geldi' 

Beşiktaş, radikal değişimlere hazırlanıyor. Hentbolda ve bayanlar basketbolda sezonu şampiyon olarak kapatan Siyah - Beyazlılar, bir yandan gelecek yıl futbolda da zirveye oturmanın hesabını yaparken, diğer yandan da tesis atağına geçmeyi planlıyor. 
Tesisleşme ve transferin Beşiktaş'ta hiç bitmeyeceğine dikkat çeken Başkan Yıldırım Demirören, bu sezon iki amatör branşta alınan şampiyonluğun ardından sıranın futbola geldiğini ifade etti. 
Demirören, gerekli izinlerin alınması durumunda yeni kulüp binasının Ümraniye Tesisleri'nin içine yapılacağını belirtti, Akaretler'deki plazadan taşınmayı düşündüklerini söyledi. Beşiktaş Başkanı, Fulya'da bu ay sonunda temel atıp, inşaatı 18 ayda bitirmeyi planladıklarını açıkladı. 

Çalımbay sıkıntılı 

Samsunspor maçının hazırlıklarını sürdüren Beşiktaş'ta, Teknik Direktör Rıza Çalımbay'ı kadro sıkıntısı bastı. Koray, Pancu ve Ahmed Hassan'ın cezalı, Ahmet Dursun'un da sakat olması yüzünden zorda kalan Çalımbay'ın, Okan Buruk ile Tayfun'a şans tanıması bekleniyor. Dünkü idmana sakatlıkları bulunan Juanfran, İbrahim Üzülmez ve Ahmet Dursun katılmadı. Siyah - Beyazlılar, bugün kampa girecekler. 

Doğuştan fanatik 

Denizli'de yaşayan kongre üyesi Hasan Kiriş, yeni doğan çocuğuna Beşiktaş ismini verdi. Doğar doğmaz bebeğini Siyah-Beyazlı bayrağa saran Kiriş, çocuğuna "Beşiktaş" adını vererek bir ilke de imza atmış oldu. 

Kartal'dan bir gül 

Kongre çalışmaları sırasında üye tüm annelere bir gül göndererek gönülleri fetheden Beşiktaş Başkanı Yıldırım Demirören, bu uygulamayı görev süresinin sonuna kadar devam ettirecek. Yarın da Siyah - Beyazlı annelere gül jesti yapılacak. 

Şifo nişanlandı 

Beşiktaş'ın eski futbolcusu Mehmet Özdilek, İnci Alkım ile nişanlandı. Kuruçeşme Divan'daki gecede çiftin nişan yüzüklerini Süleyman Seba taktı. Samsun Başkanı İsmail Uyanık, Malatya Başkanı Hikmet Tanrıverdi, Divan Kurulu Başkanı Şeref Nasır, Rıza Çalımbay ve yardımcıları, Fatih Terim, eski yöneticilerden Fahrettin Curoğlu, Mekki Başak, işadamı Ayhan Bermek ve eski takım arkadaşları Özdilek'i yalnız bırakmadı. 

Nabız yokladılar 

Kartal'ın, İstanbulspor'un başarılı stoperi Serhat Akyüz ile ilgilendiği ortaya çıktı. Kıvanç Oktay'ın, iki ay önce İstanbulspor Menajeri Ergün Yücel'e fiyatını sorduğu, bonservis olarak 600 bin dolar talep edildiği ortaya çıktı. Bu arada Altyapı Sorumlusu Sinan Vardar'ın, Başkan Yıldırım Demirören'e Kayseri'den Mehmet Topuz, Rize'den Fahri, Kocaelispor kalecisi Hakan, Leverkusenli Sezer ve Ankaragücü'nden Umut'u önerdiği bildirildi. 


</TEXT>
</DOC>
