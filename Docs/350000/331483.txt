<DOC>
<DOCNO> 331483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonsiy18.html </URL>
<DATE> 2005/04/08/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Şahin "Kalkınma sorunumuzun nedeni siyasi istikrarsızlık" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Türkiye, birçok bakımdan kalkınma sorununu çözmüş ülkelerin gerisinde kalmışsa, bunu ülkemizin siyasi istikrarsızlığı yüzünden yaşadığımızı düşünüyorum'' dedi. 
     Bakan Şahin, çeşitli ziyaret ve açılışlara katılmak üzere geldiği Karabük'ün Yenice İlçesi'nde 75. Yıl Yenice Yatılı İlköğretim Bölge Okulu'nda incelemelerde bulundu. 
     Şahin, burada yaptığı konuşmada, Türkiye'nin yıllar sonra yakaladığı siyasi istikrarın son derece önemli olduğunu, hükümetlerinin de bunun bilincinde olduğunu söyledi. 
     Türk halkının 3 Kasım'da tek bir partinin işbaşına gelerek sorunları kısa sürede çözmesi için sandık başına gittiğini ifade eden Bakan Şahin, şöyle devam etti 
     ''Türkiye, birçok bakımdan kalkınma sorununu çözmüş ülkelerin gerisinde kalmışsa, bunu ülkemizin siyasi istikrarsızlığı yüzünden yaşadığımızı düşünüyorum. Geçmiş dönemde bir takım kalkınma hamleleri başarılmışsa, bunun tek partili iktidarlar döneminde olduğunu göreceksiniz. O halde Türkiye'nin yıllar sonra yakalamış olduğu siyasi istikrarın önemi büyüktür. Biz hükümet olarak bunun bilincindeyiz. 
     Halkımızın bize verdiği bu imkanı, ülkemiz için en iyi şekilde kullanmak ve kalkınma hamlesinde bu açığımızı kapatmak istiyoruz. Türkiye'de yıllar sonra yakalanan siyasi istikrarın değerini bilmek zorundayız. Bunun için geceli gündüzlü çalışarak, yarım kalan işleri bitirmek mecburiyetindeyiz.'' 
     
     ''ÜLKELER EN İYİ SPORLA TANITILIYOR'' 
     Öğrencileri en iyi biçimde yetiştirmenin kendilerinin borcu olduğunu belirten Bakan Şahin, okullar arasında çeşitli alanlarda yarışmalar düzenlenmesinin, özellikle sportif amaçlı ilişkilerin geliştirilmesinin yararlı olacağını söyledi. Bakan Şahin, şöyle dedi 
     ''Kabiliyetli çocuklarımızı bu yaşlarda, beceri alanlarına göre değişik spor branşlarında yetiştirebiliriz. Karabük'teki okullarda belli zamanlarda spor branşlarında müsabakalar yapılmaya başlanırsa, kısa sürede başarılı sporcular yetişeceğine inanıyorum. Türkiye'yi temsil etme başarısını gösterecek sporcularımız da yetişsin istiyorum. Çünkü bugün dünyada ülkelerin en iyi tanıtımı spor yoluyla yapılmaktadır.'' 
     
     YENİCE HALKININ SORUNLARI 
     Yenice'de halkın orman idaresiyle sorunları bulunduğunu ifade eden Bakan Şahin, bu sorunları toptan çözmek için programlarına aldıklarını belirtti. Bakan Şahin, ''Anayasa değişikliği başta olmak üzere bir takım adımlar attık, ancak sayın Cumhurbaşkanı'nın bir kez daha görüşmek üzere geri göndermesi nedeniyle, özellikle orman vasfını kaybetmiş alanlarla ilgili sorunu çözebilmiş değiliz. Fakat bunlar önemli hedeflerimizden biridir'' diye konuştu. 
     İktidara geldikleri günden bu yana yaptıkları hizmetleri ve yapılması gerekenleri yerinde görmek üzere Yenice'ye geldiğini belirten Şahin, yapımı devam eden Yenice ile Zonguldak'ın Gökçebey İlçesi arasındaki yolun bu yıl bitirileceğini kaydetti. Bakan Şahin, ilçede bu yıl spor salonu ve çim yüzeyli futbol sahasının yapımına başlanacağını bildirdi. 
     Bakan Şahin, daha sonra, öğrencilere Sportoto Teşkilat Müdürlüğü ile Gençlik ve Spor Genel Müdürlüğü'nce temin edilen eşofman ve spor ayakkabılarını dağıttı. Şahin, eşofmanları giyen öğrencilerle hatıra fotoğrafı çektirdi. 
     Karabük-Yenice İlçesi Karayolu'nda kendisini bekleyen esnafın sorunlarını da dinleyen Bakan Şahin, kendisine iletilen sıkıntılara çözüm bulmaya çalışacağını belirtti. 
     Bakan Şahin, Yenice Merkez Camii'nde kıldığı cuma namazının ardından Türk Polis Teşkilatı'nın 160. Kuruluş Yıldönümü dolayısıyla şehit polis memurları için okutulan mevlide katıldı. 
     Cami çıkışında Şahin'e mevlit şekeri ikram edildi, ellerine gül suyu döküldü. 
     OA-NER-HAG-FUN 15 17 08 04 05 
     
</TEXT>
</DOC>
