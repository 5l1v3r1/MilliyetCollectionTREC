<DOC>
<DOCNO> 312712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sontur09.html </URL>
<DATE> 2005/02/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Zümrüt Apartmanı felaketi rap şarkısı oldu... 
</HEADLINE>
<TEXT>

     Geçen yıl çöken Zümrüt Apartmanı'nda yakınlarını kaybeden bir gurbetçi vatandaş, faciada ölen insanlar için rap tarzında iki şarkı besteledi. 
     AA muhabirinin edindiği bilgiye göre, Hollanda'da yaşayan Muhammed Sami Erşan isimli gurbetçi vatandaş, 2 Şubat 2004'de çökmesi sonucu 92 kişinin enkaz altında kalarak hayatını kaybettiği Zümrüt Apartmanı faciasını rap şarkısı yaptı. 
     Faciada halası Safiye Oğuzalp, babaannesi Hatice Erşan, yeğenleri Hatice Sümeyra Oğuzalp, Abid ve Yusuf Oğuzalp ile Muhammed Selman Turan'ı kaybeden Muhammed Sami Erşan, bir yıldır çektiği acıları Almanca ve Türkçe olarak 2 ayrı dilde söylediği rap şarkısıyla ifade ediyor. 
     Arkadaşları aracılığıyla Konya'ya gönderdiği ''Cehennem'' isimli 2 rap şarkı, faciada derin acılar yaşayan Konyalılar tarafından yoğun talep görmesi nedeniyle yerel radyolarda sık sık yayınlanmaya başlandı. 
     Konya'nın yerel radyolarından Gençlik Fm'in ''Misafir'' isimli programının sunucusu Said Sani, AA muhabirine, kısa bir süre önce ellerine geçen şarkıları ilk olarak facianın yıldönümündeki programında çaldığını söyledi. 
     Vatandaşların dinledikleri şarkılardan çok etkilendiğini ve kendilerine sık sık telefonlar gelmeye başladığını ifade eden Sadi, şunları kaydetti 
     ''Konya'da olduğu gibi tüm Türkiye'de de insanları acıya boğan Zümrüt Apartmanı faciasından etkilenen birçok dinleyicim, bizi arayarak bu parçayı istemeye başladı. Şarkılar tüm Konyalıların acısını dile getirdiği için sevildi. Ben de gelen yoğun talep üzerine programlarımda bu 2 rap şarkıya sık sık yer veriyorum.'' 
     
     Şarkının sözleri ise şöyle 
     ''Şubat'ın 2'si bir binanın çöküş sebebi. 
     Belli değildi, kimse bilemezdi. 
     95 kişinin katili, 2 yıla mahkum edildi. 
     Yanan yüreğim dinmedi. Her taşıdığım 1 kova suda mezar taşınız başında ağlıyorum eski zamanlara. 
     Bir cümle daha gitti. 
     Canım yeğenim diyen sözler bitti. 
     Benim için dua eden, bir el daha indi. 
     Bitmez oldu hatıralar bir bayram gününde sevdiklerim beton altında kaldılar. 
     Acıma acı kattılar, sevdiğimi elimden aldılar. 
     Şimdi onlar toprak altındalar. 
     Bitmez bu özlemim, her gece rüyamda sizleri gözledim. 
     Şefkatinizi özledim. 
     Hala o bakışın, başımı ovalayışın, bağrına basışın, verdiğin nasihatların, ben bunları unutmadım. 
     Şimdi sen benden, çok uzaktasın, başka bir diyardasın. 
     Ancak sen hep, kalbimde yaşayacaksın. 
     Benden sana bir hatıra, toprağına akan gözyaşımdan bir damla... 
     
</TEXT>
</DOC>
