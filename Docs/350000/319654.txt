<DOC>
<DOCNO> 319654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy34.html </URL>
<DATE> 2005/03/01/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Erdoğan SEKA'da geri adım atmayacağız 
</HEADLINE>
<TEXT>

     Başbakan Recep Tayyip Erdoğan, SEKA'da işçilere tanıdıkları süre dolarken Türk-İş'in aldığı direnişi sürdürme kararını, "Konuyu siyasallaştırma gayreti" olarak niteledi ve "SEKA'da geri adım atmayacağız" dedi. 
     Erdoğan, Afrika gezisi öncesinde Esenboğa Havaalanı'nda düzenlediği basın toplantısında gazetecilerin SEKA ile ilgili Türk-İş'in kararına ilişkin sorularını yanıtladı. 
     Erdoğan, "Konuyu siyasallaştırma gayreti içerisine girmek cok çiddi bir yanlıştır" dedi. 
     Erdoğan, Türk-İş yöneticileriyle görüşmelerinde çözüm yollarını anlattıklarını belirtirken, 200 işçiye Taşucu SEKA tesislerinde iş imkanı verileceğini, geriye kalanlar için İzmit Büyükşehir Belediyesi ile çevredeki sanayi tesislerine alım için çaba gösterileceği önerisinde bulunduklarını bildirdi. 
     Erdoğan şöyle konuştu 
     "Buradaki direncin arkasındaki şudur. İhbar ve kıdem tazminatları konusunda biz ihbar ve kıdem tazminatlarını vermek suretiyle sürecı kapattık. Hepsinin hesabına yatmış durumundadır. Ortalama aldıkları tazminat 40 milyar civarındadır 2004 rakamıyla. Tabi ihbar ve kıdem tazminatını almak suretiyle ayrıldıkları için yeni iş bulduklarında daha düşük ücret alacakları için kendilerine göre sıkıntıları vardır. Bunlar ihbar ve kıdem tazminatları kalsın fabrika da her yıl 30 trilyon zarar etsin diyorlar. Ortalama ikramiyeleriyle birlikte 2 milyara yakın maaşlarını almak suretiyle açık kalmasını istiyorlar. Biz ise burayı kesinlikle kapatıp Hazine'nin sırtından asgari 30 trilyonluk yükü kaldırmak istiyoruz." Burasının restore edilmesi halinde karlı olacağına ilişkin açıklamaların "Devletin ekonominin içinden çıkmamasını isteyen" görüşü yansıttığını belirten Erdoğan, kendilerinin kesinlikle devletin ekonomide yer almamasını savunduklarını söyledi. 
     Erdoğan, kapatılmasının ardından mevcut araziyi İzmit Büyükşehir Belediyesi'ne, halkın hizmetine sunması ve herhangi bir rant aracı olarak kullanılmaması kaydıyla bedelsiz olarak tahsis ettiklerini belirtti. Erdoğan, "Yapılan budur. Bizim buradan geri adım atmamız da söz konusu değildir" dedi. 
     Erdoğan, işsiz yaratma gayreti içinde olmadıklarını, çalışmayan, batan, yük olan yerleri de açık tutamayacaklarını söyledi. Erdoğan, "Parayı yönetmede hassasiyetimiz var. Bu hassasiyetlerimizden taviz vermemiz mümkün değil" diye konuştu. 
     Erdoğan, Güney Afrika Cumhuriyeti ile Etiyopya'yı kapsayan 5 günlük gezisinde, bu ülkelerle Türkiye arasındaki ilişkileri daha ileri düzeye götürmeyi hedeflediklerini, resmi görüşmelerin yanı sıra özellikle işadamlarının da katıldığı gezide ticari ilişkilerle ilgili adımlar hedeflediklerini bildirdi. 
     
</TEXT>
</DOC>
