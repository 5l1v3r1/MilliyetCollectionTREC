<DOC>
<DOCNO> 308454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sonsiy05.html </URL>
<DATE> 2005/01/22/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Sarıgül Baykal üzerime çok geliyor, kurultayda iki çift lafım olacak 
</HEADLINE>
<TEXT>

     Şişli Belediye Başkanı Mustafa Sarıgül, ''Sayın Baykal üzerime çok geliyor. Beni çok incitiyor. Kurultay günü benim de söyleyecek iki çift lafım olacak'' dedi. 
     Sarıgül, özel uçakla geldiği Diyarbakır Mardinkapı Semti'nde toplanan partilileri hitap etti. 
     İki görevi olduğunu, bunlardan birincisinin CHP'yi dünyanın en demokratik partisi yapmak, ikicisinin ise bütün solu birleştirmek ve sosyal demokratların Türkiye'de aldığı en yüksek oyu almak olduğunu belirten Sarıgül, Diyarbakır'a ve Güneydoğu'ya sırtını dayayanların hiçbir zaman sırtlarının yere gelmediğini kaydetti. 
     Sarıgül, şöyle devam etti 
     ''Diyarbakır'dan bütün ulusumuza seslenmek istiyorum bu kurultay Sayın Baykal'dan Türkiye'nin ve CHP'nin kurtulma kurultayıdır Ulusumuzu barıştırma kurultayıdır. Bu kurultayda başarısız bir yönetici ile başarılı bir yönetici oylanacaktır. Bu kurultay ulusumuzun çıkarı için yapılan bir kurultay olacaktır. Baykal Diyarbakır'a, Güneydoğu'ya gelip miting yapamadı. Niye yapamadı biliyor musunuz . Ekmedi ki toplasın vermeden almak bir tek Allah'a mahsustur.'' Daha sonra gazetecilerin kurultay ile ilgili sorularını yanıtlayan Sarıgül, Baykal'ın kendisini 30 yıldan beridir tanıdığını ve 18 yıldan beridir Baykal ile politika yaptığını kaydetti. 
     Artık CHP'de birey kavgasını istemediğini, bu kurultayın koltuğuna bağlı olanlarla laik ve çağdaş Türkiye'ye bağlananların mücadelesi olacağını belirten Sarıgül, şöyle devam etti 
     ''Sayın Baykal üzerime çok geliyor. Beni çok incitiyor. Kapalı toplantılarda neler söylediğini biliyorum. Ama kurultay günü benim de Baykal'a söyleyecek iki çift sözüm olacak. Bakalım o zaman ne diyecek, merak ediyorum. Baykal afaki konuşuyor. Ama Sarıgül belgelerle, dokümanlarla orada konuşacak. Ben genel başkanımı incitmemeye çalışıyorum. Bu Mustafa Sarıgül'ün mücadelesi değildir, ben partimi iktidara taşıyamadığım gün koltuğu bırakır ayrılırım. Ama sayın Baykal partimizi bir türlü iktidara taşıyamadı.'' Sarıgül, daha sonra delegelerle Class Oteli'nde toplantı düzenledi. Basına kapalı olan toplantı devam ediyor. 

     
</TEXT>
</DOC>
