<DOC>
<DOCNO> 341811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun25.html </URL>
<DATE> 2005/05/12/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Hollanda'dan Onur Air'e bir ay uçuş yasağı 
</HEADLINE>
<TEXT>

     Özel Türk havayolu şirketlerinden Onur Air’in Hollanda’ya uçuşları, bugünden itibaren bir ay süreyle durduruldu. 
     Hollanda Ulaştırma Bakanlığı’ndan yapılan açıklamada, Onur Air’e ait bir uçağın önceki gün Antalya’dan Hollanda’ya hareketinden sonra azıralanması üzerine alınan bu kararın bugün yerel saatle 12.00 TSİ 13.00 itibarıyla yürürlüğe koyulduğu belirtildi. 
     Karara göre, Onur Air’e ait uçaklar, 12 Haziran günü saat 12.00’ye kadar Hollanda’ya uçamayacak. 
     Açıklamada, son dönemlerde Onur Air’e ait uçaklarda yeterli ve gerekli düzeyde bakım yapılmadığı için bazı aksaklıkların yaşandığı, Hollanda havacılık otoritelerinin incelemelerine bağlı olarak şirkete kısa bir süre önce son uyarıların yapıldığı ifade edildi. 
     Yasaklama kararının yürürlüğe girdiği saatlerde, Onur Air’e ait iki uçağın Maastricht Havaalanı’na gelmek üzere yolda olduğu, bu uçakların uçuşlarını tamamlamasına izin verileceği kaydedildi. 
     Onur Air’e ait bir uçak, 3 Mayıs akşamı Amsterdam’dan Türkiye’ye hareket ettikten kısa bir süre sonra, motorlardan birinde arıza nedeniyle geri dönüş yapmak zorunda kalmıştı. 10 Mayıs günü de Hollanda’ya gelmek üzere Antalya’dan hareket eden bir uçak, yine arıza nedeniyle geri dönmüştü. 
     Onur Air, Hollanda’dan başta Komfors Tours ve Corendon olmak üzere Türkiye’ye turist gönderen çok sayıda kuruluşun yolcularını taşıyor. 
     Hollanda Ulaştırma Bakanlığı, kısa süre önce de Tayland’a ait charter uçak şirketlerinden Phuket Air’in aynı gerekçelerle Hollanda’daki uçuş haklarını durdurma kararı almıştı. 
     
</TEXT>
</DOC>
