<DOC>
<DOCNO> 323849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/dunya/axdun01.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
761 bin kişi soykırımcı 
</HEADLINE>
<TEXT>


Ruanda'da 1994'teki Tutsi kıyımına katılanların ismi tek tek belirlendi 

DIŞ HABERLER SERVİSİ 


Ruanda'da 761 bin kişi, 1994'te yaklaşık 800 bin Tutsi ve ılımlı Hutu'nun öldürüldüğü soykırıma karışmakla suçlandı. Ruanda'nın 8.2 milyonluk nüfusunun yüzde 9.2'sini oluşturan 761 bin soykırım sanığının mahkemeye çıkarılacağı açıklandı. Ruanda nüfusunun yüzde 85'i Hutulardan oluşuyor. 
Ruanda Adalet Bakanlığı Genel Sekreteri Johnston Busingye, bu kişilerin, kabile mahkemelerinin gakaka soruşturmalarına katılan görgü tanıkları tarafından belirlendiğini söyledi. 
Soruşturmalar sonucunda en az 50 yerel hükümet yetkilisi, soykırıma karışmakla suçlanınca istifa etmişti. 3 milletvekilinin de soykırıma karışmakla suçlandığı belirtildi. Şimdiye kadar soykırıma karışmakla suçlanan 63 bin kadar kişi tutuklandı. Soykırımla suçlananların arasında çok sayıda rahip ve rahibenin de olması, Hutuların 1994'te nasıl bir öldürme histerisine kapıldığını gösteriyor. 
Soykırım, Ruanda'nın etnik Hutu olan Devlet Başkanı Juvenal Habyarimana'nın uçağının isyancı Tutsiler tarafından düşürülmesiyle başlamıştı. Hükümet birkaç saat içinde Hutu milislerini, Tutsilerin katledilmesi için organize etmişti. Silahlı Hutular, Tutsilerden ve ılımlı Hutulardan yüz binlerce kişiyi öldürmüştü. 1994'te Ruanda'da küçük bir uluslararası barış gücüne komuta eden Fransa, İngiltere ve ABD de soykırıma göz yummakla suçlanmıştı. 


</TEXT>
</DOC>
