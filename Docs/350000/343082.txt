<DOC>
<DOCNO> 343082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sontur27.html </URL>
<DATE> 2005/05/16/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Şişli'de yangın .. Duman şehrin büyük bir bölümünden görünüyor 
</HEADLINE>
<TEXT>

     Şişli’de Serdar Hozan’a ait Hozan Köpük ve Kauçuk İmalathanesi’nde yangın çıktı. Alınan ilk bilgilere göre, Feriköy Lala Şahin Sokak üzerinde bulunan bir kauçuk fabrikasında saat 14.00 sıralarında henüz belirlenemeyen nedenle yangın çıktı. 
     2 katlı ve geniş alana kurulu fabrikadaki kauçuk hammaddeleri ile 2 yakıt tankının tutuşmasıyla büyüyen yangının çıkardığı duman, şehrin büyük bir bölümünden gözleniyor. 
     
     KONTROL ALTINA ALINDI 

     Yangın, itfaiyenin çalışmaları sonucu kontrol altına alındı. Yangında ölen ya da yaralanan olmadığı bildirildi. 
     Fabrikanın imalat kazanlarının arızalı olması nedeniyle 1 haftadır faaliyette olmadığı, yangının 1. kattaki arızalı kazanın kaynak makinesiyle tamiratının yapıldığı sırada sıçrayan kıvılcımlardan çıkmış olabileceği belirtildi. 
     Olay sırasında fabrikanın 2. katındaki büroda bulunan Serdar Hozan’ın eşi Jülide Hozan ile alt katta kaynak çalışması yapan işçinin yangını fark edip binadan ayrıldıkları, yangında ölen ya da yaralanan olmadığı öğrenildi. 
     Alevlerin bodrumdaki yakıt tankına ulaşmasını önleyen itfaiye ekiplerinin, olay yerindeki soğutma çalışmaları sürüyor. 
     2 katı tamamen kullanılamaz hale gelen fabrikadaki yangının çıkış nedeni ile oluşan maddi hasar miktarının belirlenmesine ilişkin çalışmaların da sürdüğü kaydedildi. 
     
</TEXT>
</DOC>
