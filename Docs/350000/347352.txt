<DOC>
<DOCNO> 347352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/spor/axspo04.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Zurawski gün sayıyor 
</HEADLINE>
<TEXT>


Wisla Krakow'un golcüsü, Szymkowiak ile birlikte oynamak için Avusturya Wien ve Köln'ün tekliflerini reddetti. Kulüpler bonservis konusunda anlaşamazken, pazarlıklar devam ediyor 


Trabzonspor'un dış transferde renklerine bağlamak için çaba gösterdiği Maciej Zurawski'nin transferinin bugün netlik kazanacağı açıklandı. Bu futbolcu için Wisla Krakow ile görüşen Bordo - Mavililer, bonservisi için 1 milyon 800 bin Euro verirken, Polonya kulübü ise 3 milyon Euro'da diretiyor. 
İki kulübün de iyi niyetli olduğunu belirten yönetici Metin Akbaşoğlu, transferin bugün netleşebileceğini ifade etti. 

Sambacı avı 
Brezilya pazarında araştırmalarını sürdüren Murat Bozoğlu, İhsan Derelioğlu ve Lemi Çelik de önceki akşam Santos - Palmeiras maçını izledi. Bu maçta Palmeiras'ın kalecisi Marcus ve stoperleri Leonardo Bastos ile Daniel'in yanı sıra, Santos'un kalecisi Maure ve stoper Aldair de yakın takibe alındı. 
Teknik Direktör Şenol Güneş'in istemediği Karel D'Haene'ye teklif yağıyor. Belçikalı futbolcuya Süper Lig'den Samsunspor, Sivasspor, Kayserispor ve Vestel Manisaspor'un talip olduğu ifade edildi. 

Güven tamam 

Dış transfer çalışmalarını sürdüren Trabzonspor, İstanbulsporlu Güven Kocabal ile anlaşmaya vardı. 
Sözleşmesi biten 26 yaşındaki genç oyuncu ile üç yıllık protokol yapılırken, bu hafta içinde sözleşme imzalanacağı açıklandı. Ayrıca Almanya'nın St. Pauli takımında forma giyen ve bonservisi elinde bulunan 21 yaşındaki gurbetçi Yusuf Akbel ile de prensipte el sıkışıldığı bildirildi. Karadeniz ekibi, Samsunspor'un genç forveti Caner için Başkan İsmail Uyanık ile teması sürdürüyor. Ayrıca yönetim, iç transferde masaya oturulan tek futbolcu olan Emrah Eren ile son kez görüşecek. 

Aktuğ Daha başarısızız 

Bordo - Mavililer'in Başkanı Atay Aktuğ, Trabzonspor'un geçen yıla göre daha başarısız olduğunu ifade etti. Geçen sezon Şampiyonlar Ligi hakkıyla birlikte Türkiye Kupası'nı kazandıklarına dikkat çeken Aktuğ, Trabzonspor'un her zaman hedefinin şampiyonluk olduğunu belirtti. Karadeniz ekibinin patronu, takımda doğrudan oynayacak üç futbolcu alacaklarını söyledi. 

'Petkoviç'ten iyi olmalı' 

Trabzonpor Teknik Direktörü Şenol Güneş, kaleci Petkoviç'in bu sezon genelde iyi performans sergilediğini, ancak kritik hatalar yaptığını dile getirdi. Başarılı çalıştırıcı, Petkoviç'ten daha iyisinin bulunması durumunda kaleci transfer edeceklerini söyledi. Güneş, transferlerin dışında alt yapıdan yeni isimleri de takıma alarak 26-27 kişilik çekirdek bir kadro oluşturacağını kaydetti. 

Volkan'ın talibi çok 

Adanaspor'dan 1.5 sezon önce transfer edilen Volkan Bekiroğlu, bu sezon istediği şansı bulamazken, Süper Lig'in diğer ekiplerinden de birçok transfer teklifi aldı. Özellikle Malatyaspor, Volkan'ı kadrosuna katmak için çabalarken, bu futbolcuya Ankaragücü, Denizlispor ve Vestel Manisaspor'un da talip olduğu öğrenildi. 



</TEXT>
</DOC>
