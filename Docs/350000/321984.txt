<DOC>
<DOCNO> 321984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonyas06.html </URL>
<DATE> 2005/03/08/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Jackson'a ağır suçlamalar Bize porno izletip çıplak dolaşıyordu 
</HEADLINE>
<TEXT>

     Michael Jackson hakkında, ''küçük yaştaki çocuklara cinsel tacizde bulunduğu'' iddiasıyla devam eden davada, taciz edildiği iddia edilen çocuklardan birinin kardeşi ifade verdi. 
     California'daki Santa Maria mahkemesinde görülen davada, 14 yaşındaki Star Arvizo, Michael Jackson'ı, Neverland'deki çiftliğinde iki kez kardeşine sarkıntılık ederken gördüğünü söyledi. 
     Jackson'ın çocuklara alkol verdiğini ve porno izletip çıplak dolaştığını belirten Arvizo, ünlü şarkıcının, o dönem 13 yaşında olan kardeşini yatakta yattığı sırada okşadığını iddia etti. 
     ''Michael'ın sol elini kardeşimin iç çamaşırının, sağ elini de kendi iç çamaşırının içinde gördüm. Mastürbasyon yapıyordu. Gözleri kapalıydı. Ne yapmam gerektiğini bilemedim ve misafir odasına geri döndüm'' diyen Arvizo, ünlü şarkıcının, bundan kimseye bahsetmemeleri konusunda kendilerini uyardığını kaydetti. 
     Aynı manzarayı iki gün sonra da gördüğünü belirten Star, ayrıca Jackson'ın, Neverland'daki çiftliğine gelen misafirleri ile çiftlik çalışanlarının telefon konuşmalarını dinleyebildiğini belirtti. 
     Tanık, şarkıcının kendine çiftlikten yapılan tüm telefon konuşmalarının nasıl dinlenebildiğini gösterdiğini söyleyerek, korumalardan birinin telefon konuşmalarını dinlediklerini, bunu en az iki kez yaptıklarını kaydetti. 
     Jackson'ın Neverland'daki çiftliğini uzun yıllar boyunca Elizabeth Taylor'dan Marlon Brando'ya kadar birçok ünlü ziyaret etmişti. 
     Suçlamaları kabul etmeyen Michael Jackson, suçlu bulunması halinde 21 yıl hapis cezasına çarptırılabilecek. 

     
</TEXT>
</DOC>
