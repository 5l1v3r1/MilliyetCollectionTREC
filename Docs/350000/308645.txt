<DOC>
<DOCNO> 308645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/soneko03.html </URL>
<DATE> 2005/01/23/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Muz fiyatları geriliyor... 
</HEADLINE>
<TEXT>

     Türkiye muz üretiminin önemli bölümünü karşılayan ve sezonun başladığı ilk günlerde dalında kilosu 1,5 YTL olan muzun fiyatı 1,1 YTL'ye kadar düştü. 
     Anamur Ziraat Odası Başkanı Levent Tufan, AA muhabirine yaptığı açıklamada, Türkiye'nin yıllık 140 bin ton olan toplam muz üretiminin büyük bir bölümünü, Anamur, Bozyazı, Yalova ve Gazipaşa ilçelerinin karşıladığını söyledi. 
     Geçen sezon dalında 1,2 YTL olan yerli muzun, bu yıl sezonun başladığı ilk günlerde fiyatının 1,5 YTL'ye kadar yükselmesine karşın son günlerde 1,1 YTL'ye kadar gerilediğini belirten Tufan, fiyatların düşmesinde az da olsa kaçak girişlerin etkisinin olduğunu kaydetti. 
     Muz üretiminin sağlam temellere oturtulmamasının sıkıntının asıl nedenini oluşturduğunu ifade eden Tufan, sıkıntının yok edilmesi için ''KDV'nin indirilmesi, gübre ve plastik boruların ucuzlaması'' gibi bir takım çözüm getirilmesi gerektiğini belirtti. 
     Tufan, üreticinin sıkıntısının fiyat düşüklüğü olmadığına işaret ederek, şöyle konuştu 
     ''Amacımız elbette tüketiciye ucuz ve kaliteli muz yedirmek. Ancak, bunun içinde yüksek olan girdi maliyetleri düşürülmeli. Ayrıca, bir diğer sorun sera demiri ve naylonun inşaat kalemi olarak değerlendirilmesi. 
     Hükümet bazı ürünlerde KDV oranlarını düşürdü, ama bu muz üreticileri için geçerli değil. İnşaat kalemi olarak değerlendirilen sera demiri ve naylonun KDV'si yüzde 18. Eğer bu malzemeler tarım kalemi olarak değerlendirilirse KDV yüzde 1'e inecek ve o zaman fiyatlar kendiliğinden aşağıya çekilecek.'' ''Biz de muzun ucuzlamasını halkın daha fazla tüketmesini istiyoruz'' diyen Tufan, ''Tüketici ucuz yiyor, ama girdi maliyetlerindeki yükseklikten dolayı üretici kar etmiyor'' görüşünü dile getirdi. 
     Tufan, dalında fiyatı 1,1 YTL'ye inen muzun halden çıkış fiyatının 1,2 ve 1,25 YTL civarında olduğunu ifade ederek, ''Tüketiciye ulaşana kadar fiyat 2 YTL'yi geçiyor. Eğer KDV oranı düşürülürse muzun kilogramı 25 kuruş ucuzlayacak'' diye konuştu. 
     Tufan, KDV'nin düşürülmesiyle yerli üreticinin, ithal muzla yarışır hale geleceğini de sözlerine ekledi. 
     
</TEXT>
</DOC>
