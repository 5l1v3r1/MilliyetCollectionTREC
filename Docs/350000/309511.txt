<DOC>
<DOCNO> 309511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun64.html </URL>
<DATE> 2005/01/26/ </DATE>
<TIME> 22.24 </TIME>
<AUTHOR>  </AUTHOR>
<HEADLINE>
Belçika'da Fahriye Erdal davası devam ediyor 
</HEADLINE>
<TEXT>

     Brüksel federal hükümeti, terörist Fehriye Erdal'ın Türkiye'de işlediği suçlardan dolayı Belçika'da yargılanmasını istiyor. 
     Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe'nin 9 Ocak 1996'da öldürülmesi olayının zanlılarından Fehriye Erdal, 26 Eylül 1999'da Belçika'da, Neşe Yıldırım adına düzenlenen sahte pasaportla yakalanmıştı. Belçika, Türkiye'nin iade talebini, idam cezasının yasalardaki varlığı nedeniyle reddetmiş ve buarada teröristin siyasi sığınma başvurusunu geri çevirmişti. 
     Erdal, bir yıl kadar hapis yattıktan sonra bir evde gözaltına alındı ve Belçika'da işlediği suçlardan yargılanmasını bekliyor. Bu suçlar arasında silah taşımak, suç örgütü faaliyetlerine katılmak, sahte kimlik kullanmak gibi unsurlar bulunuyor. 
     Belçika hükümeti, 11 Eylül olaylarının ardından terörizmle mücadele konusunda tavır değiştirmiş ve yeni önlemler almayı kararlaştırmıştı. Hükümet, bu çerçevede, 2003'te yeni bir yasa çıkararak, ülke dışında şiddet eylemlerinde bulunanların Belçika'da yargılanmasına yeşil ışık yakmıştı. Bu yasanın, ilk aşamada geriye dönük etkisi olmaması kararlaştırılmış, 2003 sonunda yapılan değişiklik ile bu yasaya, ''halen yargılanmakta olan sanıklar için de geçerli sayılma'' kapsamı getirilmişti. 
     Terörist Erdal'ın avukatları, bugün Brüksel'de devam eden yargılama sırasında Brüksel hükümetini ve terörizm yasasını hedef alarak bu yasanının uygulamadan kaldırılmasını istediler. Teröristin avukatlarından Paul Bekaert, Belçika'da ''Hakemlik Mahkemesi'' olarak adlandırılan ve Anayasa Mahkemesi'ne bağlı olarak işlev gören hukuk organında, ''terörizm yasasının geçersiz sayılması gerektiğini'' savunarak, Anayasa Mahkemesi'nin görüşünü talep etti. Bekaert, bu yasanın, ''Fehriye Erdal'ı Türkiye'deki suçları nedeniyle Belçika'da yargılanması ve idam edilmesi için özel olarak hazırlandığını'' iddia etti. 
     Mahkemede, Brüksel hükümetini savunan avukat Jacubovitz Emmanuel, ''terörizm yasasını ve terörist Fehriye Erdal'ın Türkiye'deki suçlarından dolayı Belçika'da yargılanması gereğini'' savundu. Avukat, teröristin Türkiye'ye iade edilmediğini, ancak bu ülkede işlediği suçlardan dolayı Belçika'da yargılanmasına da hiçbir engel bulunmadığını, terörizme karşı mücadelede kararlı olan Brüksel hükümetinin bunu istediğini belirtti. 
     Sabancı ailesinin avukatı Fernans Schmitz de, aynı yönde savunma yaptı ve Belçika'nın, Avrupa Terörle Mücadele Sözleşmesi'ne uygun hareket etmesi gereği üzerinde durdu. 
     Bugünkü oturumdan sonra Anayasa Mahkemesi, Belçika'nın terörizm yasasını inceleyecek, terörist Fehriye Erdal'ın avukatlarının, bu yasanın iptaline ilişkin taleplerini değerlendirecek ve görüşünü önümüzdeki haftalarda açıklayacak. 
     
</TEXT>
</DOC>
