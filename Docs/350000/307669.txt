<DOC>
<DOCNO> 307669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/guncel/gun05.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye Kanunu'na 'şekil'den iptal 
</HEADLINE>
<TEXT>


ANKARA Milliyet 

Anayasa Mahkemesi, hükümetin büyük önem verdiği Belediye Kanunu'nu şekil yönünden iptal etti. İptale, TBMM'nin kanunu nitelikli çoğunluk olan 330 milletvekili yerine çoğunluk oyuyla kabul etmesi gerekçe gösterildi. CHP'nin, nüfusu 5 bini aşan yerleşim birimlerinde belediye kurulmasını, 2 binin altına düşen belediyelerin köye dönüştürülmesini ve belediyelerin geniş yetkilerle donatılmasını sağlayan Belediye Kanunu'nun şekil yönünden iptali ve yürürlüğünün durdurulması istemiyle açtığı dava sonuçlandırıldı. 
Yürürlüğün durdurulması isteminin reddedildiğini bildiren Anayasa Mahkemesi Başkan Vekili Haşim Kılıç, oluşacak yasal boşluğun TBMM tarafından doldurulması için iptal kararının gerekçeli karar yazıldıktan 6 ay sonra geçerli sayılacağının kararlaştırıldığını kaydetti. 


</TEXT>
</DOC>
