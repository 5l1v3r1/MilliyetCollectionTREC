<DOC>
<DOCNO> 338395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sondun13.html </URL>
<DATE> 2005/04/30/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Erdoğan, yarın İsrail'e gidecek... 
</HEADLINE>
<TEXT>

     Başbakan Recep Tayyip Erdoğan, beraberinde bakanlar, milletvekilleri, bürokratlar ve kalabalık bir işadamları heyetiyle yarın İsrail'e gelecek. 
     Başbakan Erdoğan, yaklaşık 30 saat sürecek İsrail ve Filistin ziyareti çerçevesinde ilk olarak Tel Aviv Ben Gurion Havaalanı'na gelecek. 
     Erdoğan, Kudüs'teki temaslarına, İsrail Cumhurbaşkanı Moşe Katsav ile Cumhurbaşkanlığında görüşerek başlayacak. Daha sonra basın toplantısı düzenlenecek. 
     Yad Vaşem Soykırım Müzesi'ni ziyaret edecek olan Erdoğan, Kudüs King David Oteli'nde İsrail Başbakan Yardımcıları Şimon Peres ve Ehud Olmert ile görüşecek. 
     Erdoğan, akşam da İsrail Başbakanı Ariel Şaron ile bir araya gelecek. Başbakan'ın, İsrail Dışişleri Bakanı Silvan Şalom ile de görüşmesi bekleniyor. 
     Erdoğan, 2 Mayıs Pazartesi günü Eski Kent'teki Haremüşşerif'i ziyaret ettikten sonra, Batı Şeria'ya geçerek, Ramallah'ta Filistin Lideri Yaser Arafat'ın mezarını ziyaret ederek, çelenk koyacak, daha sonra Filistin Ulusal Yönetimi Başkanı Mahmud Abbas ile görüşecek. 
     Filistin Başbakanı Ahmed Kurey ile birlikte, Kültür Sarayı'nda Türk ve Filistinli işadamlarına hitap edecek olan Erdoğan, Ramallah'ta, uzun süredir hazırlıkları sürdürülen Türk İşbirliği ve Kalkınma İdaresi TİKA Ramallah Ofisi'nin açılışını yapacak. 
     
     HEYETTE KİMLER VAR 
     Başbakan Erdoğan'a ziyareti sırasında Milli Savunma Bakanı Vecdi Gönül, Enerji ve Tabii Kaynaklar Bakanı Hilmi Güler, Sanayi ve Ticaret Bakanı Ali Coşkun, Tarım ve Köyişleri Bakanı Sami Güçlü, TBMM Türk-İsrail ve Türk-Filistin Dostluk Grubu milletvekilleri ve bürokratlar eşlik edecek. 
     Başbakan Erdoğan ile birlikte 100 dolayında işadamı da bölgeye gelecek. 
     Türkiye-İsrail-Filistin Ekonomik İşbirliği için Ankara Forumu'nu gerçekleştiren Türkiye Odalar Birliği Başkanı Rifat Hisarcıklıoğlu, İstanbul Ticaret Odası, Türkiye-İsrail İş konseyi Başkanı Ekrem Güvendiren, Türkiye-Filistin İş konseyi Başkanı Şerif Egeli, İstanbul Ticaret Odası Başkanı Tanıl Küçük, Ankara Ticaret Odası Başkanı Sinan Aygün, Türkiye Müteahhitler Birliği Başkanı Erdal Eren, Dış Ekonomik İlişkiler Konseyi'nden Rona Yırcalı, Türkiye Seyahat Acentaları Birliği'nden Rıza Epikmen ve Jak Kamhi'nin de aralarında bulunduğu, çeşitli oda ve borsalar ile firmaları temsilen çok sayıda işadamı, Kudüs ve Ramallah'ta, işadamlarıyla ayrı ayrı bir araya gelecekler. 
     İşadamları, Pazar günü Kudüs'te İmbal Oteli'nde İsrailli işadamları ile buluşacak. 
     Sanayi ve Ticaret Bakanı Coşkun, Tarım ve Köyişleri Bakanı Güçlü, İsrail Başbakan Yardımcısı Ehud Olmert ve Altyapı Bakanı Binyamin Ben-Eliezer'in de katılacağı toplantıda, Coşkun ve Olmert, iki ülke arasında AR-GE işbirliği anlaşması imzalayacaklar. 
     İşadamları Ramallah'ta da bir gıda fabrikasını gezecek, çalışma toplantılarında Filistinli işadamları ile görüşecekler. 
     Başbakan Recep Tayyip Erdoğan ve beraberindekiler, Pazartesi akşamı İsrail'den ayrılacak. 
     
</TEXT>
</DOC>
