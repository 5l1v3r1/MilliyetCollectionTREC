<DOC>
<DOCNO> 303712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonsiy13.html </URL>
<DATE> 2005/01/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Günay'dan iki tarafa da tepki "CHP'deki tam bir koltuk kavgası" 
</HEADLINE>
<TEXT>

     CHP eski genel sekreterlerinden Ertuğrul Günay, olağanüstü kurultaya giden süreçte yaşananları ''Tam bir koltuk kavgası, kör dövüşü'' olarak niteledi. Partinin böyle bir kıskaca alınmasından kendisi gibi rahatsız olanların bir ortak arayış içine girebileceklerini belirten Günay, ancak bunun da çok kolay görünmediğini söyledi. 
     CHP Yüksek Disiplin Kurulu YDK tarafından bir süre önce partiden ihraç edilen ancak açtığı dava sonuçlanıncaya kadar mahkeme kararıyla üyeliği devam eden Ertuğrul Günay, olağanüstü kurultay süreciyle ilgili olarak AA muhabirinin sorularını yanıtladı. 
     CHP'de bugünkü yönetimin ''partiyi yok olma sürecine sürüklediğini'' ancak yönetim gibi, ''alternatif'' iddiasıyla ortaya çıkan muhalefetin de sağlıksız olduğunu savunan Günay, şunları kaydetti 
     ''Bugünkü tabloya bakıldığında tam anlamıyla bir koltuk kavgası, kör dövüşü yaşanıyor. Hangisi kazanırsa kazansın kaybeden CHP olacaktır. CHP, sosyal demokrasiyi temsil eden değil, bir anlamda sosyal demokrasinin önünü tıkayan bir parti konumunda. Parti giderek siyasi değerini yitirirken, bir sürüklenme sürecindeyken hiçbir fikir tartışması yapılmıyor. Parti örgütleri genel merkeze bağımlı hale getirilmiş durumdayken bu sorgulanmıyor. 
     Genel Başkan, aday olması beklenen kişiyle ilgili olarak ağır ithamlarda bulunuyor. O da somut yanıtlar vererek kendisini savunmak yerine Genel Başkan için 'Onurdan, şereften bahsedebilecek en son insan' diyor... Bütün bu ağır ithamların yapılacak ilk seçimde partiye fatura edilmesi kaçınılmaz.'' Günay, kendisi gibi partinin böyle bir kıskaca alınmasından rahatsız olanlar bulunduğunu belirterek, bu rahatsızlığı hissedenlerin bir ortak arayış içine girebileceklerini ancak mevcut durumda bunun da çok kolay görünmediğini söyledi. 
     
</TEXT>
</DOC>
