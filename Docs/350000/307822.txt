<DOC>
<DOCNO> 307822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sonsiy13.html </URL>
<DATE> 2005/01/19/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Dışişleri Kerkük'te yapay ve gayri meşru nüfus kaydırması duyumu aldık 
</HEADLINE>
<TEXT>

     Türkiye, Kerkük ve çevresine ''yapay ve gayri meşru nüfus kaydırması'' yapıldığı yönünde duyumlar aldığını belirterek, ilgili tüm taraflara bu şekildeki uygulama ve emrivakilerin büyük bir dikkatle incelenerek gereğinin yapılması çağrısında bulundu. 
     Dışişleri Bakanlığı Sözcüsü Namık Tan, haftalık basın toplantısında yaptığı açıklamada, komşu Irak'ta yeni bir dönemin başladığını hatırlatarak, Irak halkının bu dönemde daha adil, daha demokratik ve insan haklarına daha saygılı bir rejim beklentisi içinde olduğunu belirtti. 
     Tan, Türkiye'nin Irak'ta 30 Ocakta yapılması öngörülen seçimlerin Irak halkına kendi geleceğini bu ilkelere uygun parametreler içinde tayin edebilmesi için önemli bir fırsat ve dönüm noktası oluşturmasını umduğunu da kaydetti. 
     Türkiye'nin bu çerçevede siyasi sürece destek vererek, Sünniler dahil Irak halkının bütün katmanlarını seçimlere en geniş şekilde katılmaya teşvik ettiğine işaret eden Tan, ayrıca Türkiye topraklarında yaşayan Iraklılara da seçimlerde oy kullanma imkanı tanıdığını hatırlattı. 
     
     ''YAPAY VE GAYRİ MEŞRU NÜFUS KAYDIRMASI'' 
     Sözcü Tan, açıklamasını şöyle sürdürdü 
     ''Bu seçimlerin, Irak halkının belli katmanlarının haklı talep ve beklentilerini karşılamada yetersiz kalması, bir yandan Irak'ta ciddi meşruiyet sorunları doğurabileceği gibi, diğer taraftan da Irak halkını oluşturan unsurlar arasında birlik ve beraberlik ruhuna zarar verebilecek, bölgesel planda barış ve istikrarı tehlikeye düşürebilecek şartların oluşmasına yol açabilir. Türkiye bu şekildeki gelişmelere meydan verilmemesi gerektiğini her vesileyle vurgulayagelmiştir.'' Türkiye'nin ''Nisan 2003'ten bu yana Kuzey Irak'ın muhtelif bölgelerinde yaşayan unsurlar arasından Kerkük ve çevresine yapay ve gayri meşru nüfus kaydırması yapıldığı yolunda duyumlar aldığını'' vurgulayan Sözcü Tan, ''2004 yılında bu hareketin hızlandığı ve yakın geçmişe kadar da değişen fasılalarla devam ettiği bilinmektedir'' dedi. 
     Sözcü Tan, daha sonra şunları kaydetti 
     ''Bölgede meskun farklı toplum katmanlarına mensup Iraklılar, bu sürecin eski rejimin yanlış politikalarının düzeltilmesi görüntüsü altında, ancak tarihsel verilerle bağdaşmayan bir düzey ve yoğunlukta gerçekleştiğini, keza belli siyasi parti ve oluşumlarca madden ve siyasi olarak teşvik edildiğini ve desteklendiğini doğrulamaktadırlar. Oysa geriye dönüş için belirlenmiş yöntem ve mekanizmalar mevcuttur. Bunların meşru biçimde işletilmesi gerekmektedir. 
     21. yüzyılda kimse kimsenin toprağını hukuk dışı emrivakilere maruz bırakamaz. Özgürlük, adalet ve demokrasi şemsiyesi altında geçmişin çarpık düzen ve politikalarına son verme görüntüsü altında, hatalı politika ve uygulamalara karşı çıkan grupların, bu kez, aynı hataları kendilerinin işlemeleri kabul edilemez.'' 
     
     ULUSLARARASI TOPLUMA MESAJ 
     Namık Tan, yüzyıllardır barış içinde kardeşçe birarada yaşayagelmiş Kerkük halkının Türkiye'ye ''bazı unsurların vahim sonuçları olabilecek bir hataya sürüklenmekte oldukları yolunda endişelerini dile getirdiğini'' kaydetti. Sözcü Tan, Kerkük'e yüz binlerce yerleşimci kaydırıldığını, bu insanların büyük bölümünün ne kendilerinin ne de ailelerinin Kerkük'le tarihten gelen bağlantılarının olmadığının bildirildiğini de vurguladı. 
     Sözcü Tan, açıklamasında uluslararası topluma da şu mesajı verdi 
     ''Yeni dönemde Irak'a demokrasi ve adaletin egemen olacağını savunan tüm Iraklılara, BM'ye ve uluslararası topluma bu aşamadaki mesajımız bu şekildeki uygulama ve emrivakilerin Irak'ta kalıcı toplumsal barış ve huzurun teminine katkıda bulunamayacağı ve bütün bölgenin istikrarına olumsuz etkiler yapacağı, dolayısıyla da sözü edilen teşebbüs ve uygulamaların büyük bir dikkatle incelenmesi ve gereğinin yapılması şeklinde olacaktır. 
     Konuyla ilgili tüm tarafları bir defa daha sağduyu ve meşruiyet zemininde hareket etmeye çağırıyoruz.'' Bu arada diplomatik kaynaklardan edinilen bilgiye göre, Ankara bazı Türkmen partilerin seçimleri boykot etme yönündeki kararlarına sıcak bakmıyor. 
     
     TERÖR ÖRGÜTÜYLE BAĞLANTILI PARTİLER 
     Kürdistan Demokratik Çözüm Partisi ve Irak Demokratik Yeniden Yapılanma Partisi adında terör örgütü PKK ile bağlantısı saptanan iki partinin 30 Ocak seçimlerine girmesi konusunda herhangi bir gelişme olup olmadığının sorulması üzerine de Tan, konunun yakından takip edilmeye devam edildiğini kaydetti. 
     Sözcü Tan, terör örgütünün bazı Irak vatandaşlarını da kullanmak suretiyle Irak'ta siyasallaşma gayreti içinde olduğunun bilindiğini söyleyerek, bu teşebbüsün bir diğer boyutunun da ''Irak'ta ulusal sisteme ve yürürlükteki mevzuata uygun olarak ilerde kullanabileceği siyasi oluşumların dahil edilmesi şeklinde tezahür ettiğini'' bildirdi. 
     Irak geçici hükümetinden konuyu takip ederek, terör örgütüyle bağlantılı görünen bu iki parti hakkında adli kovuşturma yapmasının istenildiğini belirten Tan, bu konunun son olarak 11 Ocakta Ankara'da yapılan üçlü ve ikili güvenlik görüşmelerinde ele alındığını hatırlattı. 
     Sözcü Tan, Irak geçici hükümetinin konunun inceleneceğini ve Türkiye aleyhtarı hiçbir oluşumun Irak topraklarından Türkiye'ye yönelik faaliyette bulunmasına izin verilmeyeceğini taahhüt ettiğini söyleyerek, ''Konunun bundan sonraki safhası Irak ulusal mevzuatı ile geçici hükümeti ilgilendirmektedir'' diye konuştu. 
     
</TEXT>
</DOC>
