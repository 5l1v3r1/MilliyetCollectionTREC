<DOC>
<DOCNO> 349663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/soneko03.html </URL>
<DATE> 2005/06/07/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Borsa 25 bin 500 üzerinde kalmaya çalışacak 
</HEADLINE>
<TEXT>

     Borsa, geçtiğimiz hafta yaşanan yükselişin ardından yeni haftaya satışlarla başladı. 
     Dış borsalardaki satışların etkisi, beklentilerin üzerinde gelen TÜFE rakamının etkisi ve AB sürecine ilişkin tedirginliklerin kar satışlarına neden olduğu borsa 25 bin 500 sınırına geriledi. 
     Bugün için ilk hedefin 25 bin 500 desteği üzerinde kalmak olduğunu belirten uzmanlar, başarılması halinde yeniden 26 bine doğru bir hareketin yaşanabileceğini belirtiyorlar. 
     
     26 bin aşılamadı 
     Dün ilk seans gelen satışların ardından yaşanan toparlanmaya rağmen ikinci seans 26 bin seviyesinin geçilememesi satışların hızlanmasına neden oldu. Özellikle banka ve mali holding hisselerinde yoğunlaşan satışlar, endeksi 25 bin 500 desteğine kadar çekti. 
     Bugün için beklentilerini aktaran uzmanlar, ilk hedefin 25 bin 500'de kalmak olacağını ifade ediyorlar. Endeksin 25 bin 500 desteğinde tutunması halinde 25 bin 750 ve 26 bin seviyelerini tekrar test edebileceğini söyleyen uzmanlar, ancak yurtdışı piyasalardaki gelişmelerin yakından izlenmesi gerektiği konusunda uyarıda bulunuyorlar. 
     
</TEXT>
</DOC>
