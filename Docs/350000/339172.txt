<DOC>
<DOCNO> 339172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sondun34.html </URL>
<DATE> 2005/05/03/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Bm Genel Sektereri Annan "Sol bir yılda 56 gazeteci öldürüldü" 
</HEADLINE>
<TEXT>

     BM Genel Sekreteri Kofi Annan, tarihi gelişmelerin hep ön cephesinde çalışan ve araçları sadece kelimeler, güçleri ise ifade özgürlüğü olan gazetecilerin tüm dünyada cinayetlere, saldırılara ve cezalandırılmalara maruz kaldığını bildirdi. 
     Annan, Dünya Basın Özgürlüğü Günü dolayısıyla yaptığı açıklamada, gazetecilerin, bireyleri, toplumları ve herkesi güçlendiren vazgeçilmez bir iş yaptığını kaydetti. Annan, Gazetecileri Koruma Komitesi verilerine göre 2004 yılında 56 gazetecinin görev başında öldürüldüğünü bildirdi. Kayıp olan 19 gazetecinin hayatını kaybetmiş olmasından endişe edildiğini belirten Annan, 124 gazetecinin ise hapiste bulunduğuna dikkat çekti. 
     Görevi başında hayatını kaybeden gazeteciler için taziyelerini ifade eden Annan, bütün risklerine rağmen kendilerini mesleklerine adayarak, sadece gerçeği araştırarak duyurma görevini yerine getiren gazetecilerin cesaretini övdü. 
     Hükümetlere, İnsan Hakları Evrensel Beyannamesi’nin 19. maddesinin "medya aracılığıyla tarafsız bilgi ve fikirlerin araştırılması ve alınması’ hakkını öngördüğünü hatırlatan Annan, sansür, bilginin gizlenmesi, yıldırma ve basına müdahalenin demokrasinin inkarı, kalkınmanın engeli ve herkesin güvenliğine bir tehdit olduğunu kaydetti. 
     "Daha Geniş Özgürlük" başlıklı raporunda öngörülen daha geniş özgürlükler konusunda basın özgürlüğünün merkezi bir rol oynamaya devam edeceğini belirten Annan, Dünya Basın Özgürlüğü Günü’nde herkesin bu temel özgürlüğe bağlı kalmasını ve birlikte hareket ederek bu özgürlüğün sağlanmasını istedi. 
     
</TEXT>
</DOC>
