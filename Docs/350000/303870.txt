<DOC>
<DOCNO> 303870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/guncel/gun05.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdüre 'şüpheli' muamelesi 
</HEADLINE>
<TEXT>


Emniyet Genel Müdürü Aydıner'in, davetli olarak gittiği ABD'deki bir havalimanında, arama için tüm giysilerini çıkarması istendi. Aydıner tepki gösterince, ABD'liler özür diledi 

TOLGA ŞARDAN Ankara 

Emniyet Genel Müdürü Gökhan Aydıner'in, Ekim 2004'te resmi davetli olarak gittiği ABD'de, Ohio'dan Washington'a dönüşü sırasında havalimanında 'çifte güvenlik' adı verilen uygulamaya tabi tutulduğu ortaya çıktı. Ayakkabıları ve ceketi çıkarılan Aydıner, çuval geçirme skandalının ardından yaşanan bu uygulamaya sert tepki gösterince, ABD'liler özür dilemek zorunda kaldı. 
Aydıner, 13 - 22 Ekim tarihleri arasında Ohio Eyaleti Polis Teşkilatı'nın resmi davetlisi olarak ABD'ye gitti. Columbus'ta üst düzey polis müdürleriyle 1500 kişinin katıldığı toplantıda özel konuk olarak sunum yapan Aydıner, terör ve güvenlik konularındaki gelişmeleri değerlendirdi. Aydıner, Ohio'da 3 gün süren temaslarında eyalet polisi yöneticileriyle de bir araya geldi. 
Aydıner, çalışmalarını tamamladıktan sonra Washington'a uçmak için Ohio Polis Teşkilatı'nın görevlendirdiği bir rehber polis eşliğinde Columbus Havalimanı'na geldi. Aydıner ve beraberindeki Türk yetkili, bilet işlemleri için güvenlik şeridinden geçerken TSA Transportion Security Agency - Güvenli Taşıma Servisi görevlilerince 'özel arama odasına' davet edildi. 

Özel odaya alındı 
11 Eylül saldırılarının ardından özellikle Ortadoğu ve Asya'dan gelenlerin karşılaştığı, gerektiğinde yolcuların üzerindeki tüm giysilerin çıkarılması, bagajlarının ayrıntılı olarak aranmasına neden olan uygulamaya Aydıner de tabi tutulmak istenince, rehber polis devreye girdi. Ancak TSA görevlisi diretince özel odaya alınan Aydıner, özel aramadan geçirildi. 
Gökhan Aydıner, Türkiye'ye döndükten sonra Ohio Eyaleti Kolluk Teşkilatı'na mektup yazarak duyduğu rahatsızlığı sert bir dille iletti. Aydıner, uygulamayı Dışişleri'ne de bildirdi. Bu gelişmenin ardından ABD makamları Emniyet Genel Müdürü'ne özür mektubu gönderdi. Olaydan üzüntü duyulduğu ifade edilen mektupta 'rahatsızlık verilmemesi' yönündeki talimatın havaalanı yetkililerince yanlış anlaşıldığı iddia edildi. 
Milli Savunma Bakanı Vecdi Gönül de 4 Nisan 2004'te şeref konuğu olarak katıldığı Amerikan - Türk Konseyi yıllık konferansı için ABD'ye girişi sırasında üst aramasından geçirilmişti. 


</TEXT>
</DOC>
