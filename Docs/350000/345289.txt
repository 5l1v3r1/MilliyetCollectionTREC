<DOC>
<DOCNO> 345289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun14.html </URL>
<DATE> 2005/05/24/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Rum gazetesi AB Genişleme Müdürlüğü’nde KKTC bayrağı var 
</HEADLINE>
<TEXT>

     OSHAN SABIRLI Lefkoşa DHA 

      KIBRIS Rum Kesimi’nde yayımlanan Fileleftheros gazetesi, Güney Lefkoşa’daki Avrupa Komisyonu Genişleme Müdürlüğü’nün KKTC bayraklarıyla donatıldığını iddia etti. 
     KKTC Resmi Haber Ajansı TAK’ın haberine göre, Fileleftheros, "Komisyonu sahte devlet bayraklarıyla süslediler... Kıbrıs Türklerini güçlendirme tüzükleriyle ilgilenen yetkilinin bürosu bu bayraklarla süslendi" başlığını kullandı. Haberle birlikte binanın içindeki KKTC bayraklı bir odanın fotoğrafına da yer veren gazete, bu fotoğrafa dayanarak, "AB Komisyonu’ndan bazı bürokratların, AB üyesi ve tanınmış bir ülkeye karşı istila ve işgal sonucu oluşan sahte devletin sembolünü, Komisyon’un Genişlemeden Sorumlu Müdürlüğü’nün bürosuna yerleştirerek, Kıbrıs Cumhuriyeti’ne karşı görevlerini tarafsız yaptıklarına kimseyi ikna edemeyeceklerini" öne sürdü. 
     
     MAX UEBE VE LEOPOLD MAURER 
     Gazete, KKTC bayrağını dairesine asan bürokratın Max Uebe ve amiri Leopold Maurer olduğunu yazdı. Fileleftheros, Rum Kesimi ile AB arasındaki üyelik müzakereleri sırasında AB müzakere heyeti başkanı olan Maurer’in şimdi ise ’AB Komisyonu Kıbrıs Türk Toplumu Masası Şefi’ olduğunu hatırlattı. Gazete, Kıbrıs konusuyla yakından ilgili olan Maurer ve Uebe’nin, "Kıbrıs’ta uluslararası tanınmış devletin hangisi olduğunu ve Kıbrıs Cumhuriyeti’nin hassasiyetlerini iyi bilmesi gerektiğini" savundu. 
     Gazete, Max Uebe’nin çalışma bürosunda KKTC bayrağı, yanında ise eski KKTC Cumhurbaşkanı Rauf Denktaş’ın fotoğrafı ile Barış ve Demokrasi Hareketi’nin seçim afişi bulunurken, ’Kıbrıs Cumhuriyeti’ veya bir tek Rum partisinin bile ambleminin yer almamasına sitem etti. 
     Fileleftheros, Max Uebe’nin bürosunda sözünü ettiği KKTC Bayrağı ve BDH afişini yansıtan fotoğrafa da yer verdi. 
     
</TEXT>
</DOC>
