<DOC>
<DOCNO> 309658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur32.html </URL>
<DATE> 2005/01/26/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Hakkari'deki depremde yaralanan kişi olayı anlattı... 
</HEADLINE>
<TEXT>

     Hakkari'deki depremde yaralanan Kamil Erdem, iki çocuğuyla dışarıya çıkacağı sırada evinin duvarının sarsıntı nedeniyle üzerlerine yıkıldığını ve enkaz altında kaldıklarını söyledi. 
     Hakkari merkeze bağlı Kaymaklı Köyü Sütlüce Mezrası'ndaki evinde ailesiyle beraber çay içerken ani bir sarsıntıyla sallandıklarını dile getiren Erdem, ilk depremle birlikte korkuya kapıldıklarını belirtti. 
     İlk sarsıntı sonrasında meydana gelen küçük çaplı sarsıntılarda dışarı çıkmadıklarını anlatan Erdem, 5.5 şiddetindeki deprem sonrasında üç çocuğunu kucaklayarak, evinin kapısına doğru yöneldiğini vurguladı. 
     Erdem, ''Bu esnada odamızın duvarı üç çocuğum ve benim üzerime yıkılınca enkazın altında kaldık. Bizden önce dışarıya çıkan amcamın oğullarının ve eşimin dışarıda ağlama seslerini duydum. Bu sırada çocuklarım da ağlamaya başladı. Bunun üzerine bağırmaya başladım. Onlar da bizi arıyormuş. Benim sesimi duydular. Sonra da beni ve iki oğlumu enkazın altından kurtardılar. 7 yaşındaki kızım Mizgin ise enkaz altında kalarak can verdi'' diye konuştu. 
     Kurtarıldıktan sonra götürüldükleri akrabalarının evinde depremin şokunu atlatmaya çalıştıklarını söyleyen Erdem, kar nedeniyle yolların kapalı olduğunu, bu nedenle mezra dışına çıkamayacakları için çok korktuklarını anlattı. 
     Erdem, şunları söyledi 
     ''Geceyi dışarıda geçirdik. Tüm umutlarımız tükenmişti. Sabah helikopterlerin bizleri alacağı haberini duyunca çok sevindik. Daha sonra helikopterler gelerek bizleri Hakkari'ye götürdü. Onlara çok teşekkür ederim. Şu an için benim ve iki oğlumun sağlık durumları iyi. İnşallah bir daha böyle bir olay yaşamayız.'' 
     
</TEXT>
</DOC>
