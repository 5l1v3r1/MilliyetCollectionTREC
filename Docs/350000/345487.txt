<DOC>
<DOCNO> 345487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonyas11.html </URL>
<DATE> 2005/05/24/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kellik babadan değil, anneden geliyor 
</HEADLINE>
<TEXT>

     Londra DHA 

      ALMAN bilim adamları tarafından yapılan bir araştırmada, erkeklerde kalıtsal kelliğin sanıldığının aksine babanın genlerinden değil, annenin genlerinden kaynaklandığı ortaya çıktı. 
     Bonn Üniversitesi uzmanlarının yürüttüğü çalışmaya göre, X kromozomu üzerindeki bir gen erkeklerde kelliğe neden oluyor. Erkeklerin ise X kromozomunu annelerinden aldığı biliniyor ancak kadınlar bu kromozomu hem anneden hem de babadan alıyor. Bu nedenle kellik söz konusu olduğunda, erkeklerin babadan ziyade annelerinin babasına benzeyeceği ifade edildi. 
     X kromozomu üzerinde bulunan söz konusu genin, erkeklik hormonlarını harekete geçiren androjen reseptörlerini etkilediği ve gendeki bozulmanın da erkeklerde saç kaybına neden olduğu belirtildi. 
     Kalıtsal faktörlerin kelliğe neden olduğu bilinmesine rağmen, bunda hangi genlerin etkili olduğu tam olarak anlaşılamıyordu. 
     
     ’BAŞKA GENLER DE ETKİLİ OLUYOR’ 
     Prof. Markus Nothen başkanlığındaki bir ekip tarafından yürütülen son araştırmada, 60 yaşını geçmesine rağmen gür saçlı olan erkeklerle kıyaslandığında, erken yaşta kelleşmeye başlayan erkeklerde, saç dökülmesine neden olan bu genden çok daha fazla bulunduğu kaydedildi. 
     Nothen bununla birlikte, kelliğin sadece tek bir genden kaynaklanmayacağını ve diğer genlerin de bunda rol oynadığını düşündüklerini söyleyerek, bu konudaki araştırmaların genişletilmesi gerektiğini vurguladı. 
     
     SAÇ BAKIMI VE KELLİKLE İLGİLİ YANLIŞ İNANIŞLAR 
     İngiliz The Independent gazetesinin konuyla ilgili haberinde, kellik ve saç bakımı ile ilgili yanlış inanışlar da şu şekilde sıralandı 
     - Şapka takmak kelliğe neden olur - Tarak yerine fırça kullanmak saç dökülmesini artırır - Kurutma makinesi saç kaybına yol açar - Her gün yıkamak saçları döker - Güneş altında fazla durmak dökülmeye neden olur - Kafa derisinin aşırı terlemesi de saç kaybettirir - Saçı her gün 100 kez fırçalamak saçın daha çabuk uzamasını sağlar. 
     
</TEXT>
</DOC>
