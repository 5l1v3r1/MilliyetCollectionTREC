<DOC>
<DOCNO> 312302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun25.html </URL>
<DATE> 2005/02/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yeşil hat açılıyor, narenciye ve hayvansal ürünler Güney'e girecek 
</HEADLINE>
<TEXT>

     Güney Kıbrıs Rum yönetimiyle Avrupa Birliği AB Komisyonu, Yeşil Hat Tüzüğü'nde yapılması öngörülen değişiklikler konusunda anlaşmaya vardı. 
     Ürün, kişi ve hizmetlerin KKTC ile Güney Kıbrıs arasında serbest dolaşımını öngören Yeşil Hat Tüzüğü'ndeki anlaşma, dün uzun süren pazarlıklardan sonra sağlandı. Pazarlıkları yürüten Rum heyetine Rum yönetimi lideri Tasos Papadopulos'un diplomatik daire müdürü Tasos Conis, AB Komisyonu heyetine ise Leopold Maurer başkanlık etti. 
     Filelefheros gazetesine göre, muhtelif başlıklar içeren iki geniş konudaki değişikliklerde anlaşma sağlandı. Birinci geniş konu ürün dolaşımıyla, anlaşmanın ilk maddesi narenciyeyle ilgili. Bu anlaşmayla Kıbrıslı Türkler, kabul edilen diğer ürünlerle birlikte narenciye ürünlerini Güney Kıbrıs'a nakledip ticaretini yapabilecek. Bu ürünler, vergiden muaf şekilde Güney Kıbrıs piyasasına sokulacak. 
     Anlaşmanın ikinci maddesi, hayvansal ürünleri kapsıyor. Bal ve balığın naklinde çıkan sorunlar nedeniyle bu maddede değişiklikler yapıldı. Anlaşma, daha basit işlemlerle balık ve balın yanında daha fazla hayvansal ürünün Güney Kıbrıs'a sokulmasını öngörüyor. Ancak ürün listesi karmaşık olduğu için, bu listeye nelerin gireceğine AB uzmanları karar verecek. 
     Anlaşmanın üçüncü maddesi, KKTC'ye geçecek Rum ve AB vatandaşı ziyaretçilerin KKTC'den satın alabileceği ürünleri kapsıyor. 
     Bir ziyaretçi, halen bir paket sigara, yarım litre içki ve 30 euroluk başka ürün satın alabiliyor. AB Komisyonu, yolcu beraberinde bir karton sigara, 1 litre alkollü içki ve 175 euro toplam değeri olan başka ürünlerin geçişine izin verilmesini önerdi. Rum yönetimi ise bu miktar üçüncü ülkelerde geçerli miktarları çağrıştırdığı için buna karşı çıktı ve bunun yerine iki paket sigara, 1 litre alkollü içki ve 100 euroluk başka ürünler kapsamını önerdi. Anlaşma, 2 paket sigara, 1 litre alkollü içki ve 135 euroluk başka ürünler olacak şekilde sağlandı. Anlaşmada istismarın önlenmesi, yani bir vatandaşın bunu ticarete dökmemesi için güvenlik önlemi de bulunuyor. 
     Gazeteye göre, anlaşma gereği Kıbrıslı Türkler, Rum yönetimine KDV ödemeden ürünlerini Rum limanlarından başka ülkelere ihraç edebilecek. AB ülkelerine ihracatta, ürünlerin KDV dairesine kaydı gerekmiyor. 
     Haberde, Rum yönetiminin gelecek günlerde KKTC'de kamyon ve otobüslerin bugün geçerli muamelelere gerek duyulmadan Güney Kıbrıs'a geçişine izin vereceğini açıklamasının beklendiği de belirtildi. 
     Gazete, yeni anlaşmanın, nihai onay için AB Konseyi'ne sunulması gerektiğini, onayı müteakip ise bu ay içinde, KKTC milletvekili seçimlerinden hemen önce uygulamaya girmesinin beklendiğini yazdı. 
     Haberde, Yeşil Hat Tüzüğü'nde anlaşmaya varılan ikinci geniş konunun, ek geçiş noktalarının açılmasını öngördüğü, Güzelyurt'taki Bostancı kapısının açılması konusunda anlaşmaya varıldığı, Lefkoşa'da Lokmacı Barikatı'nın açılması konusunda da mutabakat sağlandığı kaydedildi. 
     Politis gazetesi de ''Yeşil Hat açılıyor'' başlıklı haberinde, ''anlaşmanın AB Komisyon temsilcilerini de şoke ettiğini ve hedefin KKTC'deki seçimlerde 'anlaşmayı destekleyen güçlere' destek vermek olduğunu'' yazdı. 
     
</TEXT>
</DOC>
