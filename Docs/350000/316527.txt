<DOC>
<DOCNO> 316527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sontur22.html </URL>
<DATE> 2005/02/18/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Edirne sular altında... 
</HEADLINE>
<TEXT>

     Edirne'de, Meriç, Tunca ve Arda nehirlerindeki su seviyelerindeki artış sonucu meydana gelen taşkın olaylarında, Bulgaristan'daki barajlardan Meriç, Tunca ve Arda'ya su bırakılmasının da etkili olabileceği bildirildi. 
     Bulgaristan'da kar yağışının özellikle yüksek kesimlerde çok etkili olduğu ve kar kalınlığının 1-2 metreye ulaştığı şeklinde çeşitli duyumların alındığını belirten yetkililer, ''bu karlar lodosun etkisiyle eridi. Bir de yağışlar başlayınca zaten dolu olan barajlardan su bırakıldığını sanıyoruz " açıklaması yaptı. 
     Sulama amaçlı bazı barajlardan su salındığının tahmin edildiğini belirten yetkililer, yere düşen yağmur ile nehirlerden gelen su miktarının farklı olduğunu, ancak barajlarda su bırakılmasının kanıtlanacak bir şey olmadığını da ifade etti. 
     
     Mahsur kalan bir aile kurtarıldı 

     Edirne'de Meriç Nehri'nin su seviyesinde meydana gelen yükselme nedeniyle oluşan taşkında, Karaağaç Mahallesi'nde bir evde mahsur kalan aile, Sivil Savunma İl Müdürlüğü ekiplerince kurtarıldı. 
     AA muhabirinin edindiği bilgiye göre, Karaağaç Mahallesi'nde Simsar ailesinin 5 ferdi, nehir sularının yükselerek ev ve ahırı kaplamasıyla zor durumda kaldı. 
     Nahide Simsar 38 , Edirne Valiliği ile Karaağaç Muhtarlığı'nı arayarak, yardım isteyince, önce Edirne Belediyesi'nce dozer ve kepçe gönderildi. Ancak, araçlar, suyun derinliği ve batma tehlikesi karşısında bölgeye giremeyerek dönmek zorunda kaldı. 
     Bunun üzerine Edirne Sivil Savunma Müdürlüğü bağlı 5 kişi, botlarıyla bölgeye geldi. 
     Ekipler, botlarıyla, Bedriye, Nahide, Timur, Rıdvan ve Recep Simsar'ı kurtardılar. Ekipler, ayrıca, ahırdaki 15 büyükbaş hayvandan bir kısmını kurtardı, diğerlerini de kurmak için çalışlarına devam ediyor. 
     Bedriye Simsar, birkaç günden bu yana etkili olan yağmur sonrasında, evlerinin bir kısmının suyla dolduğunu ifade ederek, 1998 yılından beri böyle bir felaket yaşamadıklarını söyledi. 
     
     Bilgi vermeleri gerekiyordu 

     Öte yandan, 2000 yılında Bulgaristan ve Türkiye arasında düzenlenen protokolde, Bulgaristan tarafının nehirlerdeki su artışını Türk yetkililere bildirmesinin kararlaştırıldığını hatırlatan yetkililer, ''ancak su artışı bize bildirilmedi'' diye konuştular. 
     Nehirlerdeki su artışının kendilerine bildirilmesi durumunda gerekli tedbirlerin alınacağını kaydeden yetkililer, ''su seviyelerindeki artış bildirilseydi vatandaşları bu yönde uyarırdık. Bazı bölgelere makine parkımızı takviye ederdik'' dedi. 
     
     Nehirler Bulgaristan'da doğarak Edirne'de birleşiyor 

     Meriç, Tunca ve Arda nehirleri Bulgaristan'dan doğarak Edirne'de birleşiyor. Meriç olarak Saros Körfezi'ne dökülen üç nehirden biri olan Arda, Yunanistan'da 30 kilometre yol kat ettikten sonra, Edirne'de ise bir kilometre kadar devam ederek, Meriç'le birleşiyor. 
     Arda Nehri'nin bu nedenle taşkınlarda çok fazla etkisinin olamayacağını kaydeden yetkililer, ''asıl sorun Bulgaristan'ın Arda'nın yanı sıra Meriç ve Tunca'nın kollarına kurduğu çok sayıdaki barajdan kaynaklanıyor. Bu barajların bir kısmı enerji üretiminde kullanılırken, bir kısmı da tarımsal sulama amaçlı inşaa edilmiş'' diye konuştular. 
     
     Vali ''Yunan ve Bulgar yetkililerle tedbirleri konuşuyoruz" 

     Edirne Valiliği'nden yapılan açıklamada, Meriç, Tunca ve Arda nehirlerinin birleştiği yerdeki suyundebisinin 1.144 saniye metreküp olduğu bildirildi. 
     Edirne Valisi Nusret Miroğlu, bölgede yoğun kar yağışının ardından etkili lodosla birlikte başlayan yağmurun, Meriç ve Arda nehirlerinde su seviyesinin artmasına ve nehiryataklarına yakın bölgelerin su altında kalmasına neden olduğunu belirtti. 
     Arda Nehri üzerindeki barajlardan suyun kontrollü bırakılması yönünde Yunan ve Bulgar yetkilileriyle görüştüklerini belirten Miroğlu, ''su debisinin kontrol altında tutulabilmesi ve olası tehlikelere karşı alınabilecek tedbirler konusunda karşılıklı temaslar sürüyor" dedi. 

     
</TEXT>
</DOC>
