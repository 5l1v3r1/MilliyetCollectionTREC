<DOC>
<DOCNO> 338162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonsiy23.html </URL>
<DATE> 2005/04/29/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Gül Türkiye'de çalışan işadamını da siyasetçiyi de kıskanırlar 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Bugün bölgemizdeki savaş şartlarına rağmen Türkiye'nin nasıl özgüven kazandığını ve geleceğe ümitle baktığını herkes biliyor'' dedi. 
     Bakan Gül, Kayseri'nin Develi İlçesi'ndeki Saray Çiftliği Tarım İşletmelerinin açılışında yaptığı konuşmada, Türkiye'nin nasıl bir değişim içinde olduğuna herkesin şahit olduğunu söyledi. 
     Türkiye'nin sadece demokratikleşmede değil, ekonomide de büyük bir değişim içinde olduğuna işaret eden Gül, şöyle devam etti 
     ''2.5-3 yıl önce Türkiye'nin nasıl kabuslar yaşadığını, geleceğe nasıl karamsar baktığımızı çok iyi biliyoruz. Bugün bölgemizdeki savaş şartlarına rağmen Türkiye'nin nasıl özgüven kazandığını ve geleceğe ümitle baktığını herkes biliyor. Birçok ülkenin bütçesinden daha büyük ciroya sahip şirketler, Türkiye'nin geleceğine güvendikleri için geliyorlar. Yatırım yapmak isteyen geleceğe bakar. Türkiye, ümitsizliğin derinliklerinden, geleceğe ümitle bakar hale geldi.'' Gül, her alanda olduğu gibi tarımda da büyük gelişmeler yaşandığını ifade ederek, bir taraftan yapısal eksiklikler giderilirken, bir taraftan da büyük teşvikler sağlandığını kaydetti. 
     Savaş şartları altında dış politikada çok büyük sıkıntıların olduğu 2003 yılında hayvancılığa inanılmaz büyük destekler verildiğini anlatan Gül, ''İstesek de istemesek de duvarlar yıkılıyor. Küçük işletmelerin birleştiği gibi, ülkeler de bu şekilde birleşiyor. AB, bunun mecburi ortaya çıkışıdır. Dolayısıyla bir gün eninde sonunda karşı karşıya kalacağımız gerçeğe, Türkiye'yi bugünden hazırlamak zorundayız'' diye konuştu. 
     Türkiye'ye yatırım çağrısında bulunan Bakan Gül, şöyle devam etti 
     ''Herkese çağrıda bulunuyoruz. Kim nereye yatırım yapacaksa, devletin hangi kuruluşunu alacaksa gelsin. Bunu siz yapmazsanız, dışardan gelecekler. Dışardan çok büyük bir ilgi var. Türkiye'de bir alışkanlık var. Çalışan işadamını da siyasetçiyi de kıskanırlar. Herkes ayağına çelme takmak için çalışır. Halbuki her şey Türkiye için yapılıyor. Daha yiyeceğimiz çok fırın ekmek, yürüyeceğimiz çok yol var. Çünkü kaybettiğimiz çok zaman var. 
     Bu bölgede aslında coğrafyayı değiştiriyoruz. Akdeniz'e akan bir ırmağı, Karadeniz'e akar hale getiriyoruz. Zamantı Tüneli, yıllardır devam ediyor. 10 kilometrenin 2 kilometresi delinen tünelin, 2.5 yılda delinen bölümü 8 kilometreyi aştı.'' 
     
</TEXT>
</DOC>
