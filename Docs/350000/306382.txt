<DOC>
<DOCNO> 306382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun09.html </URL>
<DATE> 2005/01/14/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İşte ABD istihbaratına göre 2020'de olacaklar... 
</HEADLINE>
<TEXT>

     Amerikan istihbaratının, 2020 yılında dünyadaki tahmini gelişmeler ile ilgili hazırladığı rapora göre, terör tehdidi, El Kaide'nin yerini alacak küçük, ancak dünya geneline yayılmış örgütlerin eylemleri ile kendisini hissettirecek. 
     Amerikan Ulusal İstihbarat Konseyi'nin hazırladığı ''Küresel Geleceğin Haritası'' adlı raporda, 15 yıl içinde dünya düzenini etkileyecek olası gelişmelere yer verildi. 
     Konseyin, doğrudan Merkezi Haberalma Teşkilatı CIA Başkanı Porter Goss'a sunduğu 120 sayfalık raporda, Irak savaşının yeni bir militan sınıfı doğurabileceğine dikkat çekildi. 
     Raporda, El Kaide'nin yerini aşırı dinci, merkezi olmayan küçük örgütlerin alacağı, ABD'nin, dünyanın en büyük gücü olarak yerini koruyacağı, ancak Çin ile Hindistan'ın öne çıkan ülkeler arasında yer alacağı tahmininde bulunuldu. 
     Rapora göre, Çin ile Hindistan, dünya üzerinde ekonomik ve siyasi gücünü artıracak, 2020'ye kadarki değişimde, küreselleşmenin yanı sıra kadınların statüsünün, biyoteknolojinin, kitle imha silahlarının, iklim değişikliğinin ve uluslararası kuruluşların büyük etkisi olacak. 
     En büyük kaygının, teröristlerin kitlelere zarar verebilecek biyolojik etmenlere veya nükleer donatıma sahip olmasından kaynaklandığı belirtilen raporda, Müslüman ve Arap ülkelerine örnek olabilecek, Ortadoğu'daki demokratikleşme sürecinin kilit önemi bulunduğuna dikkat çekildi. 
     Konsey Başkan Yardımcısı David Gordon, değişimin siyasi, ekonomik ve hatta kültürel anlamda olacağını söyleyerek, Koreli pop şarkıcılarının uluslararası ünlerini kanıt gösterdi. Gordon, Hindistan film sektörünün kalbi olan Bollywood'un, Hollywood'un ışıltısını söndürecek duruma gelebileceği tahmininde bulundu. 
     Gordon, ABD'nin dünya düzenindeki yerini koruyacağını, ancak daha çok rekabet olacağını söyledi. 
     
</TEXT>
</DOC>
