<DOC>
<DOCNO> 328370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/spor/axspo01.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mafya giremez' 
</HEADLINE>
<TEXT>


TBMM'de bilgi veren Beşiktaş Başkanı Demirören, Çakıcı ile birlikte camiaya yakışmayan 15 kişiyi üyelikten çıkardıklarını söyledi. Demirören, "Bize karşı tavır var. Üç büyükleri ikiye indirmek istiyorlar" diye konuştu 

GÜNSELİ ÖNAL 


Beşiktaş Başkanı Yıldırım Demirören dün Ankara'da Meclis'te ilginç iddialarda bulundu. TBMM Araştırma Komisyonu'na bilgi veren Demirören, "Bize karşı çok hakem hatası yapılıyor. Beşiktaş'a karşı bir tavır var. Üç büyükleri ikiye indirmek istiyorlar" diye konuştu. 
Demirören, kendisine yöneltilen soruları yanıtlarken, "Mafya ile herhangi bir ilişkim yok. Mafya, Beşiktaş'ın da içine giremez ve yönlendiremez" derken, aralarında Alaaddin Çakıcı'nın da bulunduğu ve Beşiktaş camiasına yakışmayan 15 kişinin üyelikten çıkarıldığını belirtti. 
Beşiktaş eski Menajeri Sinan Engin'in Çakıcı ile yakın bir ilişkisi olmadığının anlaşıldığını vurgulayan Demirören, milletvekillerine, "Belki içinizden de Çakıcı'yı tanıyanlar vardır" dedi. 
Demirören, kulüp tarafından verilen sahte belge ile yurtdışına adam gönderildiği konusu ile ilgili olarak da Kerem adlı bir kulüp çalışanının eski başkan Serdar Bilgili'nin imzasını taklit ettiğini söyledi. 

'Geçen yıl araştırılsın' 
Beşiktaş'a karşı çok hakem hatası yapıldığını belirten Demirören, "Üç büyükleri ikiye indirmek istiyorlar" görüşünü savunurken, Siyah - Beyazlı ekibin geçen yıl 9 puan öndeyken nasıl olup da ligi üçüncü sırada tamamladığını anlayamadıklarını söyledi. Komisyon üyelerine, "Belki bu konuyu siz araştırıp bir tespit yapabilirsiniz" diyen Demirören, MHK'nin atama ile göreve gelmesi gerektiğini kaydetti. 

'Şampiyonluk Kadıköy'e kalmaz' 

SÜLEYMAN HATISARU 

Galatasaraylı Hakan Şükür ve Hasan Şaş, yemekte karşılaştıkları Beşiktaş Başkanı Yıldırım Demirören'e, Fenerbahçe maçından önce şampiyon olacaklarını söyledi. Beşiktaş Hentbol Takımı'nın Etiler'de düzenlediği geceye Teknik Direktör Rıza Çalımbay ile birlikte katılan Demirören aynı restoranda karşılaştığı iki oyuncuyla kısa bir süre sohbet etti. Şampiyonluk yarışının 33. hafta Kadıköy'de oynanacak Fenerbahçe-Galatasaray maçına kadar süreceğini belirten Yıldırım Demirören, "Ancak Galatasaray, Kadıköy'de işi bitirir ve şampiyon olur" yorumunda bulundu. Bunun üzerine Galatasaraylı iki yıldız futbolcu, "Başkanım bu iş oraya kadar kalmaz. 100. yılımızda şampiyon oluruz" yanıtını verdi. 

Karşı karşıya 

Diyarbakırspor maçının hazırlıklarını dün yaptığı antrenmanla sürdüren Beşiktaş, kondisyon ve pas çalışmasının ardından taktik idmanı yaptı. 
Teknik Direktör Rıza Çalımbay, taktik çalışmasında savunma ile forvet oyuncularını karşılıklı oynattı. Antrenmanı sık sık kesen Çalımbay, futbolcularını uyararak, isabetli paslar atıp, bir an önce kaleye yönelmelerini istedi. 
Antrenmana sakatlığı süren Fatih ve Juanfran'ın yanı sıra, üst solunum yolu enfeksiyonuna yakalanan Çağdaş ile sağ üst adalesinden hafif bir sakatlığı bulunan Tümer katılmadı. 
Öte yandan Beşiktaş Yönetimi, Sportif Direktör aramadıklarını ve bu konunun yönetimde görüşülmediğini açıkladı. 

Juanfran gün sayıyor 

Bir süredir sakat olan Beşiktaş'ın İspanyol futbolcusu Juanfran'ın, gelecek hafta takımla birlikte çalışmalara başlayabileceği bildirildi. Kulüp doktoru Ayhan Optur, sağ ayak bileği ekleminde kıkırdak zedelenmesi olan Juanfran'ın tedavisinin sürdüğünü belirterek " Giderek iyileşiyor. Sanırım gelecek hafta çalışmalara başlayacak" dedi. 

'Nouma dönebilir' 

Beşiktaşlılar, dün Yeditepe Üniversitesi'nde öğrencilerle bir araya geldi. Yönetimden Kıvanç Oktay ile Murat Ürünsak, Teknik Direktör Rıza Çalımbay ile futbolculardan Tümer, Ali ve Mustafa, panelde soruları yanıtladı. Oktay, Pascal Nouma'nın tekrar takıma dönüp dönmeyeceği sorusuna ise şu cevabı verdi "Nouma futbolu bırakıyor. Belki pazarlama için onu düşünebiliriz. Artık futbolcu olarak değil de belki başka görevler için Türkiye'ye gelebilir." 

Sergen'e cevap hakkı 

Sergen, sorunlarından tamamen kurtuldu ve tam kapasite oynayabilecek düzeye geldi. Hakkında çok şey söylendiğini belirten Sergen, "Ama ben cevabı sadece sahada veririm. Kalan maçlarda cevap hakkımı en iyi şekilde kullanacağım" ifadesini kullandı. 

7 bin 500 YTL ceza 

Profesyonel Futbol Disiplin Kurulu, Trabzonspor maçında Siyah - Beyazlı seyircilerin sahaya yabancı madde atması nedeniyle Beşiktaş'a 7 bin 500 YTL para cezası verdi. Kurul, Galatasaray'a da Ankaraspor maçındaki çirkin tezahürat nedeniyle aynı miktarda para cezası kesti. 

Adına yakıştı 

Beşiktaş Jimnastik Kulübü'nün cimnastikçileri, Siyah - Beyazlılar'ı Antalya'da en iyi şekilde temsil etti. Kulüplerarası Türkiye Ritmik Jimnastik Şampiyonası 1. Etap yarışmalarında Beşiktaş, büyükler kategorisinde takım halinde birinci oldu. Gizem Oylumlu da müsabakaları Türkiye Şampiyonu olarak tamamladı. 


</TEXT>
</DOC>
