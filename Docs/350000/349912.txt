<DOC>
<DOCNO> 349912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun13.html </URL>
<DATE> 2005/06/08/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Erdoğan’ın ziyaretine Moskova yorumu ABD vaatleri kağıt üstünde kaldı’ 
</HEADLINE>
<TEXT>

     İhsan DÖRTKARDEŞ, DHA 

      BAŞBAKAN Recep Tayyip Erdoğan’ın bugün başladığı ABD ziyaretini değerlendiren Moskova Radyosu, Washington yönetiminin Türkiye’deki ABD karşıtlığının nedenini araştırdığını belirterek, PKK’ya karşı Irak’ta yapılacak bir operasyonun ilişkileri yeniden düzelteceğini, ancak ABD’nin Irak’ta ikinci bir cephe açamayacağını savundu. 
     Radyoda yayınlanan yorumda, Başbakan Erdoğan’ın bu ziyaretinin ’iki stratejik ortak’ olarak nitelendirilen Türkiye ile ABD arasındaki ilişkilerin daha da geliştirilmesi açısından çok önemli olduğu vurgulandı. 
     
     ERDOĞAN’DAN ÖNCE GÜL VE ARINÇ ABD’YE GİTTİ 
     Yorumda, Bush-Erdoğan görüşmesinden önce Dışişleri Bakanı Abdullah Gül ile TBMM Başkanı Bülent Arınç’ın ABD’ye gittiği hatırlatıldı. Ziyaret sırasında Arınç’ın, Türkiye-ABD ilişkilerinde değişiklikler bulunduğunu ve Amerikalılar ile Türkler dost olduğu halde Türkiye’nin, ABD’nin her isteğini yerine getirmesinin şart olmadığını ilettiğini belirten radyo, Arınç’ın ayrıca taraflar arasında içten ve hak eşitliğine dayalı ilişkiler bulunduğu söylediğini de hatırlattı. 
     Radyo, Washington’ın son 3 yılda Türkiye’nin çıkarlarını bilmezlikten gelmesi sonucu, Türkiye’de ABD karşıtlığının görülmedik boyutlara ulaştığını savunurken, ABD Kongresi Dışişleri Komitesi’nde yapılan toplantıda Türkiye’deki ABD karşıtı eğilimlerin artmasının nedeninin tartışıldığını kaydetti. Yorumda şu ifadeler kullanıldı 
     
     ’ABD KENDİ MÜTTEFİKİNİN KONUMUNU HESABA KATMADI’ 
     "Bu toplantılara katılanlar şu hususu kabul etmek zorunda kaldı Irak’a karşı savaş, Türk sosyal çevrelerinde hoşnutsuzluk uyandırdı. Ankara, Irak Savaşı’nın önüne geçmek için büyük gayretler gösterdi. Türkiye’nin girişimi üzerine Irak’a komşu ülkeler arasında düzenli olarak konferanslar yapıldı. Fakat ABD yönetimi kendi müttefikinin pozisyonunu hesaba katmadı. Türkiye devletlerarası hukuk kurallarına ve BM’nin üstünlüğüne saygı göstererek, Irak ve tüm Müslüman dünyası ile ilişkilerinin yapısını hesaba katarak Irak’a karşı askeri eylemlerde kullanılmak üzere ABD birliklerinin kendi topraklarında konuşlanmasına izin vermedi. 
     Kuzey Irak’ta Türk subaylarının ABD özel komando grubu tarafından gözaltına alınması da Türkiye-ABD ilişkilerinin gerginleşmesinin nedenlerinden biri olarak nitelendirildi. Bu sorun en yüksek düzeyde çözüldü. Amerikalı siyasi uzmanlara göre Beyaz Saray’ın PKK’nın faaliyetleri hususundaki politikası eskisi gibi ikili ilişkilerin normalleştirilmesi yolunda başlıca engeli oluşturuyor. Washington’ın bu örgütü etkisiz hale getirme yolundaki vaatleri kağıt üstünde kaldı." 
     
     ’ABD IRAK’TA İKİNCİ BİR CEPHE AÇMAYA DAYANAMAZ’ 
     Moskova Radyosu, bu sorunun çözülmesi ve ABD’nin PKK hususundaki vaatlerini yerine getirmesinin, Türkiye-ABD ilişkilerini yeniden stratejik ortaklık yoluna yöneltecek mekanizmayı işletme olanağı verebileceğini vurguladı. 
     Yorumun sonunda, "Washington, ABD birlikleri tarafından Kuzey Irak’ta PKK’lılara karşı aktif askeri eylemler gerçekleştirileceğini, ABD ve AB’nin ortak önlemleri sonucunda örgütün Batı Avrupa’daki temsilciliklerinin kapatılacağını ve PKK’nın finansman kaynaklarının kaldırılacağını vaat ediyordu. Fakat ABD’deki politika uzmanları, Amerika’nın Irak’ta ’ikinci cephe’ açılmasına dayanamayacağını kabul ediyor" denildi. 
     
</TEXT>
</DOC>
