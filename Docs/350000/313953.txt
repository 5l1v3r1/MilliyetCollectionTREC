<DOC>
<DOCNO> 313953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/dunya/adun.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Açe, Türk ekmeği ve bayrağını çok sevdi 
</HEADLINE>
<TEXT>


Açeliler, Türklerin tsunamizedeler için pişirdiği ekmeği kapışıyor. Bir de Türk bayrağı çok popüler çünkü yasadışı Açe bayrağına çok benzeyen Türk bayrağını taşımanın cezası yok 

DIŞ HABERLER SERVİSİ 


Türk fırıncıların yaptıkları sıcacık Türk ekmekleri, 26 Aralık'taki tsunamiden en çok zarar gören bölge olan Endonezya'nın halkı Müslüman "Açe"sini ısıtan tek şey değil. Açe'de, Türk ekmeğinin yanı sıra Türk bayrağına da büyük talep yaşanıyor. Çünkü Türk bayrağı, bağımsızlık için 30 yıldır Endonezya hükümetine karşı silahlı mücadele yürüten Özgür Açe Hareketi'nin Garakan Aceh Merdeka - GAM ay yıldızlı bayrağına çok benziyor. AP'nin haberine göre, tsunami öncesinde GAM bayrağı taşıyan kişiler hain diye hapse atılırken, Türk yardım ekibinin bölgeye gelmesinden bu yana Açe milliyetçileri yasadışı GAM'ınki yerine Türk bayrağı taşıyorlar, Türk bayraklı tişörtlerle serbestçe dolaşıyorlar. Çünkü hükümet Türk bayrağına engel çıkarmıyor. 
AP muhabirinin, Banda Açe'de kurulan bir Türk fırınının önünde ekmek sırasında beklerken konuştuğu bir Açeli, şapkasındaki Türk bayrağını göstererek, "Herkes bunun Açe bayrağı olduğunu bilir. Bunu rahatça giyebiliriz ve polis de bir şey yapamaz" dedi. Özgür Açe Hareketi'nin, bölgede Açe'nin kendi kaderini tayin hakkı için referandum yapılması amacıyla sürdürdüğü savaşta on binlerce insan öldü. 

'Türk bayrağı var mı ' 
AP'ye göre, Türk bayrağının, Sumatra Adası'nın kuzeyindeki 4.1 milyon nüfuslu Açe bölgesindeki ani popülaritesi, halkın ayrılıkçı hareket ile güçlü bir bağı olduğunu ortaya koyuyor. Açe bayrağının Türk bayrağından farkı, ay - yıldızın altında ve üstünde yer alan siyah - beyaz şeritler. 
20 Türk gönüllünün çalıştığı Açe'de, Türk fırıncıların yaptığı ekmekler, temel gıdası pirinç ve erişte olan halkın gözünde egzotik bir gıda. Fırıncılar ekmeği, içine biraz da şeker katarak, Açelilerin damak zevkine uygun şekilde üretiyor. Yardım kapsamında Açe'de bulunan Halk Ekmek yöneticilerinden Kamil Kolabaş, "Onlara yeni bir kültür veriyoruz, ekmek kültürü" dedi. Kolabaş'ın yönettiği fırının dışındaki kalabalığınsa önemli bir bölümü ekmek yerine Türk bayrağı peşinde, Türk işçi sanarak yaklaştıkları gazetecilere bile, "Türk bayraklı tişört var mı " diye soruyor. 


</TEXT>
</DOC>
