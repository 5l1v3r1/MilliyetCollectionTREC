<DOC>
<DOCNO> 313887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sontur03.html </URL>
<DATE> 2005/02/09/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Fatih'te 4 katlı binada yangın çıktı, içerideki anne kıza ulaşılamadı 
</HEADLINE>
<TEXT>

     Fatih'te 4 katlı binada çıkan yangın sırasında içeride mahsur kalan ve aralarında çocukların da olduğu 6 kişi yaralandı. 
     A.A muhabirinin aldığı bilgiye göre, sabah saatlerinde Balat Ayan Caddesi Çilingir Sokak üzerinde bulunan 4 katlı binanın giriş katında yangın başladı. 
     Yapının eski ve iç kısımlarının ahşap olması nedeniyle kısa sürede büyüyerek tüm binayı saran yangın, bir süre sonra da bitişikteki bir başka binaya sıçradı. 
     Bu sırada 4 katlı binanın üst katlarında oturan ve aralarında çocukların da bulunduğu bazı kişiler, içeride mahsur kaldı. 
     Bu kişilerden Ramazan İmraklı 48 , kızları Cansu 13 ve Özlem ile kendisiyle aynı ismi taşıyan oğlu Ramazan'ın 10 yanı sıra aynı binada oturan Yılmaz Anlıyanoğlu ve Vesile Anlıyanoğlu yaralandılar. 
     Dumandan etkilenen ya da vücutlarının çeşitli yerlerinden yanarak yaralanan bu kişilerden bazıları kendi imkanlarıyla kurtulurken, diğerleri ise olay yerine gelen itfaiye ekipleri tarafından kurtarıldı. 
     Yaralılardan Ramazan İmraklı, oğlu Ramazan ve kızları Cansu Haseki Eğitim ve Araştırma Hastanesi'ne, Özlem Taksim Eğitim ve Araştırma Hastanesi'ne, Yılmaz ve Vesile Anlıyanoğlu ise SSK Vakıf Gureba Eğitim Hastanesi'ne kaldırıldı. 
     Binadan atlayan baba Ramazan İmraklı'nın sağlık durumunun ciddi olduğu bildirildi. 
     
     ANNE İLE KIZI KAYIP 
     İtfaiye ekiplerince söndürülen yangının ardından iç bölümleri kısmen çöken bina, kullanılamaz hale geldi. 
     Olay sonrası polislerce yapılan araştırmada ise yangın sırasında binada oldukları ifade edilen Ramazan İmraklı'nın eşi Kader ile kızı Yağmur'a henüz ulaşılamadı. 
     Yanan binada kalmış olabilecekleri kaydedilen anne ile kızını bulmak amacıyla polis ve itfaiye ekiplerinin arama çalışması sürüyor. 
     Bu arada çevredeki binalarda oturan ve yangın nedeniyle sokağa çıkan çok sayıda vatandaş, korkulu anlar yaşadı. 
     
</TEXT>
</DOC>
