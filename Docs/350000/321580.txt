<DOC>
<DOCNO> 321580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur04.html </URL>
<DATE> 2005/03/07/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Sinemada yan koltuktaki liseli kızı taciz edince... 
</HEADLINE>
<TEXT>

     DHA 

SAMSUN'da üniversiteli 21 yaşındaki Turgay Akın'a, kızına istememesine karşın arkadaşlık teklif etmeyi sürdürmesi üzerine sokak ortasında kurşun yağdırdığı öne sürülen 39 yaşındaki Recep S., ifadesinde, "Kızımı sinema salonunda eliyle taciz etmiş. Şikayet etmek için savcılığa giderken yolda karşıma çıktı. Bıçak çekince ben de ateş ettim'' dedi. Recep S. mahkemece tutuklandı. 
     Dün akşam üzeri Fevzi Çakmak Mahallesi'nde meydana gelen olayda, tekstil ürünleri satan dükkan işleten Recep S.'nin 13 yaşındaki kızı N.S., arkadaşlarıyla birlikte başrolünü Leonardo Dıcaprıo'nun oynadığı The Aviator' filmine gitti. 
     Film dönüşü eve gelen N.S., babası Recep S.'ye aynı mahallede oturan Ondokuz Mayıs Üniversitesi Ziraat Fakültesi 3'üncü sınıf öğrencisi Turgay Akın'ın, sinema salonunda yan koltuğunda oturduğunu ve kendisini eliyle taciz ettiğini söyledi. 
     İddiaya göre savcılığa şikayet etmek üzere dışarı çıkan Recep S., yolda Turgay Akın'la karşılaştı. Öfkesi artan Recep S., "Kızımı nasıl taciz edersin. Şimdi seni şikayet etmeye gidiyorum'' dedi. "Beni şikayet edemezsin'' dediğini öne sürdüğü Turgay Akın'ın kendisine kelebek adıyla bilinen bıçak çekip üzerine yürüğünü iddia eden Recep S., yanında taşıdığı ruhsatsız tabancasını çekti. 
     Recep S.'nin art arda ateş ettiği tabancasından çıkan 7 kurşundan 6'sı Turgay Akın'ın vücuduna isabet etti. 1 kurşun da yoldan tesadüfen geçen 21 yaşındaki Kadriye Canikli'nin bacağına isabet etti. Ayakta tedavi edilen Canikli taburcu edilirken, Samsun Devlet Hastanesi'ne kaldırılan Turgay Akın'ın hayati tehlikesinin bulunduğu belirtildi. 
     Polis tarafından yakalanan Recep S.. "Turgay, filmi izleyen kızımın yanına oturmuş ve eliyle onu taciz etmiş. Bu nedenle savcılığa suç duyurusunda bulunmaya gidiyordum. Birden karşıma çıktı ve bana bıçak çekip şikayet etmemem için tehdit etti. Sinirlenince silahıma davrandım. Çok üzgünüm'' dedi. 
     Hakkındaki yasal işlemlerin ardından adliyeye sevk edilen Recep S., tutuklanarak cezaevine gönderildi. 
     

     
</TEXT>
</DOC>
