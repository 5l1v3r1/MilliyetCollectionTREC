<DOC>
<DOCNO> 316444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy03.html </URL>
<DATE> 2005/02/18/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
''Dizüstü bilgisayar'' kampanyası ulusal güvenlik sorunu oluşturur mu 
</HEADLINE>
<TEXT>

     CHP Uşak milletvekili Osman Coşkunoğlu, ABD ve AB'nin, güvenlik sorunu nedeniyle dışladığı Microsoft Windows işletim sisteminin, öğretmenlere ve yargı mensuplarına yönelik kampanyalar kapsamındaki bilgisayarlarda kullanılmasını eleştirdi. Coşkunoğlu, konunun bir "ulusal güvenlik sorunu" olduğuna dikkat çekti. 
     Osman Coşkunoğlu, yaklaşık 650 bin öğretmene dağıtılması planlanan dizüstü bilgisayarda, "neden TÜBİTAK'ın geliştirdiği bir işletim sistemi değil de Microsoft'un işletim sistemi kullanılacağını" hazırladığı 6 soru önergesiyle Meclis gündemine getirdi. Coşkunoğlu, Başbakan Recep Tayyip Erdoğan, Milli Eğitim Bakanı Hüseyin Çelik, Ulaştırma Bakanı Binali Yıldırım ve Adalet Bakanı Cemil Çiçek'in yanıtlaması istemiyle verdiği önergelerde, Microsoft sisteminin tercih nedenini sordu. 
     
     "NEDEN DİZÜSTÜ BİLGİSAYAR" 

     Coşkunoğlu, dizüstü bilgisayarlara göre hem fiyatı hem de bakımı ve güncellenmesi çok daha ekonomik olan masaüstü bilgisayar seçeneğinin öğretmenlere neden sunulmadığı sorusunu yöneletti. Yaklaşık 650 bin bilgisayar alınacağı bilgisinin doğruluğunu da soran Coşkunoğlu, alınacak her bilgisayar için ABD'li Microsoft firmasına 2.5 dolar verilip verilmeyeceği sorusunun da yanıtlanmasını istedi. 
     
     "NEDEN TÜBİTAK DEĞİL DE MICROSOFT" 

     Bu tutarın toplamda 1.5 milyon dolara denk geldiğine dikkat çeken Coşkunoğlu, Microsoft Windows dışındaki seçeneklerin ve bu kapsamda TÜBİTAK tarafından geliştirilmiş olan bir işletim sisteminin neden tercih edilmediğini sordu. 
     
     "MİCROSOFT'LA ANLAŞMA YAPILDI MI" 

     Coşkunoğlu, Microsoft Başkanı Bill Gates'in ocak ayı sonundaki Türkiye ziyaretinde, gerek Gates ile gerek Microsoft yetkilileriyle hükümet ve Türk Telekom AŞ adına sözlü veya yazılı bir anlaşma yapılıp yapılmadığı sorusunu da yöneltti. 
     
     "ABD VE AB TERK ETTİ, BU ULUSAL GÜVENLİK KONUSU" 

     Coşkunoğlu, bilişim alanında atılacak adımların gizli anlaşmalar yoluyla değil, ulusal bir strateji çerçevesinde yapılması gerektiğine dikkat çekti. Öğretmenlere ve yargı mensuplarına bilgisayar dağıtılması gibi projelerin, ulusal teknolojinin gelişmesi için çok önemli fırsatlar olduğuna işaret eden Coşkunoğlu, konunun aynı zamanda bir ulusal güvenlik sorunu da olduğunu vurguladı. Coşkunoğlu, ABD ve AB'nin, ulusal güvenlik kaygıları nedeniyle Microsoft Windows işletim sistemini dışladığını vurgulayarak, Windows'un yoğun bir biçimde pazar arayışlarına yöneldiğini, bu çerçevede Türkiye'de de görüşmeler gerçekleştirildiğini ifade etti. 

ANKA 

     
</TEXT>
</DOC>
