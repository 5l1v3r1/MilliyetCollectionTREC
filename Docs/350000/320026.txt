<DOC>
<DOCNO> 320026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy41.html </URL>
<DATE> 2005/03/02/ </DATE>
<TIME> 18.27 </TIME>
<AUTHOR>  </AUTHOR>
<HEADLINE>
Kretschmer 17 Aralıktan beri reformların uygulanmasında ilerleme yok 
</HEADLINE>
<TEXT>

     AB Komisyonu'nun Türkiye Delegasyonu Başkanı Hansjörg Kretschmer, Türkiye'nin 17 Aralıktan beri siyasi reformlarda, özellikle de bu reformların uygulanmasında önemli bir ilerleme kaydetmediğini söyledi. 
     Kretschmer, AB'nin kamuoyu araştırmalarından sorumlu kurumu Eurobarometre'nin Türkiye için ilk Ulusal Raporu'nun sonuçlarına ilişkin düzenlediği basın toplantısında, 17 Aralıktan beri Türkiye'nin AB sürecinde bir yavaşlama olup olmadığı tartışmalarına ilişkin soruları yanıtladı. 
     Türk hükümetinin reformlara ve teknik nitelikli çalışmalara devam etme yönündeki kararlılığını takdirle karşıladığını söyleyen Kretschmer, bununla birlikte özellikle uygulama alanında gelişme gözlemlenmediğini bildirdi. 
     Kretschmer, Türkiye'de halen 60 kadar yayıncı veya yazara karşı açılmış davalar bulunduğunu ifade ederek, bunlardan birinin de yazar Orhan Pamuk olduğunu ve siyasi düzeydeki hiçbir yetkilinin bu konuda bir tepki vermediğini kaydetti. 
     Dışişleri Bakanlığı'nın, süreçte bir yavaşlama olmadığı, AB'nin de üstüne düşen sorumlulukları yerine getirmesi gerektiği yönünde yaptığı son açıklamanın hatırlatılması üzerine de Kretschmer, hazırlamaları gereken belgeler üzerinde çalışmalarını sürdürdüklerini kaydetti. 
     Katılım Ortaklığı Belgesi'nin KOB bu yıl, Çerçeve Belgesi'ninse tam üyelik müzakereleri başlamadan önce hazır olacağını belirten Kretschmer, bununla birlikte siyasi reformlara devam etmek için yeni bir KOB'a ihtiyaç olmadığını çünkü Ekim 2004'teki İlerleme Raporu'nun bunun için iyi bir temel oluşturduğunu bildirdi. 
     
</TEXT>
</DOC>
