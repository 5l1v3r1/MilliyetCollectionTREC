<DOC>
<DOCNO> 310929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sondun17.html </URL>
<DATE> 2005/01/31/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Peres 'kestirince...' 
</HEADLINE>
<TEXT>

     İsrail Başbakan Yardımcısı ve İşçi Partisi lideri Şimon Peres, dün yapılan haftalık olağan bakanlar kurulu toplantısında ''kestirince'' arkadaşları tarafından eleştirildi. 
     Yediot Aharonot, toplantıya katılan birçok bakanın Peres'in, gözlerini kapayıp 15 dakika kadar kestirdiğini söylediğini yazdı. 
     Bakanlar, 81 yaşındaki Peres'in çok yorgun göründüğünü, belirtirken, masada yanında oturan çalışma arkadaşlarının birden seslerini yükseltmesinin ardından masadaki bardakların birbirine çarpması ve sandalyelerin oynaması üzerine uyandığını söyledi. 
     Peres'in bürosundan yapılan kısa yazılı açıklamadaysa Peres'in bakanlar kurulu toplantısında şekerleme yaptığı yalanlandı ve ''Peres'in olan bitene daha iyi konsantre olmak için bazen gözlerini kapadığı herkesin malumudur'' denildi. 
     
</TEXT>
</DOC>
