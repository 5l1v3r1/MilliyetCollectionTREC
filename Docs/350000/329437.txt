<DOC>
<DOCNO> 329437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur29.html </URL>
<DATE> 2005/04/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Başkent güne "Nİsan 1" şakasıyla başladı 
</HEADLINE>
<TEXT>

     Kışı neredeyse kar yüzü görmeden geçirdikten sonra 1 Nisan sabahı ''tabiatın şakası'' ile uyanan Başkentlileri, Devlet Tiyatroları sanatçıları da şakalarıyla eğlendirdi. 
     Tüm dünyada evrensel ''şaka günü'' olan 1 Nisan dolayısıyla Devlet Tiyatroları DT sanatçıları ''Karagöz'' Mustafa Mutlu ile ''Hacıvat'' Esat Tanrıverdi, Yeni Sahne'den başlayarak Kızılay'ı dolaştı. 
     Karagöz ile Hacıvat'ın ilk durağı, Sakarya Caddesi'ndeki bir balıkçı oldu. Burada balıkları tutup sallayan ikili, daha sonra sokaktakilere şakalar yaptı. Yoldan geçen bir vatandaşa, ''Emeklilere yüzde 30 zam yapılıyormuş'' diyen Mutlu, daha sonra şaka yaptığını açıkladı. 
     Yol boyunca vatandaşların ilgisini çeken Karagöz ile Hacıvat, sık sık ''sakalın düşüyor Karagöz'', ''üstün başın çamur olmuş'' gibi esprilerin de odağı oldu. 
     Balıkçıdan sonra çiçekçi ve tatlıcıya da uğrayan ikiliye baklava ve kadayıf ikram edildi. Tatlıcının ardından bir döviz bürosuna uğrayan Karagöz ile Hacıvat, ''dolar düşüyormuş'' deyince bütün gözler üzerlerine çevrildi. 
     
     KIZILAY'IN ORTASINDA ÇİFTETELLİ... 
     Döviz bürosunun önünde rastladıkları bir vatandaş Karagöz ile Hacıvat'tan daha ''şakacı'' çıktı. 
     Hazırladığı şaka repliğini söyleyen Mutlu'ya dönen vatandaş, ''Hadi Şakşuka'yı söyle de seninle bir oynayalım'' dedi. Bunun üzerine Karagöz ile şakacı vatandaş döviz bürosunun önündeki şaşkın bakışlar arasında çiftetelli oynadı. 
     Daha sonra yaya geçidinin önünde taksicilere şaka yapmak isteyen Karagöz ile Hacıvat mini bir kazaya neden oldu. Şakacı tiyatrocuları izlemek isteyen kargo şirketi elemanları el arabasıyla taşıdıkları onlarca kutuyu yaya geçidinde devirdi. 
     
     SEN MİSİN ŞAKA YAPAN 
     Buradan Güvenpark'ın önüne gelen Karagöz ile Hacıvat, üç genç kıza Nisan Bir şakası yapmak istedi. 
     ''Sen dur ben sana bir kolonya ikram edeyim'' diyen genç kızın önerisini kabul eden Mutlu, şişede bulunan zeytinyağını avucuna döken genç kızın şakasına geldi. Zeytinyağıyla boş bulunup bir de sakalını sıvazlayınca sanatçının saçı, sakalı ve elleri yağlandı. Mutlu'nun ''zeytinyağı saçlara da iyi geliyormuş'' demesi üzerine başına gelecekleri anlayan genç kızlar kaçtı. 
     Daha sonra Güvenpark'ın önündeki metro istasyonu çıkışında vatandaşlarla şakalaşan ikili, parkta anıtın önünde basına poz verdikten sonra bu şakayla dolu macerayı noktaladı. 
     
     DİĞER ŞAKALAR... 
     Kültür ve Turizm Bakanlığı'na bağlı diğer sanat kurumları da değişik ''1 Nisan Şakası'' etkinlikleriyle Başkentliler'e sürprizler hazırladı. 
     Devlet Opera ve Balesi Orkestrası'ndan dört sanatçı, Beğendik'te konser vererek alışveriş yapan vatandaşları şaşırttı. 
     Gençlik Halk Dansları topluluğu sabahın erken saatlerinde Kültür ve Turizm Bakanlığı'nın, Devlet Halk Dansları Topluluğu Kızılay Gima'nın önünde gösteriler sundu. 
     Devlet Çoksesli Korosu Karum'un, Ankara Türk Dünyası Müzik Topluluğu Migros Alışveriş Merkezi'nin önünde, Cumhurbaşkanlığı Senfoni Orkestrası Sakarya Caddesi'nde, Ankara Devlet Türk Halk Müziği Korosu ise Güvenpark'ta konserler verdi. 
     
</TEXT>
</DOC>
