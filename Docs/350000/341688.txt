<DOC>
<DOCNO> 341688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/dunya/dun01.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Siftah Arınç'tan 
</HEADLINE>
<TEXT>


Beyaz Saray, Erdoğan'a geç randevu verince, zor dönemdeki ilk ziyareti yapmak Arınç'a düştü 

WASHINGTON Milliyet 


AKP hükümetinin üç ağır topu, yaz başında Washington'a gelerek "sıkıntılı" bir dönemden geçen Türk - Amerikan ilişkilerinin havasını düzeltmeye çalışacaklar. Başbakan Recep Tayyip Erdoğan'ın Beyaz Saray'dan istediği randevu, Ankara'da arzulanandan daha geç bir tarihe verilince, bu zor dönemde ABD'ye ziyaret siftahını yapmak da, 26 Mayıs'ta Temsilciler Meclisi Başkanı Dennis Hastert ile buluşacak olan TBMM Başkanı Bülent Arınç'a düştü. 
Erdoğan ve Dışişleri Bakanı Abdullah Gül, Arınç'tan iki hafta sonra Washington'a gelerek, 8 Haziran'da Beyaz Saray'a çıkacaklar. 

Kaliforniya iptal 
ABD'nin Ankara Büyükelçisi Eric Edelman'ı geçen yıl bir randevu için 6 hafta bekletmesiyle Washington'un tepkisini çeken Erdoğan bu kez, kendi randevu talebi konusunda Beyaz Saray tarafından yaklaşık 6 hafta bekletildi. 
Diplomatik kaynaklara göre, Başkan Bush'la mayısın ikinci yarısında görüşme arzusunu gerçekleştiremeyen Erdoğan, bu yöndeki ilk talebini martın 3. haftasında ABD başkentine iletmişti. Beyaz Saray, bunu mümkün görmedi ve haftalar süren bekleyişin ardından, Erdoğan'ı 8 Haziran'da davet etti. 
Bu gecikme üzerine Başbakan'ın daha önce bizzat açıkladığı Kaliforniya'ya gelme planını iptal ettiğini belirten bir diplomat, "Başbakan'ın Kaliforniya'da kızının mezuniyetine katılması ve iş çevreleriyle görüşmesi, Beyaz Saray'dan mayısta tarih alınsa daha kolay olacaktı. Ama şimdi program değişti" dedi. 
Arınç, Washington'dan sonra Chicago'ya geçerek sürdüreceği ABD ziyaretini haziran başında tamamlayacak. 
Arınç'ın dönüşünden birkaç gün sonra Gül, önce Florida'ya gelerek Ft. Lauderdale kentindeki Amerika Devletleri Örgütü toplantısına "gözlemci" olarak katılacak. Daha sonra Washington'a geçecek olan Gül, 8 Haziran'da önce ABD'li muadili Condoleezza Rice ile ikili bir görüşme yapacak, sonra da Erdoğan'la birlikte Beyaz Saray'a çıkacak. Erdoğan ve Gül, daha sonra New York'ta BM Genel Sekreteri Annan ile görüşecekler. 


</TEXT>
</DOC>
