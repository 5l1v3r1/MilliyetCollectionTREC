<DOC>
<DOCNO> 344751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/spor/spo10.html </URL>
<DATE> 2005/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyum şart 
</HEADLINE>
<TEXT>


HİDAYET TÜRKOĞLU 


Fenerbahçe, Damir Mrsic'in tutuk bir gününde olmasından çok etkilendi. Skor gücüyle geçen maça damgasını vuran Mrsic'in durgun görüntüsü, Fenerbahçe'yi frenledi. Ömer olsun, Edwards olsun bu görevi üstlendiler ve takımın skor gücünü yüklendiler. Ama Salyers'ın hücumdaki formsuzluğu Fenerbahçe'ye bir türlü istikrarı getiremedi. Ayrıca hakemler üzerinde de fazla kafa yordular. Her şeye itiraz ettiler. Bazı haksız kararlar oldu, ama oyuncuların bundan etkilenmemeleri ve işlerine bakmaları gerekirdi. Doğrusu bu itirazlardan bile yorulduklarını gözledik Sarı - Lacivertliler'in.... Efes Pilsen ise tecrübeli bir takım olduğu için kontrolü hiç elden bırakmadı. Yine son anlarda yaptıkları gerek iyi savunma ve gerekse hücumdaki paylaşım doğruları, onları galibiyete ulaştırdı. 

Nikolic farkı 
Fenerbahçe, takım olarak formu yakalaması halinde etkili olacaktır. Aksi takdirde Efes Pilsen gibi güçlü bir takımı yenmek güç... Çünkü ilk maçta Damir Mrsic ile Ömer'in iyi durumdaydı, ancak diğer oyuncuların katkı yapamamıştı. Bu kez diğer oyuncuların katkısı ön plana çıktı, ama Mrsic durdu. 
Efes Pilsen hücumda çok daha tecrübeli olduğu için özellikle Prkacin ve Ermal'i iyi kullandı. Hep erken yardım geldi ve onlar da hemen boş adamı buldular. Bu toplar iyi bir gününde olan Nikolic'e gidince, şutlar sekmedi. Kaya'nın da sonradan oyuna girip, iyi performans ortaya koyması Efes'in işini daha da kolaylaştırdı. 
Fenerbahçe şu anda dezavantajda. Ama daha önce de yazdığımız gibi ilk beşte yer alan oyuncular, uyumu yakalarlar, form düzeyleri eşitlenirse tur için yeniden devreye girebilirler. Mrsic'in toparlanması çok zor olmayacaktır.. Önemli olan diğerlerinin ona ayak uydurması. 


</TEXT>
</DOC>
