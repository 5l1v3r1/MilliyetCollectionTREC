<DOC>
<DOCNO> 322935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonspo12.html </URL>
<DATE> 2005/03/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Galatasaray ligde İstanbulspor'a karşı ezici üstünlük sağladı 
</HEADLINE>
<TEXT>

     Galatasaray ile İstanbulspor, yarın yapacakları karşılaşmayla birlikte, Birinci Futbol Ligi'nde 44. kez karşı karşıya gelecek. 
     2 takım arasında geride kalan maçlarda sarı-kırmızılı ekibin galibiyet sayısında sarı-siyahlılara karşı açık ara üstünlüğü bulunuyor. Ligdeki maçlardan 27'sini Galatasaray kazanırken, İstanbulspor ise yalnızca 4 kez sahadan galip ayrılabildi. Taraflar 12 kez de eşitliği bozamadı. 
     ''Cim Bom'' lig maçlarında atılan gol sayısı bakımından da ''İstanbul Boğaları'' karşısında üstünlüğünü sürdürüyor. Galatasaray'ın attığı toplam 93 gole, İstanbulspor 38 golle karşılık verebildi. 
     2 takım arasında sezonun ilk yarısında yapılan maçı Galatasaray4-1 kazanmıştı. Geçen sezon yapılan maçlarda ise Güngören Mimar Yahya Baş Stadı'nda yapılan karşılaşmayı İstanbulspor 3-1 kazanmış, Atatürk Olimpiyat Stadı'ndaki müsabaka ise 2-2 berabere sonuçlanmıştı. 
     
</TEXT>
</DOC>
