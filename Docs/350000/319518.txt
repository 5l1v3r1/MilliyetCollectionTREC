<DOC>
<DOCNO> 319518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/yazar/tamer.html </URL>
<DATE> 2005/03/01/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Dünya entellekt havuzuna Türkiye'den katkı 
</HEADLINE>
<TEXT>

Dr. Karakullukçu, Anadolu'daki ve İstanbul'daki genç dimağları, İTÜ'nün teknokenti ARI'dan dünya entellekt havuzuna akıtacak ortamı yaratma çabasında 

Mühendislikten ekonomi ve finansa, oradan da hukuka uzanan, şaşırtıcı ve etkileyici bir eğitim süreci Amerika'da MİT'den elektrik mühendisliği ve ekonomi diploması, ardından İngiltere'de LSE'de London School of Economics finans ekonomisi masteri ve doktorası, sonra dönüp yeniden Amerika'da Colombia Üniversitesi'nde sıkı durun 3 yıl hukuk tahsili... 
New York Barosu'na kayıtlı avukat olan 34 yaşındaki bu genç adam, İstanbul Teknik Üniversitesi'nin teknokenti Arı'nın Genel Müdürü Dr. Memduh Karakullukçu. Teknokentin 1.5 milyon dolara malolan, 1 yıldır faaliyette bulunan ilk bölümü Arı - 1, KOBİ'lere hizmet veriyor. 25 bin metrekarelik arazi üzerinde 10 milyon dolarlık yatırımla gerçekleşen Arı - 2 ise Vestel ve Eczacıbaşı Bilişim gibi büyük şirketlerin Ar - Ge faaliyetlerine ev sahipliği yapacak, ama öğrenci şirketleri ve start - up'lara da yer ayrılmış. Ardından Arı - 3, Arı - 4 v.s. gelecek. 

Eksiğimiz yok 
"Nihai olarak 300 bin metrekarelik alana yayılacağız, anlayacağınız uzun bir yolumuz var" diyen Karakullukçu, teknokentle ilgili gelecek planlarını ve yarının Türkiye'siyle ilgili hayallerini nasıl da heyecanla anlatıyor 
"Ben bu dünyanın entellektüel merkeziyetçiliğinden çok rahatsız oluyorum. Dünyanın problemlerinin çözülebilmesi için, desantralize entellekt yaratılmasının şart olduğunu düşünüyorum. M.T.'nin notu Ben de... İTÜ'deki öğrencilerim, beni çok etkilediler. MİT'dekilerle yarışmamaları için hiçbir neden yok. LSE'de de ders vermiştim, karşılaştırma imk nım var. İTÜ'de hammadde çok iyi, ama provoke edilmesi lazım.Ben Anadolu'da da, İstanbul'da da hakkıyla kullanamadığımız, çok kıvrak olduğuna inandığım genç dimağların varlığından eminim ve onların dünya entellektüel havuzuna akmalarını sağlayacak bir odak noktasını Türkiye'de kurmak istiyorum. Akademisyenimizle, işadamımızla, sanatçımızla dünya entellektüel havuzuna özgün katkılar sağlayabiliriz. Yeter ki bunları sağlayacak agoraları oluşturabilelim. 

Silikon Vadisi değiliz 
Ben bizim teknokent için Silikon Vadisi denince çok korkuyorum. Beyin göçünden söz edildiğinde yine çok korkuyorum. Kavramsal klişeler bizim en büyük düşmanımız. Kavramsal klişelerin, iyiyle kötünün ayırt edilmesini engellediğini düşünüyorum. Her doğru başlık, bizi doğru yere götürmeyecektir. Bizim teknokenti başka kavramlarla anlatmak istiyorum." 
Karakullukçu Türkiye'yi, trilyon dolarlık bir ekonomi olarak tahayyül ediyor, ülkemizde böyle bir potansiyelin varolduğuna inanıyor -ki ben de bu görüşe katılıyorum. Öte yandan da turizm gelirlerimizi 50 milyar dolara çıkartarak ya da tekstil - konfeksiyon ihracatımızı yılda 3 - 5 milyar dolar arttırarak, bugünkü 300 milyar dolarlık GSYH'dan 1 trilyon dolara çıkılamayacağının da hemen altını çiziyor. Turizmi - tekstili elbette küçümsemiyor, ama Türkiye'yi 300 milyar dolardan 1 trilyon dolara sıçratacak büyük hamlenin başka taraflarda aranması gereğine işaret ediyor. 

ARI'da ilaç Ar - Ge'si 
Böylesi iddialı bir hedefle yola çıkınca, dünyanın en büyük 5 ilaç firmasından birini Türkiye'de Ar - Ge için ilk adımı atmaya ikna etmek de zor olmuyor. Ancak Karakullukçu'nun, söz konusu ilaç deviyle 6 - 7 ay süren yoğun görüşmelerinin sonunda, Türkiye'de Ar - Ge'nin tarifi konusunda bir netlik olmadığı için anlaşma sağlanamıyor. İlaç firması, İTÜ'nün teknokentinden yer kiralamak istiyor, ancak ciddi Ar - Ge'ye girmeden önce orada yerleşip bir süre, daha sınırlı faaliyetlerde de bulunabileceğini ifade ediyor. 
Ar - Ge'nin tarifinde netlik olmadığı için ilaç devi, Türkiye'de Ar - Ge için ilk adımı şimdilik atabilmiş değil. Ama Karakullukçu gibi birikimli ve heyecanlı gençlerimiz işe böylesine tutkuyla asılırlarsa, eminim ilaç devlerinin Türkiye'de Ar - Ge yaptıkları günleri de görebiliriz. 



</TEXT>
</DOC>
