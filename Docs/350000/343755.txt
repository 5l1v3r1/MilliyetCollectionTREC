<DOC>
<DOCNO> 343755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur08.html </URL>
<DATE> 2005/05/18/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
TTK ocağında göçük 3 ölü 
</HEADLINE>
<TEXT>

     Türkiye Taşkömürü Kurumu TTK Kozlu Müessese Müdürlüğü maden ocağında meydana gelen göçükte 3 işçi öldü, metan gazından etkilenen 4 işçi tedavi altına alındı. 
     Sabah saatlerinde Kozlu İncirharmanı 1 No’lu Maden Ocağı’nın eksi 560 kodunda tavan kısmında meydana gelen göçüğün altında kalan Kamil Burgucu ile açığa çıkan metan gazından etkilendiği bildirilen Şahin Akkurt olay yerinde, İsmail Akyol ise kaldırıldığı Zonguldak Atatürk Devlet Hastanesi’nde yaşamını yitirdi. 
     Kurtarma çalışmalarına katıldıkları sırada gazdan etkilenen üretim işçileri Cihat Gürler, Şahin Aydın, Soner Algan ve Vedat Doğan ise Zonguldak’taki hastanelerde tedavi altına alındı. 
     
     KURTARMAYA GAZ MASKESİZ GİTMİŞLER 

     Türkiye Taşkömürü Kurumu TTK Genel Müdürü Rıfat Dağdelen, "Göçükte kalan arkadaşlarını kurtarmaya çalışırken yaşamını yitiren 2 işçinin gaz maskesi takmadığı belirlendi" dedi. 
     Dağdelen, TTK Kozlu Müessese Müdürlüğü Toplantı Salonu’nda gazetecilere yaptığı açıklamada, sabah saatlerinde kurumlarına ait maden ocağında meydana gelen göçükte 3 işçinin hayatını kaybettiğini, metan gazından etkilenerek hastanede tedavi altına alınan 4 işçiden 1’inin yoğun bakıma alındığını söyledi. 
     Göçüğün olduğu bölgede çalışan 3 işçiden 2’sinin kaçarak kurtulduğunu ifade eden Dağdelen, şöyle konuştu 
     "Göçükte kalan arkadaşlarını kurtarmaya çalışan işçiler Şahin Akkurt ile İsmail Akyol’un gaz maskesi takmadığı için yaşamını yitirdiği belirlendi. Orada olmaması gereken bu işçiler, arkadaşlarını kurtarmaya çalışmasalardı yaşıyor olacaklardı. Herhalde heyecanlanmış olacaklar ki maskelerini bile takmamışlar. İşçi sağlığı ve iş güvenliği önlemi alınan ocaklarımızdaki bu tür olaylar bizleri derinden üzmüştür." Bir gazetecinin "Gaz maskeleri arızalı mıydı " sorusu üzerine Dağdelen, "Arızalı olduğunu kim söylüyor Nereden uyduruyorsunuz böyle şeyleri. Hiç kullanılmayan maskenin arızalı olduğu bilinir mi Heyecanlandılar ki maskelerini takmamışlar" diye konuştu. Kozlu İncirharmanı 1 No’lu Maden Ocağı’nın eksi 560 kodunda tavan kısmında meydana gelen göçükte kalan Kamil Burgucu ile metan gazından etkilendiği bildirilen Şahin Akkurt ve İsmail Akyol yaşamını yitirmişti. 
     Kurtarma çalışmalarına katılarak gazdan etkilenen üretim işçileri Cihat Gürler, Şahin Aydın, Soner Algan ve Vedat Doğan, Zonguldak’taki hastanelerde tedavi altına alınmıştı. 
     
</TEXT>
</DOC>
