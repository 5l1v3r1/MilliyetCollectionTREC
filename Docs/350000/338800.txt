<DOC>
<DOCNO> 338800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/yazar/toruner.html </URL>
<DATE> 2005/05/02/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Yeni bankacılık yasası saçmalıyor 
</HEADLINE>
<TEXT>


Yeni Bankacılık Kanunu Tasarısı'na göre bankasını bugün satana bile 20 yıl boyunca zimmet davası açılabiliyor. Hem de, Uzanlar için çıkarıldığı, sonra kaldırılacağı bizzat bana Adalet Bakanı tarafından söylenen maddeler korunarak. Bu maddelerin Anayasa'ya aykırı olduğu, Bankacılık Düzenleme ve Denetleme Kurumu BDDK Başkanı tarafından Antalya'daki konferansta açıkça kabul edildiği halde. 
A Dünyadaki en uzun zamanaşımı bu yasada. 
B Üstelik zamanaşımı geriye doğru da işliyor. 
C Bankasını sattıktan on dokuz yıl sonra bile banka sahibi, yönetim kurulu ve üst kademe yöneticilerine dava açılabiliyor. 
D Üstelik, açılan dava zimmet davası. Bu dava adamı öldürmekten beter. Suçlanan kişinin ve akrabalarının tüm malvarlığına el konuluyor. 
E Daha bitmedi. Zimmet davası açılması için, artık bankanın Tasarruf Mevduatı Sigorta Fonu'na TMSF devredilmiş olması ve faaliyet izninin kaldırılması da gerekmiyor. 
F Daha da bitmedi. Bu yasa ile birlikte değiştirilen ve 1 Haziran 2005'te yürürlüğe girecek olan yeni Ceza Muhakemeleri Kanunu'na göre, banka sahip ve yöneticileri için BDDK ve TMSF dışındaki herhangi bir özel veya tüzel kişi de banka sahip ve yöneticileri için zimmet suçu ihbarı yapabiliyor. 
Bu kafa, 
a Ülkemizde Türk bankası bırakılmamasını amaçlıyor. 
b Banka sahibi olanların ilelebet hükümetlerin emri altında kalmasını amaçlıyor. 
c Medya organlarının ilelebet hükümetlerin baskısı altında tutulmasını amaçlıyor. 
d Ulusal sermayenin her an ve kolayca yok edilebilme olasılığını sürekli gündemde tutuyor. 
e Türk sermayesinin Tantan'dan ve Temizel'den daha fazla kıskaç altına alınmasını istiyor. 
Bankalar Birliği, 
Yasalara güvenilerek elde edilmiş olan hakların, geçmişe etkili olarak geri alınmaması gerektiğini, Hukuk mantığına uymayan ve uluslararası örneklerde rastlanmayan aşırı düzenlemelerin daha başlangıçta Anayasa'ya aykırı olduğunu, Yasa tasarısının, temel işlevleri risk almak olan bankaları çok olumsuz etkileyeceğini, Alacaklıların alacaklarını eşit haklarla tahsil imkanlarının ellerinden alındığını, Yasa tasarısının, hukuk devleti ilkelerine, adil yargılanmaya, kanun önünde herkesin eşit olduğu kuralına aykırı olduğunu, Yasa tasarısının ekonomide telafisi imkansız ciddi sıkıntıya ve karmaşıklığa yol açacağını, söylüyor. 
Aslanım Bakan, "Bankalar batarken Bankalar Birliği Başkanı neredeydi " diye cevap veriyor. 
Bunlar bakanlar ama görmeyenler 



</TEXT>
</DOC>
