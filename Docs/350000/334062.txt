<DOC>
<DOCNO> 334062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonyas02.html </URL>
<DATE> 2005/04/16/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Polenler sabah yoğunlaşıyor... 
</HEADLINE>
<TEXT>

     Uzmanlar, polen alerjisi olanları, özellikle bahar aylarında sabahları kapı ve pencereleri açmamaları ve evin dışında spor yapmamaları konusunda uyardılar. 
     Adana Göğüs Hastalıkları Hastanesi Göğüs Hastalıkları Uzmanı Dr. Mustafa Baysal, AA muhabirine yaptığı açıklamada, bitkilerin üremesine yarayan, rüzgar ve böceklerle çevreye dağılan ve ''çiçek tozları'' olarak da bilinen polenlerin, özellikle ilkbahar ve yaz mevsiminde duyarlılığı olan kişilerde alerjik nezleye yol açtığını kaydetti. 
     Polen alerjisinin, ''bahar nezlesi'' olarak da bilinen hapşırık, burunda akıntı ve kaşıntı, gözlerde kızarıklık gibi belirtilerle ortaya çıktığını ifade eden Baysal, şunları söyledi 
     ''Özellikle bahar aylarında bitkiler uyanışa geçtiği için daha çok polen salarlar. Bitkilerin çoğu, polenlerini gün doğumu ile saat 10.00 arasında saldığı için, alerjik duyarlılığı olan kişilerin bu saatlerde evlerinin kapı ve pencerelerini açmamaları gerekiyor. Ayrıca evin dışında spor yapılmasından kaçınılması, çok zorunlu durumlarda ise polen filtreli maske takılması gerekiyor. Evlerde ve araçlarda polen filtreli klimaların kullanılması da etkili oluyor. 
     Polenler, su ile atmosferden yere indiği için, yağmurlu ve nemli havalarda azalma gösteriyor. Kuru ve sıcak havalarda ise artıyor. Özellikle ilk bahar ve yaz aylarının daha sıcak geçtiği yörelerde polenlere daha fazla dikkat edilmeli. Ayrıca tatil için ağaçlık yerler yerine deniz kenarları tercih edilmeli. Günlük kıyafetler de eve polen taşıyabilir. Sabah saatlerinde dışarı çıkılmışsa, eve dönüldüğünde kıyafetler mutlaka değiştirilmeli.'' 
     
     ERKEN TEŞHİS ÖNEMLİ 
     Polen alerjisinin, tedavi edilmemesi durumunda astım ve bronşit gibi hastalıklara neden olabileceğini vurgulayan Dr. Baysal, şöyle devam etti 
     ''Belirtiler çoğunlukla soğuk algınlığı sanıldığı için teşhis gecikiyor. Kendilerinde polen alerjisi belirtileri hisseden kişiler, vakit kaybetmeden doktora başvurmalılar. Aksi halde alerji hastalığa dönüşüp, astım ve bronşite neden olabilir. 
     Doktorun yapacağı deri ve kan testleri sayesinde, hangi bitkinin polenlerine alerji yaptığı belirlenip, uygun tedavi gerçekleştiriliyor. Alerjik şikayetlerin arttığı dönemlerde, göz ve burun damlaları kullanılabilir. Ayrıca belirtiler şiddetliyse, aşı tedavisi olarak da bilinen duyarsızlaştırma yöntemi kullanılıyor. Bu yöntemde, vücuda verilen az miktardaki polen ile bağışıklık kazanılması sağlanıyor.'' 
     
</TEXT>
</DOC>
