<DOC>
<DOCNO> 313788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko11.html </URL>
<DATE> 2005/02/09/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Cari açık sıcak parayla finanse edildi 
</HEADLINE>
<TEXT>

     ANKARA ANKA 

Türkiye'nin 2004 yılında 15.6 milyar dolarla GSMH'sinin yüzde 5.3'üne kadar çıkan cari işlemler açığının finansmanının ağırlıklı olarak "sıcak para" girişleriyle finanse edildiği belirlendi. 
     12.5 milyar dolarlık bir finansmana gereksinim 
     duyulmasına rağmen 2004 yılında 22.7 milyar dolarlık bir net sermaye akımı yaşayan Türkiye'nin bu nedenle sorunsuz finanse ettiği cari işlemler açığının, beklentilere göre hareket eden sermaye akımlarının beklentilerdeki bir olumsuzluk halinde yönünü dışarı çevirebilme olasılığının önemli bir risk oluşturduğu savunuluyor. Türkiye'nin geçen yıl 15.6 milyar dolar olarak gerçekleşen cari işlemler açığının finansmanı gereksinimi ise 3.1 milyar dolar olan "kaynağı belirsiz döviz girişi" nedeniyle 12.5 milyar dolar olarak gerçekleşti. Geçen yılki finansman ihtiyacı 2003 yılına göre üç kata yakın bir büyüme kaydetti. Türkiye 2003 yılında 8 milyar dolarlık cari işlemler açığı vermiş ancak 5 milyar doları aşan kaynağı berilsiz döviz girişi nedeniyle 3 milyar dolarlık bir finansmana gereksinim duymuştu. 
     
     FİNANSMAN NASIL SAĞLANDI 
     Türkiye geçen yıl makro ekonomik göstergelerdeki hızlı iyileşme, beklentilerdeki olumlu seyir, Avrupa Birliği perspektifi, IMF ile 2005 yılından başlayarak yeni bir üç yıllık anlaşma yapılacağı niyetinin açıklanması, uluslar arası kredi notundaki artışlar, TL'nin ve İMKB'nin yüksek getirisi ve benzeri faktörler nedeniyle güçlü bir sermaye akımına sahne oldu. 
     Orta, uzun ve kısa vadeli borçlanmalar, yabancıların Türkiye'de yönelik portföy yatırımları, Hazine'nin uluslararası piyasalara yaptığı tahvil ihraçları, doğrudan yabancı sermaye yatırımı gibi yollarla Türkiye'ye net 22.7 milyar dolarlık bir giriş kaydedildi. Bu girişin 12.5 milyar doları cari açığın finansmanına, 3.5 milyar doları IMF'ye borç geri ödemelerinde gitti. Geri kalan 6.7 milyar dolar ise bankalar ve Merkez Bankasının rezervlerine artış olarak yansıdı. 
     
     15.5 MİLYAR DOLARI "SICAK PARA" 
     Türkiye'ye yönelik sermaye akımlarında öteden beri "sıcak para" olarak nitelendirilen kalemlerin önemli bir ağırlığı gözlendi. Bankaların kısa vadeli borçları 3.4 milyar dolar, diğer sektörlerin kısa vadeli borçları ve ticari borçları 4.5 milyar dolar büyüdü. Yabancılar menkul kıymet alımı yoluyla ise Türkiye'ye 7.3 milyar dolar getirdi. Mevduatlar yoluyla ise net 393 milyar dolarlık bir giriş kaydedildi. Söz konusu kalemlerden kaydedilen net giriş 15.5 milyar dolara ulaştı. 
     
     ORTA UZUN VADE 
     Orta ve uzun vadeli olarak nitelendirilen sermaye akımları kapsamında ilk sırayı bankacılık dışındaki sektörlerin 4.8 milyar dolara ulaşan net borçlanmaları oluşturdu. Bankalar ise 2.2 milyar dolarlık uzun vadeli borçlanma gerçekleştirdi. 
     Kamu sektörü de IMF'ye yapılan ödemeler hariç geçen yıl net 1.2 milyar dolarlık orta ve uzun vadeli dış borç geri ödemesi yaparken, Hazinenin uluslar arası piyasalara yaptığı tahvil ihraçlarıyla gerçekleştirilen net borçlanma ise 2 milyar dolara yaklaştı. 
     
     RİSK YARATIYOR MU 
     2004 yılındaki cari işlemler açığı ekonomistleri ikiye 
     böldü. Bazı ekonomistler açığın risk taşıdığını savunurken, bazıları da "finans edildiği için risk olmadığını" ileri sürdüler. Başbakan Yardımcısı Abdüllatif Şener de "Bu cari açığı risk olarak algılamamak lazım. Bu açığın finansmanında da bir sorun yok. Açık finanse edilmektedir" görüşünü dile getirdi. 2004 yılındaki sermaye akımlarının güçlü seyri, açığın finansmanında bir sorun yaşanmasını önledi. Ancak finansmanın daha çok kısa vadeli sermaye girişleriyle sağlanmış olması Türkiye'nin sermaye hareketlerine olan kırılganlığını artırdı. Beklentilerdeki olumsu seyir nedeniyle yaşanan sermaye girişlerinin, beklentilerin olumsuza dönmesi halinde tersine dönebileceğine dikkat çekiliyor. Ayrıca, açığın finanse edilmiş olmasının da "risk içermediği" anlamına gelmediği, zaten finanse edilemez noktaya gelindiğinde kriz yaşandığı vurgulanıyor. 
     
</TEXT>
</DOC>
