<DOC>
<DOCNO> 335697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonyas27.html </URL>
<DATE> 2005/04/21/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Michael Jackson'ın taciz davasında 'şok' tanık geliyor 
</HEADLINE>
<TEXT>

     Çocuklara cinsel tacizde bulunmakla suçlanan Michael Jackson davasında savcı, mahkemeye şok etkisi yaratması beklenen bir tanık çıkarmaya hazırlanıyor. 
     İnternet gazetesi Drudge Report'un haberine göre, savcı Tom Sneddon mahkemenin nihai aşaması için, Jackson'ın eski koruma görevlilerinden birisinin mahkemede tanıklık etmesi için gerekli izni aldı. 
     Abdül isimli korumanın 1993 yılında yaşadığı bir olayla ilgili ifade vereceği belirtilen haberde, korumanın vereceği ifade ''vazelin kanıtı'' olarak nitelendirildi. 
     Mahkemenin sonuna doğru ortalığı karıştırması beklenen ifadeye göre Jackson, 1993'te Abdül'den arazi aracından vazelin kutusunu getirmesini istedi. Vazelin kavanozunu alan Abdül, Jackson'ın yatak odasının kapısı açtığında ünlü şarkıcıyı uygunsuz durumda gördü. Bu sırada Jackson'ın odasında adının Jordie olduğu sanılan bir çocuğun bulunduğu belirtildi. 
     Bu arada, CNN televizyonu, eski çocuk yıldız Macauley Culkin'in Jackson lehine mahkemede tanıklık yapmayı planladığını bildirdi. 
     Geçen hafta Culkin'in böyle bir planı olmadığını açıklayan menajeri Michelle Bega ise CNN'in haberini doğrulamadı. 
     

     
</TEXT>
</DOC>
