<DOC>
<DOCNO> 301318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonsiy17.html </URL>
<DATE> 2004/12/27/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Çelik Öğretmenler emekli ikramiyelerini taksitle veya tahville almayacak 
</HEADLINE>
<TEXT>

     Milli Eğitim Bakanı Hüseyin Çelik, öğretmenlerden ''emekli ikramiyelerini taksitle veya tahvil yoluyla alacaklarına dair asılsız haberlere itibar etmemelerini'' istedi. 
     Hüseyin Çelik, tüm valilikler ve il milli eğitim müdürlüklerine, emekli ikramiyeleri konusundaki haberlerle ilgili genelge gönderdi. 
     Genelgede, son günlerde kamuoyunda ''memurların emeklilik ikramiyelerinin kaldırılacağı, taksitle ödeneceği veya emekli ikramiyesi yerine tahvil verileceği'' şeklinde ''birtakım asılsız haberlerin amaçlı olarak yayıldığının anlaşıldığı'' kaydedildi. 
     Bu tür ''asılsız haberlerin'' eğitim-öğretimi olumsuz yönde etkilediği, özellikle emekliliği yaklaşmış veya emekliliğe hak kazanmış öğretmenlerin huzurunun kaçmasına yol açtığının görüldüğü ifade edilen genelgede şöyle denildi 
     ''Bilindiği üzere T.C. Emekli Sandığı Genel Müdürlüğü, emekli olan iştirakçilerin tamamının emekli ikramiyesi ödemelerini 5434 sayılı kanuna göre peşin olarak yapmaktadır. 
     Bu sebeple, öğretmenlerimizin emekli ikramiyelerini taksitle veya tahvil yoluyla alacaklarına dair çıkan asılsız haberlere itibar etmemeleri, telkin altında kalmamaları hususunda valiliğinizce gerekli tedbirlerin alınmasını ve bu konuda öğretmenlerimizin de bilgilendirilmelerini önemle rica ederim.'' 
     
</TEXT>
</DOC>
