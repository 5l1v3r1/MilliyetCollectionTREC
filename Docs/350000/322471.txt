<DOC>
<DOCNO> 322471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun40.html </URL>
<DATE> 2005/03/10/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
AP, Türkiye'deki kadınlara dayak için 'rapor' istedi 
</HEADLINE>
<TEXT>

     Avrupa Parlamentosu'nun genel kurul oturumunda kabul edilen tavsiye kararında, Dünya Kadınlar Günü dolayısıyla İstanbul'da düzenlenen gösterilerde çıkan olaylara ilişkin olarak AB Komisyonu'ndan kapsamlı rapor hazırlaması istendi. 
     ''1995'te Pekin'de düzenlenen 4. Dünya Kadınlar Konferansı'nın sonuçlarının takibine ilişkin tavsiye kararı''nda, İstanbul'da çıkan olaylara da ayrıntılı biçimde atıfta bulunuldu. 
     Siyasi gruplar, İstanbul'daki olaylarla ilgili tek bir tavsiye karar tasarısı hazırlayıp oylamaya sunmak istemiş, ancak tüzükle ilgili teknik sorunlar yüzünden bunun mümkün olmaması üzerine, bu tür bir yaklaşım konusunda görüş birliğine varmıştı. 
     Kabul edilen tavsiye kararının Türkiye ile ilgili bölümünde, ''İstanbul'da çıkan olaylarda polisin davranışı şiddetle kınandı ve AB Komisyonu'ndan olaylarla ilgili olarak AP'ye kapsamlı rapor sunması'' istendi. 
     ''Türkiye'de yasal reformların memnuniyetle karşılandığı'' ifade edilen kararda, ''bununla birlikte kadınların hala şiddete ve töre cinayetlerine hedef olmasının endişeyle karşılandığı'' belirtildi. 
     AB Komisyonu ve Konseyi'ne çağrıda bulunulan kararda, Türk yetkililerle işbirliği içinde Türkiye'deki kadın haklarının yakından takip edilmesi istendi. 
     Tavsiye kararında, ayrıca AB Komisyonu'na, kadına şiddete karşı 2006'yı Avrupa yılı ilan etmesi, Bulgaristan, Romanya ve Türkiye ile diğer komşu ülkeleri de dahil ederek, bu yıl içinde çeşitli etkinlikler düzenlemesi çağrısında bulunuldu. 
     
</TEXT>
</DOC>
