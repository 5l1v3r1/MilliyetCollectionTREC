<DOC>
<DOCNO> 305220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur24.html </URL>
<DATE> 2005/01/10/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
ÖZDEBİR'den yasal olmayan dershane uyarısı... 
</HEADLINE>
<TEXT>

     Özel Dershaneler Birliği Derneği ÖZDEBİR , yasal olmayan dershaneler ve uygulamalara karşı, velilerin ve öğrencilerin duyarlı olmasını istedi. 
     ÖZDEBİR'in, ''dershanecilik alanında yasal olmayan faaliyetlere tepki gösterilmesi ve yasal zemine çekilmesine yönelik çalışmalar yapılması'' isteğini konu alan ve yurt genelinde tüm illerde aynı saatte düzenlenen basın toplantısı, Ankara'da Sheraton Oteli'nde gerçekleştirildi. 
     ÖZDEBİR Ankara il temsilcisi Semih Taşpolatoğlu, ÖZDEBİR Yönetim Kurulu adına, ortak hazırlanan basın bildirisini okudu. 
     Bildiride, özel dershanelerin açılış ve işleyişine ilişkin yasal mevzuata yer verilerek, özel dershaneler sektöründe son zamanlarda yasal olmayan bazı faaliyetlerin gerçekleştirildiği kaydedildi. Bu faaliyetlerin, ''kaçak bürolar, yasadışı isim satarak zincir oluşturan kurumlar, yanıltıcı reklamlar ve promosyonlar'' olarak sıralandığı bildiride şöyle denildi 
     ''Kaçak bürolarda, Milli Eğitim Bakanlığı'ndan izin alınmadan test merkezi, sınav merkezi adı altında eğitim-öğretim faaliyetleri yapılmaktadır. Bu faaliyetler kayıt dışı ekonomi yaratmaktadır ve ayrıca devletin denetimi ve gözetimi altında değildir. 
     Özel Öğretim Kurumları Yönetmeliği'nin 8. maddesi, 'özel öğretim kurumları adlarında, resmi ve diğer özel öğretim kurumlarında kullanılan ad ve unvanları her ne şekilde olursa olsun kullanamazlar' demektedir. 
     Bu yasal düzenlemelere rağmen bazı illerde farklı kurucular veya kurucu temsilcileri tarafından açılan kurumlarda başka kurumların isimleri kullanılarak şube imajı verilmekte ve bu kurumlar haksız rekabete öğrenci ve velilerin yanıltılmasına, ayrıca vergi kaybına neden olmaktadır.'' 
     
     ''YANILTICI REKLAM YAPIYORLAR'' 
     Özel öğretim kurumları ile ilgili yasaya aykırı olarak yasadışı dershanelerin öğrenci başarılarını yanıltıcı şekilde reklam aracı yaptıkları vurgulanan bildiride, ayrıca ''özel dershane ciddiyeti ile bağdaşmayan promosyon uygulamalarının da sorun yarattığı'' vurgulandı. 
     Bildiride, ''Bu ve buna benzer diğer kurumlar eğitim sistemimiz içinde önemli bir yeri olan dershanelerimizin saygınlığını azaltmaktadır. ÖZDEBİR, tüm bu olumsuzlukların önlenmesi ve çalışmaların yasal zemine çekilmesi hususunda mücadele etmektedir. Öğrencilerimizin, velilerimizin, öğretmenlerimizin ve kamuoyunun bu konuda duyarlı olmasını isteriz'' denildi. 
     Açıklamanın ardından, Semih Taşpolatoğlu, gazetecilerin sorularını yanıtladı. 
     Taşpolatoğlu, özel öğretim kurumları ile ilgili yasanın uygulanması konusunda Milli Eğitim Bakanlığı'na, haksız rekabet nedeniyle Sermaye Piyasası Kurulu'na, yanıltıcı reklamlar nedeniyle de Sanayi ve Ticaret Bakanlığı Tüketici Hakları Genel Müdürlüğü'ne başvurduklarını bildirdi. 
     
     ''700'E YAKIN YASA DIŞI DERSHANE VAR'' 
     Bir soru üzerine Taşpolatoğlu, ''Bazı dershanelerin, şubesi imajı verilmiş olan 100-150 üyesi olduğunu biliyoruz. Bu şekilde 20 tane grup ve bunların 700'e yakın dershanesi var. Türkiye genelinde şu anda toplam 3 bin civarında dershane var. Bunların 700'e yakını yasadışı isim hakkı satılarak oluşturulan dershaneler'' dedi. 
     Taşpolatoğlu, eğitim ile ilgili ufak-tefek promosyonlar verilmesine karşı olmadıklarını ancak, ''araba, altın'' gibi vaatlerin eğitimle bağdaşmadığını, haksız rekabete yol açtığını söyledi. 
     Semih Taşpolatoğlu, sorunlarının ancak ''oda'' haline gelindiği zaman çözülebileceğini dile getirdi. 
     
     KDV İNDİRİMİNİ YANSITTIK 
     KDV indirimine ilişkin bir soru üzerine Taşpolatoğlu, indirim oranını fiyatlarına yansıttıklarını ifade etti. Taşpolatoğlu, ayrıca KDV indiriminin fiyatlara yansıtılması konusunda ÖZDEBİR'in karar aldığını ve bu kararı üyelerine duyurduklarını bildirdi. 
     Dershane fiyatlarının çok yüksek olmadığını söyleyen Taşpolatoğlu, ''İlk hedefimiz kar değil eğitim'' diye konuştu. 
     
     SINAV SİSTEMİ 
     ÖSS sistemine ilişkin soru üzerine Taşpolatoğlu, şunları söyledi 
     ''Hükümet 2 yıldır sınav sistemini değiştirmek için uğraşıyor, ÖZDEBİR 10 yıldır. Biz ÖSS-ÖYS sisteminden önce de söylemiştik değiştirilmesi gerektiğini. O zaman lise 1, 2 ve 3. sınıflarda sınav yapılmasını istemiştik. 
     Şu anda hükümetin yaklaşımı, en son duyduğumuza göre 8. sınıfta, lise 2 ve lise 3. sınıfta sınav yapılması. 8 sınıftaki sınavın etkisi çok az olacak deniyor. Biz bunu baştan beri söylüyorduk. Tek sınav ölçü olmuyor. Ayrıca lise son sınıfta mutlaka tüm konulardan soru sorulması gerekiyor.'' 
     
</TEXT>
</DOC>
