<DOC>
<DOCNO> 317880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/soneko12.html </URL>
<DATE> 2005/02/23/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Petrol fiyatlarındaki yükseliş hızlandı... 
</HEADLINE>
<TEXT>

     Uluslararası borsalarda haftaya yükselişle giren petrol fiyatları, psikolojik öneme sahip 50 dolar seviyesini de geride bırakmakta zorlanmadı. 
     Petrol fiyatlarının son 4 ayın en yüksek seviyesine çıkmasında, özellikle stokların yeterli görülmediği Kuzey Amerika ve Avrupa'da sıcaklıkların mevsim normallerinin altına inmesi etkili oldu. 
     New York Borsası'nda bugün işleme kapatılacak Mart teslimi ABD hafif petrolünün varili 51.15 dolarda bulunurken, Nisan teslimi petrolde son işlemler 51.40 dolardan gerçekleştiriliyor. 
     Uluslararası borsalarda son iki hafta içinde 5 doların üzerinde yükselen petrol fiyatlarının, geçen Ekim ayında gördüğü rekor 55.67 dolar seviyesine ulaşmasından endişe ediliyor. 
     Enerji piyasası analistleri, ABD Doları'ndaki gerilemenin petrol fiyatlarının yükselişini kolaylaştırdığı konusunda birleşiyorlar. 
     
</TEXT>
</DOC>
