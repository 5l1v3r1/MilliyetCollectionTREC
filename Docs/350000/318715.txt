<DOC>
<DOCNO> 318715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/guncel/axgun02.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yetim hakkı müteahhide 
</HEADLINE>
<TEXT>


Çocuk Esirgeme Kurumu'nun eski genel müdürü Özdal dahil 20 kişiye dava açıldı. İddiaya göre, ihalelerde akıl almaz usulsüzlüklerle 230 bin YTL 'uçuruldu' 

GÖKÇER TAHİNCİOĞLU Ankara 

Ankara Başsavcılığı, Sosyal Hizmetler ve Çocuk Esirgeme Kurumu'nun SHÇEK 2002'de açtığı ihalelere "fesat karıştırdıkları" gerekçesiyle aralarında eski SHÇEK Genel Müdürü Mehmet Özdal, eski Genel Müdür Yardımcısı Sabahattin Karakütük, eski Yapı İşleri Daire Başkanı Osman İşcan'ın da bulunduğu 20 sanık hakkında dava açtı. Sanıklar, Ankara Ağır Ceza Mahkemesi'nde birer yıla kadar hapis istemiyle yargılanacak. 

14 ihale 'kaçırıldı' 
İddianamedeki sanıklar arasında, bir bölümü emekli 10 SHÇEK çalışanı, Ankara'da yayımlanan "Sonsöz" adlı yerel gazetenin sahibi ve müdürü, Basın İlan Müdürü ile 6 müteahhit var. Savcı Fethi Şimşek, davayı 21 Şubat 2005'te açtı. 
Kurul raporu ve iddianameye göre, ihalelerdeki usulsüzlükler şöyle 
SHÇEK, 2002'de açılacak 39 büyük onarım ihalesinden 14'ünün keşif bedelini 300 bin YTL'nin altına düşürdü. 300 bin YTL'nin altındaki ihalelerin Resmi Gazete'de ilanı zorunlu olmadığı için dönemin SHÇEK bürokratları, ihaleleri elden Basın İlan Kurumu'na götürerek, Sonsöz adlı gazeteye yönlendirilmesini sağladı. İddiaya göre, gazete, ilanların yayımlandığı gün çifte baskı yaparak, ilanların belli kişilere gönderilmesini sağladı. 
Kurul raporuna göre, usulsüz işlemlere dönemin devlet bakanları Hasan Gemici ve Melda Bayer habersiz onay verdi. 
Bursa, Bingöl, Mersin, Ankara, Uşak ve Malatya'daki ihaleleri kazanan Başarı İnşaat'la, Es Hafriyat Sanayii'nin, Yaşar Özmen şirketi ile ÖZ-KA İnşaat'ın, Teksan Yapı ile de Seç İnşaat'ın sahiplerinin akraba ya da ortak olduğu anlaşıldı. 14 ihaleden 11'inin hakediş ödemelerinde yapılan ve henüz savcılığa yansıtılmayan incelemesinde, firmalara yaklaşık 230 bin YTL fazla ödeme yapıldığı saptandı. 


</TEXT>
</DOC>
