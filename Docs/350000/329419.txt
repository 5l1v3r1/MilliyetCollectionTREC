<DOC>
<DOCNO> 329419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sontur11.html </URL>
<DATE> 2005/04/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kaybettiği kimlik ile şirket kurup gaziyi 500 milyar borçlandırdılar .. 
</HEADLINE>
<TEXT>

     Hakan KABAHASANOĞLU TİREBOLU Giresun , DHA 
     

      ŞIRNAK'ta vatani görevini yaparken 1993 yılında teröristlerle girdiği çatışmada yaralanan ve gazilik' beratı verilen Giresunlu Haşim Rençber'in 6 yıl önce kaybettiği nüfus cüzdanı yüzünden başı derde girdi. Adına bir şirket kurulan ve piyasaya yaklaşık 500 bin YTL 500 milyar lira borçlandırılan Rençber, "Ne yapacağımı şaşırdım'' dedi. 
     Şırnak'ta 1993 yılında vatani görevini yaparken teröristlerle girdiği çatışmada vücudunun çeşitli yerlerinden yaralanan ve kendisine gazilik' beratı ile Devlet Övünç Madalyası' verilen Haşim Rençber, kaybettiği nüfus cüzdanı yüzünden şu anda yaklaşık 500 milyar lira borçlu gözüküyor. 
     Giresun'un Tirebolu İlçesi'nde yaşayan 33 yaşındaki 2 çocuk babası Haşim Rençber, 1999 yılında çalışmak için gittiği İstanbul'da nüfus cüzdanını kaybetti. Gazeteye kayıp ilanı vermeyen ve İstanbul Avcılar'da oturduğu ev 17 Ağustos Marmara Depremi'nde yıkıldığı için memleketine dönmek zorunda kalan Rençber, başına gelenleri şöyle anlattı 
     "Giresun'a döndükten sonra yeni kimlik belgesi çıkarttım. Bir süre sonra Bakırköy 7'inci Asliye Ceza Mahkemesi'nden gelen bir ihbarnameyle, kurduğum şirketin piyasaya 500 milyar lira borçlandığı bildirildi. İnanamadım. Kimliğimi bulan kişilerin, fotoğrafımı değiştirerek adıma şirket kurduklarını, aldıkları kredi ve çeklerle piyasaya yaklaşık 500 milyar lira borçlandıklarını belirterek avukata başvurdum. Suçsuzluğumu ıspatlamaya çalıştım ama mahkeme bana 10 milyar 396 milyon lira para cezası verdi. Bu karara 2004 yılının Haziran ayında itiraz ettim ve cezanın infazını durdurdum. Fakat 23 Mart 2005 tarihinde İstanbul 10'uncu Asliye Ceza Mahkemesi'nden gelen bir kararla mal beyanında bulunmadığım için tutuklandım ve Görele Cezaevi'nde 5 gün hapis yattım. Şu anda piyasaya yaklaşık 500 milyar lira borçlu gözüküyorum. Avukatım konuyu takip ediyor ama ne yapacağımı şaşırdım.'' Rençber, "Çatışmada vücuduma isabet eden kurşunlardan sonra iş yapamaz hale geldim. Üç ayda bir aldığım yaklaşık 1 milyar 100 milyon lira gazi maaşıyla geçinmeye çalışıyorum. Başıma gelenlere inanamıyorum'' dedi. 
     
</TEXT>
</DOC>
