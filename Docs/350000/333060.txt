<DOC>
<DOCNO> 333060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur18.html </URL>
<DATE> 2005/04/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ailesinin kendisini sattığını söyleyen kadın polise sığındı 
</HEADLINE>
<TEXT>

     Evrim ATAMAN DHA 

      İZMİR'in Seferihisar İlçesi'nde 28 yaşındaki H.S. ailesi tarafından para karşılığı erkeklere satıldığını ileri sürerek, Emniyet Müdürlüğü'ne sığındı. İfadesi alındıktan sonra, Seferihisar Necat Hepkon Devlet Hastanesi'nde sağlık kontrolünden geçirilen H.S., Seferihisar Savcılığı'nın talimatıyla Kadın Dayanışma ve Yardımlaşma Derneği'ne teslim edildi. 
     H.S., 1995 yılında amcasının oğlu Seyit S. ile Samsun Vezirköprü'de imam nikahıyla evlendirildiğini, bu evlilikten şu anda 10 yaşında olan Serkan S. adlı oğlunun dünyaya geldiğini anlattı. 2001 yılında öz amcası, aynı zamanda kayınpederi Hüseyin S.'nin kendisine tecavüze yeltendiğini iddia eden H.S. hayat hikayesini şöyle anlattı 
     "Amcamı bıçaklayarak öldürdüm. 2 yıl 8 ay hapis yattım. Hapisten çıktıktan sonra İstanbul'a halamın yanına gittim. İş bulup hizmetçilik yapmaya başladım. Tanıştığım kadın beni evine götürdü. Beni 66 yaşındaki kocasına eş, kendisine kuma olarak istedi. Yaşlı bir insanla evlenmek istemediğim için kaçıp babamın yanına sığındım. Babam Hasan S., beni takip edip İstanbul'dan Eskişehir'e gelen o yaşlı adama 1.5 milyar liraya sattı. Mecbiren, imam nikahıyla o adamla evlendim. Adam bir süre sonra beni eve kitlemeye, dövmeye başlayınca bir yolunu bulup kaçtım. Savcılığa başvurup ailem ve imam nikahlı eşimden şikayetçi oldum.'' 
     
     "BU KEZ KARDEŞİM ZORLADI'' 
     Daha sonra, Eskişehir'e erkek kardeşi Saim S.'nin yanına gittiğini belirten H.S., kardeşinin de kendisini, Ahmet Tunç ile tanıştırdığını ve onunla gitmesini istediğini kaydetti. Bu kişiyi istemediğini kardeşine söylediğini anlatan H.S. şöyle konuştu 
     "Bunun üzerine kardeşim, Bu adamla gitmezsen seni köye babamın yanına götüreceğim, o da seni rahat bırakmaz' dedi. Beni Ahmet Tunç'a teslim etti. Ahmet Tunç bana, eşinden boşandığını ve benimle evleneceğini söyledi. Onunla gitmek zorunda kaldım. Seferihisar'a geldik, burada onun eşinden ayrılmadığını, sürekli telefonda konuştuklarını gördüm. Karısı da benim Seferihisar'da kocasının yanında olduğumu biliyordu. Üç gün kaldıktan sonra eşyalarımı toplayıp Seferihisar Emniyet Müdürlüğü'ne başvurdum. İstediğim tek şey iş bulmak, çalışmak ve çocuğumla bir yaşam sürebilmek. Eski eşimin yanında olan çocuğumu da 3 yıldır göremiyorum.'' 
     
</TEXT>
</DOC>
