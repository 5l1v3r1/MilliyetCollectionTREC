<DOC>
<DOCNO> 321099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sontur38.html </URL>
<DATE> 2005/03/05/ </DATE>
<TIME> 20.21 </TIME>
<AUTHOR>  </AUTHOR>
<HEADLINE>
Hendek halk eğitim merkezi müdürlüğü binası yandı 
</HEADLINE>
<TEXT>

     Sakarya'nın Hendek İlçesi'nde, Halk Eğitim Merkezi Müdürlüğü hizmet binası, henüz belirlenemeyen bir nedenle çıkan yangında tamamen yandı. 
     AA muhabirinin aldığı bilgiye göre, Başpınar Mahallesi Cumhur Sokak üzerindeki Hendek İlçe Halk Eğitim Merkezi Müdürlüğü'nün binasında belirlenemeyen bir nedenle yangın çıktı. Binanın ahşap olması nedeniyle yangın rüzgarın da etkisiyle hızla büyüdü. 
     Hendek Belediyesi itfaiye ekiplerinin müdahale ettiği yangında, tek katlı bina tamamen yandı. Bina içinde kimsenin bulunmadığı öğrenildi. Kursiyerlerin yaptığı çok sayıda el işi nakış, dantel gibi işlemelerinin de yandığı belirtildi. 
     Yangının çıkış nedeninin belirlenmesi için çalışmalar sürdürülüyor. 
     
</TEXT>
</DOC>
