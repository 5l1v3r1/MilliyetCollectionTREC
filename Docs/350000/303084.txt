<DOC>
<DOCNO> 303084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonsiy13.html </URL>
<DATE> 2005/01/03/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
CHP karıştı, Sarıgül ihraç edilmeyince Baykal bu ay kurultaya gidiyor 
</HEADLINE>
<TEXT>

     CHP Yüksek Disiplin Kurulu YDK , Şişli Belediye Başkanı Mustafa Sarıgül'ün partiden ihracı istemini reddetti. 
     Baykal'a soğuk duş olarak nitelenen karar üzerine akşam saatlerinde sürpriz bir açıklama geldi. CHP Genel Başkanı Deniz Baykal, olağanüstü kurultayın ocak ayında toplanması için çağrıda bulundu. 
     
     SARIGÜL GEÇ KALMIŞ BİR ÇAĞRI 

     Şişli Belediye Başkanı Mustafa Sarıgül, CHP Genel Başkanı Deniz Baykal'ın olağanüstü kurultayın Ocak ayı içinde toplanmasına yönelik çağrısı ile ilgili olarak, "Sayın Baykal'ın çağrısı geç kalmış bir çağrıdır. Ama bu çağrı partimizin önünü açacaktır'' değerlendirmesini yaptı. 
     Baykal'ın olağanüstü kurultay çağrısı ile ilgili olarak AA muhabirinin sorusunu yanıtlayan Mustafa Sarıgül, yapılacak kurultayın CHP'nin muhalefetteki son kurultayı olacağını inandığını söyledi. Sarıgül, ''Sayın Baykal'ın çağrısı geç kalmış bir çağrıdır. Ama bu çağrı partimizin önünün açacaktır. Yapılacak kurultayda sadece CHP'nin Genel Başkanı değil, Türkiye Cumhuriyeti'nin Başbakanı da seçilecektir'' dedi. 
     Sarıgül CHP Genel Başkanı Deniz Baykal'ın olağanüstü kurultaya ilişkin yazılı açıklamasında ''Tarihin hiçbir döneminde CHP'nin hiçbir organında rüşvetle karar satın alındığının bir örneği yoktur'' ifadesinin yer aldığının anımsatılması üzerine ''Sayın Genel Başkan çok heyecanlı. Sanırım bu heyecanla konuşmuş'' diye konuştu. Sarıgül, ne zaman yapılırsa yapılsın kendilerinin kurultaya her zaman hazır olduklarını da ifade etti. 
     
     KILPAYI RET 

     CHP'de bugün hareketli saatler yaşandı. İsmet Çanakçı başkanlığında yapılan Yüksek Disiplin Kurulu toplantısında, Sarıgül'ün savunmasının ardından yapılan değerlendirmelerden sonra oylamaya geçildi. 
     YDK toplantısının ardından resmi bir açıklama yapılmazken, Çanakçı, AA muhabirinin sorusu üzerine, 15 YDK üyesinden 7'sinin Sarıgül'ün ihracı yönünde oy kullandığını, 8 üyenin karşı oyuyla ihraç isteminin reddedildiğini söyledi. 
     YDK Başkanı İsmet Çanakçı ile üyeler Bedia Söylemez, Avni Çelebi, Neriman Genç, Selahattin Öcal, Ergün Aydoğan, Veli Ağbaba'nın Sarıgül'ün ihracı yönünde oy kullandıkları, diğer üyeler Alper Karcıoğlu, Şehriban Ercan, Saniye Gül Barut, Engin Baba, İrfan Gürpınar, Cafer Dursun, Ali Şahin ve Hasan Akyol'un ise ret oyu kullandığı öğrenildi. 
     Böylelikle MYK'nın, Sarıgül'ün tedbirli olarak kesin ihracı yönündeki istemi YDK'da reddedilmiş oldu. 

     
</TEXT>
</DOC>
