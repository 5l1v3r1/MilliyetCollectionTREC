<DOC>
<DOCNO> 324697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun25.html </URL>
<DATE> 2005/03/18/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Postayla oya red 
</HEADLINE>
<TEXT>

     Zimbabve Yüksek Mahkemesi, yurtdışında yaşayan Zimbabvelilerin ay sonundaki genel seçimlerde postayla oy kullanma talebini geri çevirdi. 
     Mahkeme, İngiltere'de yaşayan 7 Zimbabvelinin 31 Martta yapılacak seçimde oylarını posta aracılığıyla kullanma talebini oybirliğiyle reddetti. 
     ''Başvurunun bir değeri olmadığını'' belirten Yüksek Mahkeme Başkanı Godfrey Chidyausiku'nun, kararın ayrıntılı gerekçelerini daha sonra açıklayacağı belirtildi. 
     Zimbabve'de, yalnızca diplomatlara ve yurtdışında görevli ordu mensuplarına oy kullanma hakkı tanınıyor. 
     Yurtdışında yaşayan ve ülke nüfusunun yüzde 20'sinden fazlasını oluşturan 3,4 milyon Zimbabveliden çoğunun, Morgan Tsvangirai'nin lideri olduğu ana muhalefet partisi Demokratik Değişim Hareketi'ni desteklediği düşünülüyor. 
     
</TEXT>
</DOC>
