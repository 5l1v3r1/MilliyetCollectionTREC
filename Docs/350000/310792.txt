<DOC>
<DOCNO> 310792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonspo12.html </URL>
<DATE> 2005/01/30/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Dünya Futbol Şampiyonası bilet satışlarına başlanıyor... 
</HEADLINE>
<TEXT>

     Almanya'da 2006 yılında düzenlenecek Dünya Futbol Şampiyonası için bilet satışlarına 1 Şubat'tan itibaren başlanacak. 
     Organizasyon komitesi başkan yardımcısı Horst Schmidt, bu konuda yaptığı açıklamada, 31 Ocak'ı 1 Şubat'a bağlayan gece yarısı, bilet satın almak için gerekli olan formların ''www.FIFAworldcup.com'' adlı internet sayfasında yer alacağını söyledi. 
     Bilet satın almak isteyen kişilerin Dünya Futbol Şampiyonası çerçevesinde yapılacak toplam 64 karşılaşma için 31 Mart 2005 tarihine kadar başvuruda bulunabileceklerini belirten Schmidt, 1'den 3'e fiyat kategorilerinde her bir kişinin en fazla 7 maça kadar ve her maç için en fazla 4 bilet, 4. fiyat kategorisinde ise en fazla 2 bilet satın alabileceğini kaydetti. 
     Başvuruların ne zaman yapılacağının önemli olmadığına işaret eden Schmidt, talebin çok fazla olmasının beklendiği için her bir maç için 15 Nisan 2005 tarihinde çekiliş yapılacağını bildirdi. 
     Biletlerin bilgisayar yoluyla satın alınmasını öneren Schmidt, son olarak bu yöntemin 2004 yılı Avrupa Futbol Şampiyonası'nda başarıyla uygulandığını ve biletlerin yüzde 96'sının bilgisayar yoluyla satın alındığını söyledi. 
     
</TEXT>
</DOC>
