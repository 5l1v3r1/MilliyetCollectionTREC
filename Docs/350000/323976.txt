<DOC>
<DOCNO> 323976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun37.html </URL>
<DATE> 2005/03/16/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Denktaş Protokolün imzalanması Türkiye'nin bileceği iş 
</HEADLINE>
<TEXT>

     KKTC Cumhurbaşkanı Rauf Denktaş, Ankara Anlaşması Protokolü'nün imzalanması konusunda Türkiye ile temas halinde olduklarını ve Ankara'nın kendilerine bu konudaki hukuki görüşünü gönderdiğini bildirdi. 
     Denktaş, ''Türkiye'nin bu protokolü, şerh koyarak veya koymayarak imzalaması kendi bileceği iştir'' dedi. 
     KKTC'de aralarında Kıbrıs Türk Mukavemet Teşkilatı ve Kıbrıs Türk Mücahitler Derneği'nin de yer aldığı bazı sivil toplum örgütlerinin oluşturduğu ''KKTC Ulusal Güçler'' bir deklarasyon yayımlayarak, Kıbrıs konusundaki hassasiyetini dile getirdi. 
     ''KKTC Ulusal Güçler'' yetkilileri, Cumhurbaşkanı Denktaş'ı ziyaret ederek, söz konusu deklarasyonu sundu. 
     ''Örgüt yetkililerinin deklarasyonda ortaya koydukları hassasiyetin ve tepkinin saygıyla karşılanması gerektiğini'' ifade eden Denktaş, şöyle konuştu 
     ''Hepimiz tedirginiz, ne oldu, ne olacak diye. Benim vermek istediğim mesaj şudur her koşulda egemenliğimiz için, vatanımız için, Kuzey Kıbrıs Türk Cumhuriyetimiz için, bayrağımız için ve anavatanımızın selameti için direnişe devam edeceğiz.'' 
     
     ANKARA PROTOKOLÜ 
     Türkiye'nin Ankara Protokolü konusundaki hukuki görüşünü kendilerine gönderdiğini belirten Denktaş, sözlerine şöyle devam etti 
     ''Tabii hukuki görüş, her konuda lehte veya aleyhte olur. Bu bir yorum meselesidir. Ama genel yorum, tanıma meselesi, niyet meselesidir. Tanıma niyetiniz yoksa ve uluslararası mecburiyet nedeniyle bir şeyler yapıyorsanız, imzalıyorsanız, 'tanımayacağım' diyerek yaptığınız sürece, tanıma mecburiyetiniz yoktur'' diye konuştu. 
     Türkiye'nin, ''Birleşme olmadan Kıbrıs Rumunu ben meşru hükümet olarak tanımam. KKTC'yi tanımaya devam edeceğim, desteklemeye devam edeceğim'' dediğini belirten Denktaş, şunları söyledi 
     ''Şimdi bu, topu Ruma atmaktır. Rum böyle bir şartı kabul eder mi, etmez mi, veto eder mi, etmez mi... Ben diyorum ki bu şartlar altında veto ederse, bu demektir ki kendisine büyük devletler, 'biz yapamıyoruz, sen yap' diyerek veto ettirdiler. Türkiye'yi istemediklerini gösteren bir işaret olur bu. Türkiye'nin bu protokolü, şerh koyarak veya koymayarak imzalaması kendi bileceği iştir. Ama devamlı surette, 'tanımıyoruz ve tanıma değildir' demesi, hukuk açısından hiç olmazsa ele alınacak bir husustur ve geçerlidir. Bunu göreceğiz.'' 
     
</TEXT>
</DOC>
