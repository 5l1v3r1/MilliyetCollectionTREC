<DOC>
<DOCNO> 322641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur35.html </URL>
<DATE> 2005/03/10/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İstanbul'da "gümrük" operasyonu .. 
</HEADLINE>
<TEXT>

     Türk Standartları Enstitüsü'nde TSE görevli bazı kişilerin, bazı gümrük müşavirleri ile işbirliği yaparak yasalara aykırı şekilde uygunluk belgesi verdikleri iddiasına ilişkin başlatılan soruşturma kapsamında 250 bin ithalat dosyasının incelemeye alındığı bildirildi. 
     İstanbul Mali Şube Müdürlüğü'nden yapılan açıklamada, Küçükçekmece Cumhuriyet Savcılığı'nın, ''TSE'nin Gebze Kalite Kampüsü ile Avrupa ve Anadolu Yakası ithalat müdürlüklerinde görevli bir kısım personelin, Türkiye'ye getirilen bazı mallarla ilgili 'ithalata uygunluk belgesi' verme işlemlerinde gümrük müşavirlikleri ile işbirliği içerisinde yasalara aykırı şekilde belge düzenledikleri'' iddiasına ilişkin başlattığı soruşturma kapsamında, 4 Mart 2005 tarihinde operasyon gerçekleştirildiği belirtildi. 
     Operasyonda 20 kişinin gözaltına alındığı ifade edilen açıklamada, mahkeme kararıyla bu kişilerin ev ve işyerlerinde yapılan aramalarda, suça konu olabilecek çok sayıda sahte belge, doküman ve bilgisayar kayıtları ele geçirildiği kaydedildi. 
     Gözaltına alınan 20 kişinin, ''teşekkül oluşturarak yolsuzluk yapmak'', ''rüşvet almak, vermek ve aracılık etmek'', ''evrakta sahtecilik'', sahte belgelerle gümrükten mal çıkarmak'', ''görevi kötüye kullanmak'' ile ''4926 sayılı Kaçakçılığın Men ve Takibi Hakkındaki Kanun'a muhalefet etmek'' suçlarından Küçükçekmece Adliyesi'ne sevk edildikleri hatırlatılan açıklamada, bu kişilerden 6'sının tutuklandığı, 14'ünün serbest bırakıldığı, firari olan 2 kişiden 1'i hakkında ise gıyabi tutuklama kararı çıkartıldığı bildirildi. 
     Polis yetkilileri, tutuklanan 6 kişiden 5'inin TSE çalışanı, diğerinin de gümrük müşavirliğinde görevli olduğunu söylediler. 
     Sanayi ve Ticaret Bakanlığı müfettişlerinin İstanbul'da 250 bin ithalat dosyasını incelemeye aldıklarını belirten polis yetkilileri, TSE'de birçok dosyanın çöpe atılması nedeniyle hangi ithalatlarda yasalara aykırı bir şekilde belge düzenlendiğinin belirlenmesinde güçlük çekildiğini kaydettiler. 
     Yetkililer, suç unsuruna konu işlemlerin özellikle Çin'den gelen mallarda uygulandığını öne sürdüler. 
     
</TEXT>
</DOC>
