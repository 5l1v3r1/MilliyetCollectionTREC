<DOC>
<DOCNO> 325387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/ekonomi/eko04.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Hükümet ve TMSF havlu attı 
</HEADLINE>
<TEXT>


CHP Genel Sekreter Yardımcısı Oğuz Oyan, batık banka yükünü silme girişiminin hükümet ve TMSF'nin havlu attığı anlamına geldiğini belirtti 

ANKARA Milliyet 

CHP Genel Sekreter Yardımcısı Oğuz Oyan, hükümetin 37.6 milyar dolarlık batık banka yükünün silme girişiminde bulunduğunu savunarak, "Soygunların hesaplarının peşinin bırakılması 'Türkiye'de her türlü soygun olabilir' anlamına gelir. Bu, hükümetin ve TMSF'nin havlu atmasıdır" dedi. 
Oyan, dün düzenlediği basın toplantısında, CHP'nin "Banka Kara Deliği Araştırma Komisyonu" tarafından hazırlanan raporunu açıkladı. Oyan, TBMM gündemindeki Torba Yasa'da borç tahkiminin öngörüldüğünü belirterek, kamu borcunun konsolidasyonunun söz konusu olduğunu ifade etti. 45 milyar dolara ulaşan banka yükünün TMSF'nin örgütlenme yetersizliği ve siyasi iradenin olmamasından kaynaklandığını anlatan Oyan, "Böylesi büyük soygunların hesaplarının peşinin bırakılması Türkiye'de her türlü soygun olabilir, olsa olsa etkisi 2 yıl sürer' anlamına gelir" dedi. 

'Hesap sorulmalı' 
Batık bankaların getirdiği yük ile beklenen tahsilat arasında ilişkinin çok dengesiz olduğu belirtilen raporda, şunlara değinildi 
Demirbank'ın likidite sıkışıklığı aşılsaydı bu büyüklükte kriz yaşanmaması mümkün olurdu. Krizi tetikleyen olay ve aktörlerden hesap sorulması gerekir. Aralık 2000'de mevduat güvencesi sadece tasarrufu kapsarken Başbakan'ın eline bir mektup tutuşturularak yabancı bankaların alacakları da kapsama alındı.12 Haziran'da ÇEAŞ ve KEPEZ'e el konulmuş, herkes İmar Bankası'na el konulmasını beklemeye başladı. Yönetim kurulundaki eksiklikler iktidar tarafından tamamlanmadığı için ancak BDDK, 3 Temmuz'da İmar Bankası'na el koyabildi. Bu iktidarın tasarruf sahiplerine, Hazine'ye verdiği zararın hesabının sorulması gerek.Mevduat sigorta tavanı 50 milyar liradan sınırsız hale getirildi. 3 Temmuz - 31 Ekim 2001 tarihleri arasında kimler tanınan sınırsız güvenceden çıkar sağladı. Daha doğrudan zarar görenler de var. 'Bankazede', 'off - shorezede', belki de 'AKPzede' demek lazım. 






</TEXT>
</DOC>
