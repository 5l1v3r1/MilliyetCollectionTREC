<DOC>
<DOCNO> 304136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sontur23.html </URL>
<DATE> 2005/01/06/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Özel Kuvvetler'deki ''yolsuzluk'' davasında ''esrarengiz'' mektup... 
</HEADLINE>
<TEXT>

     GÖKÇER TAHİNCİOĞLU Ankara 

Özel Kuvvetler Komutanlığı'nın Gölbaşı Oğulbey tesisleri inşaatında 118.6 trilyonluk yolsuzluk yapıldığı iddiasıyla açılan davanın duruşmasında, "imzasız ihbar mektubu" krizi yaşandı. "Bir subay olarak meslektaşlarımdan utanıyorum" ifadelerinin yer aldığı mektubun dosyaya konulmasına sanık avukatları büyük tepki gösterdi. 
     11'i görevde 9'u emekli 20 asker ile aralarında davanın bir numaralı sanığı inşaatı yapan Özmen İnşaat'ın sahibi Ali Osman Özmen'in de bulunduğu 18 sivilin yargılandığı 38 sanıklı davanın görülmesine, Genelkurmay Askeri Mahkemesi'nde devam edildi. 
     Duruşmaya tutuklu sanıklar Özmen ile Yüzbaşı Hüseyin Ceylan'ın da aralarında bulunduğu 32 sanık ve avukatları katıldı. Mamak Askeri Cezaevi'nde tutulan Ceylan, duruşmaya askeri cezaevi kıyafetiyle getirildi. 
     
     İmzasız belge 

     Hakim Yarbay Aykanat Kaçmaz, duruşmaya sanıklara "günaydın" diyerek başladı. Kaçmaz, daha sonra dosyaya gelen delilleri okudu. 
     Kaçmaz, Genelkurmay Askeri Savcısı Zekeriya Duran imzalı bir ihbar mektubunu mahkemeye ilettiğini, belgede "Ankara 7. Ağır Ceza Mahkemesi'ndeki davaya bakılsın. Zamanaşımı süresi ne kadardır. Bir subay olarak meslektaşlarımdan utanıyorum. Bunların malları açık artırmada satılsın. Ali Osman Özmen'in kodese atılması neye yarar Paraları geri getirir mi " ifadelerinin bulunduğunu belirtti. 
     Kaçmaz, belgenin ekinde ise, bazı gazete kupürleri ile aralarında AKSAZ, Kara Harp Okulu, Bilkent'teki askeri inşaatların da bulunduğu 87 askeri ihalenin mercek altına alındığına ilişkin yazı ile Cumhurbaşkanlığı Muhafız Alayı inşaatını yapan LİMAK A.Ş'ye kesilmiş ve aynı şirketten kesilen faturaların dip koçanlarının bulunduğunu ifade etti. 
     Özmen'in avukatlarından Prof. Dr. Uğur Alacakaptan, Atilla Tülay ve Cavit Çalış, belgenin dosyaya konulmasına itiraz etti. Çalış, mahkemenin imzasız belgeyi dosyaya koymasının, davayı manüple edenlere çanak tuttuğunu belirterek, "Dosyaya konulması işlemdir. Savcılık bunları mahkemeye göndermemeli, yırtıp çöpe atmalıdır" dedi. 
     Hakim Kaçmaz ise, imzasız mektuplarla işlem yapılamayacağını bildiğini, ancak savcılıktan geldiği için belgenin hükme esas alınıp, alınmayacağının daha sonra değerlendirileceğini ifade etti. 
     Savcı Duran ise, belgenin Maden Mühendisleri Odası'ndan geldiğini, kimin yazdığının da araştırılabileceğini söyledi. 

     
</TEXT>
</DOC>
