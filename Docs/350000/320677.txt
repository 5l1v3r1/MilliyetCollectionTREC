<DOC>
<DOCNO> 320677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/soneko16.html </URL>
<DATE> 2005/03/04/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Vorkink Türkiye'nin hibeye ihtiyaç duymaması güçlülüğün göstergesi 
</HEADLINE>
<TEXT>

     Dünya Bankası Türkiye Temsilcisi Andrew Vorkink, ABD'nin daha önce Türkiye'ye vermeyi öngördüğü, ancak Afganistan ve Irak'taki harcamalar için kullanılmasına kararlaştırılan 1 milyar dolarlık hibe konusunu değerlendirirken, ''Türkiye'nin bu hibeye ihtiyaç duymaması, ekonomisinin ne kadar sağlam olduğunu gösterir'' dedi. 
     Vorkink, TOBB'da düzenlenen ''Rekabet Politikası ve Türkiye'de Yatırım Ortamının İyileştirilmesi'' toplantısına gelişinde, soruları yanıtladı. 
     Vorkink, ''Irak ve Afganistan'daki harcamalar için ABD Başkanı George W. Bush tarafından hazırlanan yaklaşık 81 milyar dolarlık ek bütçeye kaydırılan'' Amerikan hibesiyle ilgili olarak, şunları söyledi 
     ''Türkiye'nin hibeye ihtiyacı yok. Bu, Türk ekonomisine güven geldiğinin bir işareti. Çünkü verilme nedeni, Irak'taki savaş sonrasında ekonomide yaşanacak olumsuzluklarla ilgiliydi. Buna ihtiyaç olmaması, Türkiye ekonomisinin ne kadar sağlam olduğunu gösteriyor. Bir manada o hibe verilmiş olsaydı Türkiye için bir sigorta biçiminde kullanılacaktı. Bu sigortaya ihtiyaç kalmaması, Türkiye için bir avantaj.'' Vorkink, yapısal reformlara ilişkin olarak da, son zamanlarda yapısal reformların hız kazanmaya başladığını, bankacılık ve sosyal güvenlik sistemine ilişkin yasa tasarılarında gelişmeler olduğunu kaydetti. 
     Sosyal Güvenlik Yasa taslağında yer alan emeklilik yaşına ilişkin olarak da Vorkink, tasarıda emeklilik yaşıyla ilgili rakamların 1999 yılındaki taslakta da bulunduğunu, yaşın tasarıda sunulduğu biçimde muhafaza edilmesinde fayda olduğunu, ancak yaşın tek başına belirleyici bir unsur olmadığını kaydetti. 

     
</TEXT>
</DOC>
