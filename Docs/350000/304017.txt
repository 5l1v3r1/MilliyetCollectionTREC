<DOC>
<DOCNO> 304017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko19.html </URL>
<DATE> 2005/01/06/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Rekabet Kurumu Başkanı, akaryakıt piyasasını değerlendirdi... 
</HEADLINE>
<TEXT>

     Rekabet Kurumu Başkanı Mustafa Parlak, ''akaryakıtta serbest fiyat uygulamasına geçildiği ortamda, eğer rekabete girmeden fiyat oluşursa, bu rekabet karşıtı davranış olur. Öyle bir şey olacağını zannetmiyorum'' dedi. 
     Parlak ayrıca, 2005 yılında, büyük kamu tekellerinin özelleştiği sektörlerde 'rekabetçi bir pazar yapısının' oluşmasını hedeflediklerini söyledi. 
     Çeşitli konulardaki soruları yanıtlayan Rekabet Kurumu Başkanı, kurumun 2004 yılında çok olumlu ve başarılı bir performans gösterdiğini, bütün iş birikimlerinin temizleyerek, açılan soruşturmaları, yapılan ön araştırmaları, kararları hiç bir zamanaşımı ya da gecikmeye uğratmadan tamamladıklarını kaydetti. 
     Parlak, kurumun bununla da yetinmediğini, Türkiye'de bir ilk olarak, OECD'nin gözden geçirme programına alındığını hatırlattı. 
     
     PETROL PİYASASINDA REKABET 
     Akaryakıtta, 1 Ocak tarihinden itibaren serbest fiyat uygulamasına geçilmesini değerlendiren Parlak, akaryakıt piyasasında rekabetin 'verimli ve etkin' çalışmayı gerektirdiğini ifade etti. 
     Daha önce devletin kanunla görevlendirdiği bir kurum tarafından belirlenen fiyatların, bundan böyle artık dağıtım firmaları tarafından belirleneceğini hatırlatan Parlak, Türkiye'de her bayinin satıştan daha çok pay elde etmek için birbiriyle yarışacağını kaydetti. Türkiye'de var olan dağıtım teşebbüslerinin birbiriyle rekabetinden, mutlaka fiyatların düşmesinin beklendiğine işaret eden Parlak, şöyle devam etti 
     ''Yani daha çok ürün satıp, daha çok kar elde etmek çabasında olacaklardır. Bunun için daha ucuz satma gereği ortaya çıkacaktır. Ama sulhi olarak, maliyet unsuru dikkate alınmadan diyelim ki, dağıtıcı firmaları rekabete girmeden fiyat oluştururlarsa, bu zaten rekabet karşıtı davranış olur, öyle bir şey olacağını zannetmiyorum.'' 
     
     ÖZELLEŞTİRMELER 
     Bu arada özelleştirmelerin kolay bir işlem olmadığını belirten Parlak, 2004 yılındaki özelleştirmelerin başarılı bir şekilde gerçekleştiğini ve yılın sonuna doğru bu konuda başarılı bir atak yapıldığını ifade etti. 
     2005 yılının Telekom, Tekel, Tüpraş başta olmak üzere, kamu tekellerinin büyük ölçüde özelleştirmelerinin yapılacağı yıl olduğunu belirten Parlak, şunları kaydetti 
     ''Rekabet Kurumu olarak buradaki görevimiz, özellikle tekel konumundaki teşebbüslerin özelleştirilmesi açısından daha rekabetçi bir yapının tesisini sağlamaktır. Bizim görüşlerimiz buna yönelik görüşlerdir. Biz hem görüşlerimizi, hem de nihai karardaki devir esnasında kararımızı buna göre veriyoruz. Bir yoğunlaşma yaratmadan, yeni bir tekel yaratmadan rekabetçi bir yapının tesisini sağlayacak birleşme ve devralmalara ve özelleştirmelere müsaade ediyoruz. 2005 yılında, büyük kamu tekellerinin özelleştiği sektörlerde rekabetçi bir pazar yapısının oluşmasını hedefliyoruz.'' 
     
     REKABET İHLALLERİ VE DEVLET YARDIMLARI 
     Parlak, rekabet politikalarının tam olarak uygulanması bakımından, devlet yardımlarının izlenmesi ve denetlemesi gerektiğini de söyledi. 
     Parlak, bu konudaki eksikliğin 2005 yılında giderilmesini amaçladıklarını belirtirken, ''bu haliyle rekabet müktesebatı, AB'ye uyumlu olacak'' dedi. 
     Kurumun görevleri arasında, teşebbüslerin rekabet ihlallerine ilişkin ''kanuni müeyyideler uygulamak, soruşturma açıp, ihlali nasıl son vereceklerini bildirmek, piyasada yoğunlaşmaları engellemek, hakim durumları kontrol etmek'' olduğunu anlatan Parlak, Türkiye'deki rekabet politikalarının tamamının bundan ibaret olmadığını söyledi. 
     Devletin yapmış olduğu bir takım yardımlarla, rekabetin bozulması olasılığına karşılık, devlet yardımlarının izlenmesi ve denetlenmesinin rekabet politikalarının içerisinde olduğuna dikkati çeken Parlak, ancak bu konuda mevzuatta düzenleme eksikliği olduğunu belirtti. 
     ''2005 yılında bunun tamamlanması ve bu eksikliğin giderilmesini amaçlıyoruz'' diyen Parlak, devlet yardımlarının izlenmesinin, ancak yasal düzenlemeyle olacağını, bu haliyle de rekabet müktesebatının AB'ye uyumunun tamamlanmış olacağını ve böylelikle ortaklık konseyi kararlarına katılınabileceğini kaydetti. 
     Söz konusu eksiklerin, aynı zamanda AB ilerleme raporunda ve 2005 hükümet programında belirtilen hususlar olduğunu hatırlatan Parlak, şunları söyledi 
     ''Bunlar hükümetin bilgisi dışında olan olaylar değil. Hükümetin de bu konuda bu eksikliklerin giderilmesi konusunda programında oldukça yer vermiştir. Rekabete ilişkin olarak uygulamada hiç bir eksikliğimiz bulunmamaktadır. AB'ye uyum bakımından, mevzuattaki eksiklerimizi de gideriyoruz. Birincil mevzuat, yani kanunumuz AB kanunları modele alınarak hazırlanmıştır. İkincil düzenlemelerimiz de yine AB düzenlemelerine uygundur ancak devlet yardımlarının izlenmesi ile ilgili Türkiye'de daha önceki mevzuatlarda var olan rekabete aykırı hükümlerin bulunması nedeniyle, rekabet ihlalleri gündeme gelebilmektedir. 
     Diğer mevzuattaki rekabet karşıtı hükümler, kurumumuz tarafından taranmakta ve bunlar belirlenmek suretiyle bunların ilgili oldukları mevzuatlardan temizlenmesi yani rekabete uygun hale getirilmesi sağlanacaktır.'' 
     
     ''REKABET, BİR KÜLTÜR MESELESİDİR'' 
     Rekabetin sağlıklı işleyen piyasa ekonomisinin tesisi için zorunlu bir husus olduğunu vurgulayan Parlak, bunun sadece rekabet kurallarının uygulanmasıyla sağlanacağını da düşünmediklerini ifade etti. 
     ''Rekabet bir kültür meselesidir, davranış biçimidir'' diyen Parlak, bütün kesimlerin rekabet kültürü bakımından bilgilendirilmesi amaçladıklarını kaydetti. 
     Rekabetin, toplumun bütün kesimlerine yaygınlaştığını söylemenin mümkün olmadığını belirten Rekabet Kurumu Başkanı, ''Bu konuda tüm toplum bilinçlenmedikçe, sadece teşebbüslerin, riayet etmesi gerekenlerin, bilmesiyle rekabet tam tesis edilemez, bunun için herkesin bilinçlenmesi gerekir'' diye konuştu. 
     Parlak, rekabet ihlalleri arasında en çok karşılaşılan türlerin de yatay düzeyde teşebbüsler arasında ''anlaşmak suretiyle fiyat belirlemek'' veya ''pazar bölüşümü'', dikey anlamda da teşebbüslerin kendi bayileri ile yapmış oldukları anlaşmalarda, bayilerin sabit fiyat dikte etmek suretiyle yaptıkları rekabet ihlalleri olduğunu söyledi. 
     
     ''DİĞER KURUMLARLA YETKİ ÇATIŞMAMIZ YOK'' 
     Türkiye'de her kurumun kendi kanununda ifade edilen, görev ve yetkileri olduğuna işaret eden Parlak, bu görev ve yetkilerin bazen örtüşebildiğini söyledi. 
     ''Başka kurumun görev ve yetkisiyle, kendi kanununda bir çatışma, bir örtüşme olsa bile, Rekabet Kurumu olarak kendi görev alanımıza giren konularda kendi kararımızı veririz'' diyen Parlak, böyle bir hususta da, yargının yani Danıştay'ın hakemlik görevini yapacağını belirtti. 
     Parlak, bugüne kadar, diğer kurumlarla herhangi bir yetki çatışmasıyla karşı karşıya gelmediklerini sözlerine ekledi. 
     
</TEXT>
</DOC>
