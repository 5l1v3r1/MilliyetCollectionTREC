<DOC>
<DOCNO> 337008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko39.html </URL>
<DATE> 2005/04/26/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Yapı Kredi Koray, İstanbul BİS Projesini hayata geçiriyor... 
</HEADLINE>
<TEXT>

     Yapı Kredi Koray Gayrimenkul Yatırım Ortaklığı A.Ş., Göktürk Beldesi'ndeki üçüncü konut projesi olan ''İstanbul Bis''i hayata geçirmeye hazırlanıyor. 
     Yapı Kredi Koray Gayrimenkul Yatırım Ortaklığı A.Ş. Genel Müdürü Hakan Kodal, İstanbul Bis'in tanıtımı nedeniyle düzenlenen toplantıda yaptığı konuşmada, daha önceki projeleri ''İstanbul İstanbul'' ve ''İstanbul Zen''in uluslararası alanda çok ses getirdiğini söyledi. 
     İki projenin de hızlı bir şekilde satıldığını ifade eden Kodal, bu durumun kendilerini cesaretlendirdiğini ve tecrübelerine dayanarak Göktürk Beldesi'nde 3. konut projesi olan İstanbul Bis'i hazırladıklarını anlattı. 
     Türkiye ekonomisindeki iyileşmelerin de bu eseri hazırlamalarında etkili olduğunu ifade eden Kodal, projenin toplam yatırım maliyetinin ise 20 milyon dolar olduğunu bildirdi. 
     Bu projenin de çok iyi satacağına inandıklarını dile getiren Kodal, ''Sektörde yenilik yaratacak bir ürün olduğunu düşünüyoruz. İnandığımız niş alanlarda orijinal projeler yaratmayı istiyoruz'' dedi. 
     İstanbul Bis'deki konutların 110 ile 290 bin Avro aralığında bir fiyatla satılacağını belirten Kodal, konutlarda 2 artı 1'den başlayarak 5 artı 1'e kadar seçenek bulunduğunu söyledi. 
     112 ünitenin tamamının bu yıl satılacağını umduklarını ifade eden Kodal, İstanbul Bis'in ardından yeni projelere yöneleceklerini anlattı. 
     Kodal bir soru üzerine, İstanbul İstanbul Projesi'nde 360 bin dolara satılan bir konutun şu andaki değerinin 500 bin doları bulduğunu belirterek, ''İstanbul Bis'ten konut alanlar da kazanacaklar. Ne kadar kazanacaklarını söylemek çok zor. Piyasanın nasıl hareket edeceğini bilmediğimiz için bunu söyleyemeyiz. Ancak diğer projelere göre çok kazanacaklar'' diye konuştu. 
     
</TEXT>
</DOC>
