<DOC>
<DOCNO> 302035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/ekonomi/eko06.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK ve Bağ - Kur emeklisine kademeli zam 
</HEADLINE>
<TEXT>


ANKARA Milliyet 

SSK ve Bağ - Kur emeklilerinin maaşları kademeli olarak artırılacak. Ocak ve temmuzda, 200 milyonun altında aylık alanlara yüzde 8, 201 milyon - 318 milyon lira arasında aylık alanlara yüzde 7, 318 milyonun üzerinde aylık alanlara da yüzde 6 zam yapılacak. Emeklilerin gelir ve aylıklarında 2005'te yapılacak artışlara ilişkin yasa tasarısı, Sağlık, Aile, Çalışma ve Sosyal İşler Komisyonu'nda, AKP milletvekillerinin önergeleri doğrultusunda değiştirilerek kabul edildi. Tasarı, Bağ - Kur sigortalılarının 2005'te ödeyecekleri primlerin de yüzde 10 oranında artırılmasını öngörüyor. Çalışma Bakanı Murat Başesgioğlu, tasarıda öngörülen yüzde 10'luk artışla Bağ - Kur'luların toplam 122 trilyon daha az ödeme yapmasının sağlanacağını bildirdi. 

Bir maaş ikramiye 
Kamuda çalışan işçilere ilave tediyede bulunulmasına ilişkin Bakanlar Kurulu kararı, Resmi Gazete'de dün yayımlandı. 6772 sayılı kanun kapsamına giren kamu kurumlarında çalışan işçilere, bir maaş ilave tediyede bulunulacak. 




</TEXT>
</DOC>
