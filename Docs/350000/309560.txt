<DOC>
<DOCNO> 309560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/soneko48.html </URL>
<DATE> 2005/01/26/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Erdoğan İnşallah reel faizler kısa zamanda 10'un altına düşecektir 
</HEADLINE>
<TEXT>

     Başbakan Recep Tayyip Erdoğan, Türkiye'nin yıllardan sonra nihayet unu, yağı, şekeri olan bir ekonomi olma yoluna girdiğini belirterek, ''Ben diyorum ki, gelin hep beraber bu helvayı yapalım. Afiyetle hep birlikte yiyelim. Bunu yapacak noktaya geldik. Yeni yatırımlarla, yeni üretimlerle, yeni istihdamlarla, yeni kazançlarla Türkiye'yi 100. doğum yıldönümüne hep birlikte hazırlayalım'' dedi. 
     Erdoğan, İSO'nun yılın ilk Meclis toplantısında yaptığı konuşmada, Türkiye'de kısa sürede yakalanan istikrar ve güven ortamı sayesinde bütün sektörlerin yeniden özgüvenini kazanmaya başladığını vurguladı. 
     Enflasyondaki düşüşe değinen Erdoğan, ''Bundan sonraki süreçte de bu inişimiz dikkatle, azimle, kararlılıkla devam edecektir'' diye konuştu. 
     Ekonomik programdan asla taviz vermek gibi bir lüksleri olmadığını dile getiren Başbakan Recep Tayyip Erdoğan, şöyle konuştu 
     ''Mali disiplin ne ise buna aynen uyulmaya devam edilecektir. Birilerinin hatırı için ne ekonomik programdan taviz verebiliriz, ne de mali disiplinimizi bozabiliriz. Kusura bakmayın... Bundan dolayı kimse kapımızı çalmasın dedik. İçte ve dışta bunu yine diyeceğiz, demeye de devam edeceğiz. Bu, ülkemizin, özel sektörümüzün menfaatinedir ve yarınların aydınlık Türkiyesi için atılması gereken adımdır.'' Başbakan Erdoğan, büyüme hızı konusunda her yıl konulan gerçekçi hedeflerin ötesinde başarılar elde edildiğini ifade ederek, Türkiye'nin bu süreçte bir yandan büyüdüğünü bir yandan da enflasyonu ciddi anlamda dizginlediğini söyledi. 
     Ekonomik literatürde bu tablonun daha önce örneğine rastlanan bir durum olmadığını belirten Erdoğan, bunun, ülkenin bütün enerjisi ile meselelerin üzerine giderken gösterdiği hassasiyet ve sonrasında kazanılan istikrar ve güvenle sağlandığını vurguladı. 
     
     YENİ BİR MEDENİYET İÇİN TOPYEKÜN İRADE 
     Başbakan Recep Tayyip Erdoğan, sağlanan istikrar ve güven ortamının yurtdışında yatırımcılara da ispatlandığını kaydederek, bu tablonun çizilmesinde sadece hükümet değil özel sektör ve tüm milletin ciddi katkıları bulunduğunu söyledi. 
     Türkiye'nin yeni bir medeniyet inşa etmek üzere topyekün irade ortaya koyduğunu dile getiren Erdoğan, 2002 yılı sonunda yüzde 70'lerde olan nominal faizlerin şu anda yüzde 17'ye indiğini anımsattı. Reel faizdeki düşüşe de işaret eden Erdoğan, ''Reel faiz neredeydi şimdi nereye geldi. Şu anda yüzde 10'a dayanmış durumda. İnşallah reel faizler en kısa zamanda yüzde 10'un altına düşecektir. Kararlıyız, eli mahkum bunu başaracağız. Çünkü önümüzü görüyoruz'' diye konuştu. 
     Recep Tayyip Erdoğan, konuşmasını şöyle sürdürdü 
     ''Uluslararası piyasada bu verilen güven artık cezbetmeye başladı. Mart sonu Nisan başında IMF Uluslararası Para Fonu ve Dünya Bankası başkanları ile 20 dev şirketin temsilcilerinin katılacağı toplantıyı yine yapacağız. Yine ekonomimizi masaya yatıracağız. Dünyadaki devlere geçen toplantıda daveti yapmıştık. Şimdi 'Bunu uygulamaya sokmanın zamanı geldi' diyeceğiz ve bu adımları hep birlikte atacağız. Bu konuda Türkiye'de bu işi başarıyla yürüten şirketler var. İnanıyorum ki bunların sayıları arttıkça doğrudan yabancı sermayenin Türkiye'ye gelmesi artacaktır.'' 
     
     ''TÜRK TAHVİLLERİ TALEP GÖRÜYOR'' 
     Başbakan Erdoğan, YTL'ye değinirken, yeni para biriminin sembolik değeri çok büyük bir değişim olduğunu, bu sayede Türkiye'nin bol sıfırlı paradan kurtulduğunu vurguladı. 
     İzlenen kararlı politikalarla Türkiye'nin hem borçlarını rahatlıkla çevirebilir noktaya geldiğini hem de kredibilitesini yükselttiğini kaydeden Başbakan Recep Tayyip Erdoğan, şöyle konuştu 
     ''Geçtiğimiz günlerde yılın ilk tahvil ihracatını gerçekleştirdik. Vadesi 20 yıl olan bu tahvile 35'in üzerindeki ülkeden teklif geldi. Yaklaşık 13 milyar dolarlık talep gelmişti. Bizim satış tutarımız 2 milyar dolar olmuştu. Bu neyi gösteriyor Türk tahvilleri artık uluslararası piyasalarda büyük talep görmeye başladı. İlgi o kadar farklı boyutlara ulaştı ki bu tablo sadece kendine güvenini kazanmış bir ekonomiyi değil, dünyanın güvenini de kazanmayı başarmış bir ekonomiye işaret etmektedir. Almanya, Hollanda, Avusturya gibi Avrupa ülkelerinde 435 milyon YTL'lik tahvil ihraç edilmiş ve aynı anda satılmış durumda. Bu tahviller Türkiye Cumhuriyeti Hazinesi'nin çıkardığı tahviller değildir. Avusturya hazinesi ve Dünya Bankası'nın piyasaya sürdüğü YTL tahvilleri.'' 
     
     ''TÜRKİYE DÜNYA ARENASINDA DA PARLAK BİR YILDIZ'' 
     ''Türkiye yalnız içerde değil, dünya ekonomik arenasında da artık parlak bir yıldız olma yoluna girmiştir'' diyen Erdoğan, bu tablonun önümüzdeki dönemde gerek iç gerekse dış sermaye yatırımlarını çekecek bir cazibe tablosu olduğunu vurguladı. 
     Başbakan Recep Tayyip Erdoğan, şöyle devam etti 
     ''Türkiye yıllardan sonra nihayet unu olan, yağı olan, şekeri olan bir ekonomi olma yoluna girmiştir. Ben diyorum ki gelin hep beraber bu helvayı yapalım. Afiyetle hep birlikte yiyelim. Bunu yapacak noktaya geldik. Yeni yatırımlarla, yeni üretimlerle, yeni istihdamlarla, yeni kazançlarla Türkiye'yi 100. doğum yıldönümüne hep birlikte hazırlayalım.'' 
     
</TEXT>
</DOC>
