<DOC>
<DOCNO> 305108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/soneko24.html </URL>
<DATE> 2005/01/10/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Renault ÖTV artırılmasaydı 150 bin otomobil daha satılabilirdi 
</HEADLINE>
<TEXT>

     Renault Mais Genel Müdürü İbrahim Aybar, ''2004 yılında hurda araç teşviği azaltılmasaydı ve ÖTV oranları artırılmasaydı 150 bin otomobil daha satılabilirdi'' dedi. 
     Aybar ve Oyak Renault Genel Müdürü Alain Gabillet, düzenledikleri basın toplantısında Renault'nun 2004 yılı ticari sonuçları hakkında bilgi verdiler. 
     2004 yılında, 2003'den yaklaşık iki kat fazla 692 bin 400 adetlik satışın gerçekleştiği binek ve hafif ticari araç pazarında Renault'un, gerçekleştirdiği 112 bin 781 adetlik satış ile yüzde 16.3'lük pazar payı elde ettiğini belirten Aybar, en yakın rakiplerinden 4 bin adet fazla satış yaparak Türkiye'de binek ve hafif ticari araç pazarında açık ara farkla lider olduklarını söyledi. 
     Aybar, geçtiğimiz yıl otomobil pazarında 450 bin adet araç satışı gerçekleştiğini anımsatarak, ''2004 yılında Renault, en yakın rakibinden 33 bin adet fazla satışla, binek otomobil pazarında 84 bin 642 adet satış gerçekleştirerek, yüzde 18.8 oranında pay elde ettiği pazarda, liderliğini 7. yılda da sürdürdü'' diye konuştu. 
     Megane II Sedan'ın 31 bin 781 adetlik satışla 2004 yılının en çok satılan otomobili olduğunu belirten Aybar, bunu 30 bin 110 adetlik satışla yine Renault modeli olan Clio Symbol'ün takip ettiğini vurguladı. 
     
     ''TOPLAMDA 550-630 BİN ADET ARASI SATIŞ BEKLİYORUZ'' 

     İbrahim Aybar, geçen yıl yapılan bazı düzenlemelerin sektörü olumsuz etkilediğine işaret ederek, ''2004 yılında hurda araç teşviği azaltılmasaydı ve ÖTV oranları artırılmasaydı 150 bin otomobil daha satılabilirdi. Çünkü 150 bin adet otomobil hurdaya ayrıldı'' diye konuştu. 
     2005 yılında sektörde ciddi düşüşler beklemediklerini, yüzde 10-20 arasında bir daralma öngördüklerini belirten Aybar, ''Binek otomobilde bu yıl 350-400 bin adet satış, toplamda ise 550-630 bin adet arasında satış bekliyoruz'' dedi. 
     
</TEXT>
</DOC>
