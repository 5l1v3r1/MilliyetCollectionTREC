<DOC>
<DOCNO> 335880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/soneko29.html </URL>
<DATE> 2005/04/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
ATO ile Vakıfbank arasında kredi protokolü imzalandı... 
</HEADLINE>
<TEXT>

     Vakıfbank ile Ankara Ticaret Odası ATO arasında, Oda üyelerine yönelik ucuz kredi olanakları sağlayan yeni bir kredi protokolü imzalandı. 
     ATO Konferans Salonu'nda imzalanan protokole, Vakıfbank adına Banka Genel Müdürü Ahmet Kacar, ATO adına da Oda Başkanı Sinan Aygün imza koydu. 
     Vakıfbank Genel Müdürü Ahmet Kacar, düzenlenen törende yaptığı konuşmada, kaynaklarının büyük bir kısmını reel sektöre aktaran Banka'nın, ATO'ya da özel bir önem verdiğini söyledi. 
     ATO üyeleri için uygun koşullarda ve üyelerin her çeşit ihtiyaçları için kredi çeşitlerini geliştirdiklerini anlatan Kacar, ''Bir iş erbabının kuruluşundan gelişimine kadar tüm kredi çeşitlerini ATO üyelerine sunuyoruz'' dedi. Kacar, şöyle konuştu 
     ''Biz Vakıfbank olarak, sadece konfeksiyon usulü çalışan bir banka değiliz, terzi usulü de çalışan bir bankayız. İhtiyaçlarını gelip bize anlatan herkese, uygun krediler geliştirmeye çalışıyoruz. Çok kapsamlı kredi imkanları sunuyoruz, sektöre öncülük ediyoruz, diğer bankalar tarafından taklit ediliyoruz.'' 
     
     ATO BAŞKANI AYGÜN 
     ATO Başkanı Sinan Aygün ise ekonominin toparlandığı bu dönemde Vakıfbank'tan gelen teklif üzerine uzun çalışmalar yapıldığını ve ATO üyelerinin önünü açmak için, çok özel kredi imkanlarının Banka tarafından sunulduğunu söyledi. 
     ATO olarak, Vakıfbank ile 1.5 yıl önce de bir kredi sözleşmesi imzaladıklarını hatırlatan Aygün, bugün imzalanan kredinin ise daha uygun koşullarda olduğunu söyledi. 
     Söz konusu kredi olanaklarından ATO'ya bağlı üyelerin faydalanabileceğini belirten ATO Başkanı, Oda'dan referans alan her üyenin, dilediği Vakıfbank şubesinden kredi kullanabileceğini bildirdi. 
     Vakıfbank'ın sunduğu kredi türleri içinde ''işyeri edindirme kredisi''ni çok önemsediklerini ifade eden Aygün, ''Bu kredi, önemli bir ihtiyaçtı. Bu krediyi üyelerimiz, Vakıfbank'tan 15 yıl vadeye kadar alabilecekler. Yani Türkiye'de artık 15 yıl vadeli kredi verilebilir hale geldi. Bunu da bir nevi mortgage sistemi olarak yorumluyorum'' diye konuştu. 
     
     KREDİ ÇEŞİTLERİ 
     Söz konusu protokolle Vakıfbank, ATO üyeleri için YTL nakit işletme kredileri adı altında ''işyeri edindirme kredisi, ödemesiz dönemli taksitli işletme kredisi, uzun vadeli taksitli işletme kredisi, itibar kredisi, araç filo kredisi, VAKOBİ yatırım kredisi, 3 sezon vadeli turizm destek kredisi, TRLİBOR 4 faiz oranlı rotatif kredisi, spot, rotatif ve çek senet karşılığı avans'' gibi kredi olanakları sunuyor. 
     Banka bu kredi çeşitleri için en yüksek limiti, 500 bin YTL olarak belirledi. 1-12 aydan 180 aya kadar vade yapılabilen kredilerin faiz oranları ise kredi çeşitleri ve vadelerine göre yüzde 1.70 ile 2.25 arasında değişiyor. 
     Banka'nın ihracat destek kredileri ise ''esnek ödemeli taksitli ihracat kredileri, genel vadeli ihracat kredileri, düşük faizli spot rotatif ihracat kredileri, vesaik karşılığı ihracat kredileri'' şeklinde verilecek. Bu kredilerin faiz oranları döviz cinsinden yüzde 0.60 ile yüzde 0.65, YTL cinsinden ise yüzde 1.75 ile yüzde 1.95 arasında değişiyor. Libor krediler ise vadeye göre libor 3.50 ile libor 5.00 arasında değişiyor. 
     Vakıfbank, azami 100 bin dolar ve 6 ay vadeli KOSGEB destekli ihracat kredileri, azami 500 bin YTL'lik Türk Eximbank kaynaklı ihracat kredileri ve yatırımcıya destek kredi olanaklarını da üyelere sunuyor. 
     
</TEXT>
</DOC>
