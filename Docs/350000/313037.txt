<DOC>
<DOCNO> 313037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/spor/ygokce.html </URL>
<DATE> 2005/02/07/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Yapma be Kuddusi 
</HEADLINE>
<TEXT>



Öncelikle şu sahaya bakmalı. 200 işçi kan ter içinde çabalayarak karı temizlemişler. Ama saha öyle ağırlaşmış ki, ayakta durana, topu kontrol edebilene aşkolsun. TFF, bu Noel yüzünden devre arasını hep erken başlatıyor. Türkiye'de şubatın ilk iki haftasında karın hayatı sarsmadığı yıl hatırlamıyorum. TFF bunu hiç bilmiyor. Yeni bir sezon planlaması ile bu şubat sendromundan kurtulmak gerek. 
Her iki takımın oyuncularını da bu zor koşullarda ayakta durabildikleri için karşılıklı gollerle ve futbol oynama çabası gösterdikleri için kutlamak gerek. 
Beşiktaş çok iyi başladı. Rıza Çalımbay, geniş kadrosunun içinden bulabileceği en iyi on biri seçerek karlı sahaya sürmüştü. Yine üçlü savunma, ortada Tayfur ve yeni transfer Koray, iki kanatta Tayfun ve İbrahim Üzülmez, Pancu ile Tümer'in önünde de tek santrfor Carew... Beşiktaşlılar tümüyle topa sahip oldular. Gençlerbirliği'nin oyuna ortak olmasını engellediler. Sahanın her yanında birbirleriyle yardımlaşarak, oyunu sürekli rakip yarı alana yıkarak baskılı oynadılar. Bu baskı ortamında Carew'in orta alana gelerek topu kazanması, Tayfun'un ve İbrahim'in kanat bindirmeleri çok olumlu özelliklerdi. Tümer ve Pancu oyuna yaratıcı katkılarıyla zenginlik kazandırdılar. Tümer'in attığı golde Pancu'nun ince zekası ve Koray'ın asisti gerçekten alkışlanacak kadar güzeldi. Boş kalan Tümer rakip markajı olmadan golünü çok rahat attı. 

Kural mı değişti 
İkinci yarıda Ziya Doğan, Atilla Birlik'i oyuna alarak adeta Beşiktaş'ın ilk yarıdaki rolünü üstlendi. Daha baskılı, etkili oynayıp Beşiktaş savunmasına sıkıntılı anlar yaşattılar. Ali Tandoğan'ın attığı beraberlik golünde ilginç bir nokta var. Frikikte Tayfur barajı bozuyor... Tandoğan vurmadan önce hakem Kuddusi Müftüoğlu'nun düdüğünü işitiyoruz. Müftüoğlu kurala göre Tayfur'a sarı kart gösterip barajı yeniden kurmalı ve atışı yaptırmalıydı. Ama hayır, öyle olmadı Düdük sesine rağmen Tandoğan vuruşunu yaptı Top ağlarda, karar gol 
Biz başka bir düdük sesi mi duyduk, yoksa kural mı değişti 
Kuddusi Müftüoğlu gösterdiği bol kartlarla sık sık oyunu kesen negatif anlayışıyla farklı bir hakemlik peşinde. Sanırım bazı takımlara ve futbolculara da alerjisi var. Bu kararı başka türlü yorumlayamıyorum. Kendisine selamet diliyorum. 
Rıza Çalımbay ile Ziya Doğan'ın kapışması dostça bitti. Ama sonucu iki takımın da hoş karşıladığını hiç sanmam. Sahadaki futbolun karşılığı olarak bu sonuç yine de adil bir sonuç. Adaletsiz bir hakem kararına rağmen .. 



</TEXT>
</DOC>
