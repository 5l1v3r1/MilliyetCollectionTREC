<DOC>
<DOCNO> 333324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko30.html </URL>
<DATE> 2005/04/14/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İstanbul Ticaret Üniversitesi 4 yaşında... 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Murat Yalçıntaş, ''Ülkenin geleceği gençlerdir. İTO olarak, gençlerin geleceğinde üzerimize düşeni yapmaya hazırız'' dedi. 
     Yalçıntaş, İstanbul Ticaret Üniversitesi'nin kuruluş yıldönümü nedeniyle düzenlenen toplantıda yaptığı konuşmada, üniversitenin 4'üncü yılında Türkiye'nin en önemli üniversitelerinden biri haline geldiğini belirterek, üniversitenin sonsuza kadar yaşaması ve köklü bir eğitim müessesesi haline gelmesini diledi. 
     Bilgi çağında başarının, değişime ayak uydurmak, bunun da eğitimle mümkün olduğunu vurgulayan Yalçıntaş, gelişmiş ve gelişmemiş ülkeler arasındaki tek farkın eğitim olduğunu kaydetti. 
     Yalçıntaş, ''Bu açıdan Türkiye'de çok parlak bir tablo görmüyoruz. Ülkemizde sanayi, ticaret ve hizmet sektörlerinde kalifiye eleman ihtiyacı devam ediyor. Kaydettiğimiz ilerlemeye rağmen gerek nitelik, gerekse nicelik bağlamında hala Türkiye istenilen seviyelere gelemedi'' diye konuştu. 
     İTO'nun, eğitimin ülke için öneminin farkında olduğunu belirten Yalçıntaş, ''Ülkenin geleceği gençlerdir. İTO olarak, gençlerin geleceğinde üzerimize düşeni yapmaya hazırız. Bunu sağlamanın ilk adımı, gençlerimize eğitim fırsatı sunmaktır'' dedi. 
     Yalçıntaş, giderek daha acımasız hale gelen rekabet ortamında gençlerin bir yerlere gelebilmesinin bireysel gayret ve yeteneklerine bağlı olduğunu, bu farkı yaratmanın temelinin üniversiteler olduğunu belirterek, üniversite mezunu gençlere kendilerine güvenmelerini, değerlerine ve ideallerine sahip çıkmalarını tavsiye etti. 
     Yalçıntaş, hayatta insanların önüne her zaman iki yol çıktığını ifade ederek, gençlere şöyle seslendi 
     ''Bu yollardan biri sarp ve dik, diğeri ise geniş. Geniş, kolay olanı seçtiğiniz zaman ideallerden, ülkülerden fedakarlık etmek gerekiyor. Bu belki gençlere kısa zamanda başarı getirebilir ama bu başarılar geçicidir. Gençler zor olanı seçerlerse, ideallerine sahip çıkarlarsa, kendilerine sunulan ufak tefek menfaatlere bakarak yollarından sapmazlarsa, sonunda başarıya ulaşacaklar ve bu başarı kalıcı olacak.'' Yalçıntaş, İstanbul Ticaret Üniversitesi'ne her türlü maddi-manevi desteği vermeye devam edeceklerini kaydetti. 
     
     ESKİ İTO BAŞKANI YILDIRIM 
     İstanbul Ticaret Üniversitesi Mütevelli Heyeti Başkan Vekili, eski İTO Başkanı Mehmet Yıldırım da konuşmasında, üniversitenin temelinin 1993'de o zaman İTO Başkanı olan Atalay Şahinoğlu ile birlikte Tayvan'a yaptıkları ziyaret sırasında atıldığını, geziden dönüşlerinde Dış Ticaret Enstitüsü'nü kurduklarını söyledi. Yıldırım, şöyle konuştu 
     ''Enstitüden başlayıp üniversiteye dönüşen İstanbul Ticaret Üniversitesi, 12 yıllık altyapısı ile geldiği yerde hızlı bir şekilde ülkemizin eğitimine ve kalkınmasına katkısı olacak gençleri en iyi şekilde yetiştirmeye devam ediyor. 
     Gönlümüz isterdi ki, 123 yıl önce kurulmuş olan İTO'nun, bugün 100. yılını kutlayan bir üniversitesi olsun. Ama, bizim kurum ve kuruluşlar bu gibi girişimlere çok geç başladılar. Bunun öncülüğünü İTO yapmıştır. Bizim işimiz sadece üyelerimize hizmet etmek düşüncesini aşmıştır, ülkenin kalkınmasına hizmet etmenin de görevimiz içerisinde olduğu bilinci yerleşmiştir.'' İTO'nun, Türkiye'nin kalkınmasında önemli projelerde imzası bulunduğuna işaret eden Yıldırım, şöyle dedi 
     ''Böyle bir kurumun bu işlere girişiminden zaman zaman kendi meclisimizde büyük güçlüklerle karşılaştık. Biz Milli Eğitim Bakanlığı mıyız, niye üniversite kuralım diyenler oldu. Biz, bunları aştık. 10'un üzerinde ilköğretim, endüstri meslek lisesini ülkeye kazandırdık.'' Mehmet Yıldırım, İTO'nun, kurumların ülkenin kalkınmasında katkıları olması gerçeğinin önünü açtığını ve örnek olduğunu vurgulayarak, şöyle devam etti 
     ''Zaman zaman Niye Dünya Ticareti Merkezi'ni yaptınız , son zamanda Niye Formula'yı yaptınız gibi de çeşitli tenkitler ve engellerle karşılaştık. O engelleri yenmek lazım. Türkiye'nin kalkınması, gelişmesi için sadece hükümetlerin değil, elinde imkanı ve kaynağı olan her kurumun, herkesin, her birimin hareket etmesiyle ancak, gelişmiş ülkelerdeki, şu andaki çok gerilerden takip ettiğimiz bu gelişmeyi yakalama imkanına sahip oluruz.'' 
     
</TEXT>
</DOC>
