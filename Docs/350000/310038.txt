<DOC>
<DOCNO> 310038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur62.html </URL>
<DATE> 2005/01/27/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Beyoğlu'nda yıkım sırasında çökme 
</HEADLINE>
<TEXT>

     Beyoğlu'nda yıkım çalışması yapılan 5 katlı bir binanın çevresindeki tahta muhafaza bölümleri çöktü. 
     Alınan bilgiye göre, Karaköy Necatibey Caddesi'ndeki 5 katlı bir binanın etrafı tahta muhafazalarla çevrildikten sonra yıkım çalışmalarına başlandı. 
     En üst katından başlayarak yıkımı süren binada çalışan işçilerin buradan ayrılmasının ardından, yapının çevresindeki tahta muhafaza bölümleri, taş ve toprak parçalarının sıkıştırması sonucu çöktü. 
     İç kısmında da küçük çaplı çökme meydana gelen binanın bulunduğu yere itfaiye ekipleri ile ambulanslar sevk edildi. 
     Olay yerinde yapılan incelemede ölen ya da yaralanan olmadığı belirlendi. 
     İtfaiye ekipleri, çökmeyen tahta bölümleri de tehlike oluşturmaması için söktü. 
     Bu arada, olay nedeniyle Necatibey Caddesi araç trafiğine kapatıldı. Bu nedenle özellikle Galata Köprüsü'nden Beşiktaş yönüne gidişte trafik sıkışıklığı yaşandığı görüldü. 
     
</TEXT>
</DOC>
