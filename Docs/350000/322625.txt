<DOC>
<DOCNO> 322625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur19.html </URL>
<DATE> 2005/03/10/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Alman ressam Kenan Evren'in yaptığı nü resimleri çok beğendim 
</HEADLINE>
<TEXT>

     Almanya'nın ünlü ressamlarından İstanbul Almanya Başkonsolosu Reiner Möckelmann'ın eşi Gudrun Möckelmann, nü resim sanatının Türkler'de Osmanlı'dan kalan bir gelenek olduğunu söyledi. 
     Ressam Gudrun Möckelmann, AA muhabirine yaptığı açıklamada, gerçeğinin aynısı olarak çizilen resimle çizgilerle yapılanın birbirinden ayrılması gerektiğini, kendisinin model kullanarak çizdiği çıplak kadın resimlerinin tamamen çizgilerden oluştuğunu vurguladı. 
     Nü resim sanatının Türkler'de Osmanlı'dan kalan bir gelenek olduğuna işaret eden Möckelmann, ''Türk sanatkarlar, uzun yıllardan beri nü resmi yapıyor. Osmanlı'da haremde nü resim yapılıyordu. Bu durum Türkler'in hoşgörüsünün uzun yıllara dayandığını da gösteriyor'' dedi. 
     Möckelmann, Türkiye'nin 7. Cumhurbaşkanı Kenan Evren'in de nü resimler yaptığını vurgulayarak, şunları kaydetti 
     ''Kenan Evren'in yaptığı nü resimleri basından izledim, çok beğendim. O da nü resim yaptığına göre bu tür resimler Türk toplumunda her evin duvarını süsleyebilir. Zaten benim bu resimlerimi izleyenler herhangi bir rahatsızlık duymuyor. Türk toplumu bu tür tabuları aşmış. Bunlar oldukça da ilgi görüyor.'' 
     
     DOĞUŞTAN GELEN YETENEK 

     Nü resimlerinde çıplak bir kadını resmetmeyip sadece çizgilerle yansıttığını ifade eden Möckelmann, ''Buradaki amaç seksüelite değil. O çizgiler insanı seksüel olarak değil, bir sanat eseri olarak gösteriyor. Bunu izleyenler rahatsızlık duymuyor'' diye konuştu. 
     Möckelmann, 1960'lı yıllarda New York'ta tanıştığı realist akımın izlerini güncel eserlerine yansıttığını, başta Viyana olmak üzere dünyanın önemli kentlerinde resim sergileri düzenlediğini ifade ederek, şunları söyledi 
     ''Resim, yaşamımın vazgeçilmez bir parçasıdır. Resim yaparken daima yalnız olurum ve etrafımda tamamen derin sessizlik hakimdir. Bende hobi olarak başlayan bu sanat dalı için doğuştan gelen yetenek de gerekli. Bunu eğitimle pekiştirdiğinizde ortaya güzel şeyler çıkabiliyor. '' Möckelmann, 1963 yılında ABD'de bulunduğu sırada bir akademi profesörünün düzenlediği resim seminerlerine katıldığını, o yıldan bu yana da resim yaptığını belirtti. 
     Resimlerini satmadığını ancak, koleksiyonunda yer alan resimlerden oluşan kataloglar hazırlanıp, elde edilecek gelirle yardım işleri yapmak için sergi açtığını ifade eden Möckelmann, bunun en son örneğini de Adana'da gerçekleştirdiğini anlattı. 
     Möckelmann, Adana'daki serginin amacının Çağdaş Yaşamı Destekleme Derneği ÇYDD bünyesinde kadınlara yönelik olarak açılacak kurs için bilgisayar alımı olduğuna işaret ederek, daha önce de Türkiye'de Çapa Tıp Fakültesi Hastanesi bünyesinde tedavi gören zihinsel engelli çocuklar için aynı katkıyı sağladığını bildirdi. 
     Avusturalya'da da yine kadınların eğitimi için benzer çalışmalar yaptığını ifade eden Möckelmann, bugüne kadar oluşturduğu koleksiyonu ise büyüdüğü Wrisbergholzen kasabasına bağışlayacağını sözlerine ekledi. 
     
</TEXT>
</DOC>
