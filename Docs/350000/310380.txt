<DOC>
<DOCNO> 310380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonyas02.html </URL>
<DATE> 2005/01/28/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
BBC Sinema Ödülü Yarışması'nda "Uzak" için neler dediler 
</HEADLINE>
<TEXT>

     BBC'nin kanal 4 televizyonu tarafından düzenlenen 2005 yılı Dünya Sinema Ödülleri yarışmasında 6 aday arasında yer alan ünlü yönetmen Nuri Bilge Ceylan'ın ''Uzak'' filmi ipi göğüsleyemezken, Rus yapımı ''The Return'' filmi 2005 Yılı Dünya Sinema ödülünü aldı. 
     BBC'nin yaklaşık bir ay önce sinema okullarının yöneticileri, film eleştirmenleri ve sektörün diğer ileri gelenlerinin seçimine sunduğu çok sayıda film arasından sıyrılmayı başaran ''Uzak'' filmi, diğer beş filmle birlikte finale kalmıştı. 
     Yaklaşık 4 bin kişinin oy kullandığı ilk eleme sonucunda finale kalan altı film arasından üç kişilik jüri tarafından yapılan seçimin sonucu ise, dün gece BBC 4 televizyon kanalında düzenlenen canlı yayında açıklandı. 
     Ünlü sunucu Jonathan Ross'un sunduğu final gecesinde ünlü film yapımcısı Kevin MacDonald, aktrist Gillian Anderson ve Independent gazetesi film eleştirmeni Roger Clarke yarışmanın birincisini belirleyen jüriyi oluşturdu. 
     Finale kalan 6 filmi tek tek eleştiren sinema sektörünün ünlü isimlerinden yapımcı Kevin MacDonald ''Uzak''ı yavaş bir film olarak bulduğunu ancak, filmin akışını beğendiğini söyledi. 
     MacDonald filmi, aile içi sorunları irdelemesi ve oyuncularının çoğunun profesyonel olmaması nedeniyle ilginç bulduğunu belirtti. 
     Ünlü Aktrist Gillian Anderson da filmin büyük bölümünün karanlık sahneler içerdiğini, canlandırılan karakterlerin gayet silik kişilikler olarak göründüklerini belirtirken, özellikle başroldeki karakterin kadınlara bakışının kendisini rahatsız ettiğini söyledi. 
     Independent gazetesinin film eleştirmeni Roger Clarke ise filmi çok beğendiğini, özellikle İstanbul'u şahane bulduğunu ifade etti. 
     Uzak'ın sofistike bir film olduğunu belirten Clarke, hikayenin pek çok ülkeye kolaylıkla uyarlanabilecek, bilindik aile içi ilişkileri anlattığını söyledi. 
     Nuri Bilge Ceylan da yaptığı konuşmada, filmlerinde çok fazla diyaloglara yer vermeyi sevmediğini, filmi daha çok akış içinde izleyicinin anlayışına bırakmayı tercih ettiğini, filminde kentlerdeki yalnızlığı vurgulamayı amaçladığını anlattı. 
     Daha sonra sonucu açıklayan üç jüri üyesi, 2005 yılı Dünya Sinema Ödülüne 2004 yılı Rus yapımı olan yönetmen Andrey Zvyagintsev'in ''The Return'' adlı filmini layık gördüklerini açıkladı. 
     2005 yılı Dünya Sinema Ödülü adayları arasında Ceylan'ın ''Uzak'' filminin yanı sıra 2004 yılı İspanyol yapımı Pedro Almodovar'ın yönetmenliğini yaptığı ''Bad Education'', 2004 yılı Çin yapımı yönetmen Zhang Yimov'un ''Hero'', 2004 yılı Latin Amerikan-ABD ortaklığıyla yapılan yönetmen Walter Salles'in ''The Motorcycle Diaries'' ve 2004 yılı Japon yapımı yönetmen Takashi Kitano'nun ''Zatoichi'' filmi de bulunuyordu. 
     
</TEXT>
</DOC>
