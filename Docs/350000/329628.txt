<DOC>
<DOCNO> 329628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sondun21.html </URL>
<DATE> 2005/04/02/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Nepal'de Maocu gerillalar 2 köprüyü uçurdu... 
</HEADLINE>
<TEXT>

     Nepal'de, kralın hükümeti görevden almasını protesto etmek için ilan edilen genel grevin ilk gününde Maocu gerillalar, 2 köprüyü havaya uçurdu ve batıdaki bir yolu kapattı. 
     Güvenlik kaynakları, köprülerin havaya uçurulması sırasında ölen ya da yaralanan olmadığını, ancak ülkeyi Hindistan'a bağlayan Mahendra yolunda trafiğin durduğunu belirtti. 
     Ülkenin çeşitli yerlerindeki çatışmalarda dün en az 6 Maocu gerilla ile 2 askerin öldüğü, başkent Katmandu'nun 500 kilometre batısındaki Nepalgunj'da hükümet binalarına ve bir pazaryerine yapılan saldırılarda da 20 kişinin yaralandığı bildirilmişti. 
     Kral Gyanendra'nın 1 Şubat'ta Maocu gerillalarla başa çıkmada yetersiz kaldığı gerekçesiyle hükümeti görevden alarak olağanüstü hal ilan etmesini protesto için Maocuların çağrısıyla bugün başlayan genel grevin 11 gün sürmesi bekleniyor. 
     
</TEXT>
</DOC>
