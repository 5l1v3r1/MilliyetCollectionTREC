<DOC>
<DOCNO> 319903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun09.html </URL>
<DATE> 2005/03/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
'Töre cinayetleri' ABD İnsan Hakları Raporu'nda 
</HEADLINE>
<TEXT>

     İhsan DÖRTKARDEŞ DHA 

      ABD Dışişleri Bakanlığı'nın raporunda Türkiye'de Namus cinayetlerinin' devam ettiği, Hükümetin, Kürtçe ve diğer dillerin kullanımıyla ilgili bazı kısıtlamaları kaldırdığı, ancak ifade ve basın özgürlüğüyle ilgili kısıtlamalara devam ettiği belirtildi. 
     Bakanlık tarafından yayınlanan yıllık raporda, aralarında Sudan, Çin, Suriye ve Suudi Arabistan'ın da bulunduğu birçok ülkedeki insan hakları ihlallerine dikkat çekildi. Amerika'nın Sesi Radyosu'nda yayınlanan raporda Türkiye'ye 28 sayfa ayrıldı. Raporda, Türkiye'ye yönelik bir dizi eleştiriye yer verilirken, hükümetin genel olarak vatandaşlarının insan haklarına saygı gösterdiği ancak, kaydedilen ilerlemelere rağmen ciddi sorunların devam ettiği vurgulandı. 
     ABD Dışişleri Bakanlığı raporunda, Avrupa Birliği'ne üyelik sürecinde Kopenhag kriterlerine uyum amacıyla TBMM'de kabul edilen reform paketlerinin yaşama geçirilmesinde zayıf kalındığı belirtildi. Raporda hükümetin yaptığı reformlar, yeni ve daha liberal ceza yasası, namus cinayetleri ve işkenceyle mücadelede bir dizi anayasal değişiklikler, din, ifade ve toplanma özgürlüklerinin genişletilmesi ve hükümette ordunun rolünün azaltılması olarak sıralandı. Raporda, "Ancak bu reformların uygulanması gecikti'' ifadesi kullanılırken, güvenlik güçlerinin işkence, dayak, keyfi tutuklama ve gözaltı uygulamasına devam ettiği iddia edildi. 
     Raporda, Türkiye'de Töre' veya Namus cinayetleri' olarak bilinen olayların devam ettiği, hükümetin, Kürtçe ve diğer dillerin kullanımıyla ilgili bazı kısıtlamaları kaldırdığı halde ifade ve basın özgürlüğüyle ilgili kısıtlamalara devam ettiği belirtildi. 
     DİĞER ÜLKELERDE DURUM Raporda, Afganistan, Ukrayna, Irak ve Filistin'de önemli olumlu gelişmeler sağlandığı halde İran ve Suriye'nin yanı sıra, ABD'nin müttefiki Suudi Arabistan ve Mısır'daki insan hakları ihlallerinin devam ettiği kaydedildi. Afrika, Sudan ve Zimbabve'nin insan hakları uygulamalarının şiddetle eleştirildiği raporda Çin'deki yetersiz ilerlemenin hayal kırıklığı yarattığı vurgulandı, Kuzey Kore ve Burma'daki ihlaller eleştirildi. 
     Dışişleri Bakanlığının raporunda, Rusya'ya da seçim kanununda yapılan değişiklikler ve medyaya getirilen sınırlamalar nedeniyle eleştiri yöneltildi. Küba'daki olumsuz koşullar yeniden gündeme getirilirken, Venezüella'nın insan hakları uygulamalarını iyileştirmesi çağrısında bulunuldu. 
     
     RAPORUN AMACI 
     ABD Dışişleri Bakınlığı tarafından 1977 yılından bu yana hazırlanan raporların Amerikan hükümetinin mali olarak yardım ettiği ülkelerdeki insan hakları durumuyla ilgili Kongre üyelerini bilgilendirme amcı taşıdığı belirtildi. Kongrenin, bu raporu göz önüne alarak yardıma bir sonraki mali yılda devam edip- etmeyeceğine ya da yardımın niteliğinin değişip değişmeyeceğine karar veriyor. Aynı zamanda ABD'nin ikili ticaret anlaşmalarıyla ilgili kararlarında da bu raporun büyük önemi bulunuyor. 
     
</TEXT>
</DOC>
