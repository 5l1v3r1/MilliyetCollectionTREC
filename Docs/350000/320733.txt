<DOC>
<DOCNO> 320733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo06.html </URL>
<DATE> 2005/03/04/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Fener diken üstünde .. 
</HEADLINE>
<TEXT>

     Sarı-Lacivertlileri, önümüzdeki 8 haftada 6 zorlu mücadele bekliyor. Seride Malatya, Gençler, Denizli, Antep, Beşiktaş ve Trabzon sınavları var. Hedef, sıfır’ kayıp puan. 
     
     Diğer ikisi de zorlu 

     Lider Fenerbahçe, 8 maçlık zorlu bir döneme giriyor. Ligde, nispeten kolay rakiplerini yenerek Trabzonspor’la 4 puanlık farkı koruyan, Galatasaray’ı 5 puan sollayan Sarı - Lacivertliler’de artık gözler bu sınavlara çevrildi. Malatyaspor ile başlayacak olan seri, birbirinden güç Gençlerbirliği, Denizli, Gaziantep, Beşiktaş ve Trabzonspor maçlarıyla devam edecek. Arada ise Sakarya ve Ankaraspor gibi ikinci yarı ile birlikte dirilen ekipler de var. 
     
     Daum sıkı önlem alacak 

     Arka arkaya gerçekleşecek bu süper mücadeleleri kayıpsız atlatarak, şampiyonluk yarışındaki avantajını artırarak sürdürmek isteyen Sarı Kanaryalar’da, Christoph Daum da özel önlemler alacak. Alman teknik adam, bütün futbolcularıyla bire bir görüşmeler yaparak, kendilerini motive etmeye çalışacak ve önümüzdeki dönemin asla hata affetmeyeceğinin ve iki rakibin kendilerini sonuna kadar zorlayacağının altını çizecek. 
     
     İzin yaptılar 

     Kupada ve ligde fırtına gibi esen Fenerbahçe dün izin yaparken, Malatyaspor maçı hazırlıklarına bugün saat 15.30’dan itibaren başlayacak. Sarı - Lacivertliler, cumartesi günü sabah çalıştıktan sonra, öğle saatlerinde özel bir uçakla Malatya’ya gidecek. 

     
</TEXT>
</DOC>
