<DOC>
<DOCNO> 342155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sondun25.html </URL>
<DATE> 2005/05/13/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Erdoğan, The Economist'e konuştu Her adım atılacak 
</HEADLINE>
<TEXT>

     İngiltere’de yayımlanan haftalık siyaset ve ekonomi dergisi The Economist, Başbakan Recep Tayyip Erdoğan ile yapılmış bir söyleşi ve yoruma yer verdi. 
     Economist, 17 Aralık tarihinden bu yana Türkiye’de giderek yükselen milliyetçi tepkilerin AB’ye katılma fikrine karşı geliştirilmiş tepkiler olduğu yolundaki bazı eleştirileri yanıtlayan Başbakan Recep Tayyip Erdoğan’ın bu eleştirileri haksız bulduğuna dair sözlerini de aktardı. 
     Erdoğan’ın, Türkiye’ye karşı bir kampanya yürütüldüğünü vurguladığına dikkati çeken dergi, Başbakan’ın, "AB sürecine sıkı sıkıya bağlıyız. Hükümet olarak bizden beklenen her türlü şeyi yapıyoruz ve gerekli bütün adımları atıyoruz" şeklindeki sözlerine yer verdi. 
     Erdoğan, Economist’e verdiği demeçte ayrıca, asıl büyük testin reformların uygulanması olduğunu da belirterek, uygulamalar görüldükçe Türkiye’de bir "zihniyet değişiminin" olduğunun kanıtlanacağını bildirdi. 
     AB ile müzakereleri yürütecek ismin açıklanması konusundaki gecikme eleştirilerini yanıtlayan Başbakan Erdoğan, bu konuda bir aceleleri bulunmadığını, görüşme sürecinin yürütülmesinin her aşamasında kendisinin de işin başında bulunacağını vurguladı. 
     Başbakan Erdoğan, Fransa ve Hollanda’da iki hafta içinde Avrupa Anayasası konusunda yapılacak referandumlarla ilgili bir soruyu yanıtlarken de, Türkiye’nin bu tartışmanın içine çekilmesinin yanlışlığını vurguladı. Başbakan Erdoğan, Türkiye’nin AB üyeliğinin konuyla ilgisi bulunmadığını ifade etti. 
     Son aylarda Türkiye’deki bazı olayların "provokasyonlar sonucu" olduğunu da vurgulayan Başbakan Erdoğan, Avrupa İnsan Hakları Mahkemesi’nin Türkiye karşıtı bazı kararlarına dikkat çekilmesi üzerine de, bu kararların pek çoğunu doğru bulmadıklarını bildirdi ve kendisinin Türkiye’deki bağımsız yargıya müdahale hakkı olmadığını hatırlattı. 
     Başbakan Erdoğan, Türkiye’deki Kürtlerin haklarını koruyan sivil toplum kuruluşlarına da seslenirken "1999 yılında şiir okuduğum için hapse atıldığımda neredeydiniz " diye sordu. 
     Economist, Başbakan Erdoğan ile yapılmış röportaja yer verdiği yazının yorum bölümündeyse Türkiye’nin AB üyeliği için daha "tırmanacak çok dağı" bulunduğunu savundu. 
     Türkiye’nin 3 ekimde AB’den kesin bir yanıt almadan önce yapması gereken iki şey bulunduğunu, bunlardan birinin Yeni Ceza yasasının yürürlüğe girmesi, ikincisininse Türkiye ile AB arasındaki Gümrük Birliği protokolünün 10 yeni üyeyi de içine alacak şekilde genişletilmesi olduğunu yazan Economist, Türkiye’nin bunu yapmaya hazır olduğunu bildirdi. 
     Bunun dışında, süreçte diğer bazı sorunların da bulunduğunu öne süren dergi, Kıbrıs’ın bu sorunların başında geldiğini iddia etti. 
     
</TEXT>
</DOC>
