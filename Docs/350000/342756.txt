<DOC>
<DOCNO> 342756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/soneko10.html </URL>
<DATE> 2005/05/15/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Türkiye balda büyük düşünüyor... 
</HEADLINE>
<TEXT>

     Dünyadaki en büyük bal üreticisi 4 ülke arasında yer alan Türkiye, ihracatını bu yıl 45 milyon dolara çıkarmayı hedefliyor. 
     Tarım ve Köyişleri Bakanlığı Tarımsal Üretim ve Geliştirme Genel Müdürlüğü TÜGEM Kanatlılar ve Küçükevciller Dairesi Arıcılık Şube Müdürü Melda Köksal, AA muhabirine yaptığı açıklamada, Türkiye’nin 190 bin arı üreticisi ve bunların sahip olduğu 4.2 milyon koloni varlığı ile dünyada önemli bal üreticileri arasında yer aldığını söyledi. 
     Türkiye’nin son yıllarda ihracat imkanları artan sektörde, özellikle bal ihracatı bakımından büyük ilerleme sağladığını ifade eden Köksal, şunları kaydetti 
     "2002 yılında 16 bin ton bal karşılığı 32 milyon dolar ihracat geliri elde eden Türkiye, 2003 yılında da 15 bin ton bal karşılığı 36 milyon dolar ihracat geliri sağlamıştır. 2003 yılında bal üretimimizi 1 ton düştüğü görülüyor. Üretimin düşük olmasının, teknik arıcılığın 
     gereklerinin tam olarak yerine getirilemediği, ilkel kovan yerine modern kovanlarla çalışılmasının öneminin ülkemizde çok geç anlaşılması ve birim alanda daha fazla koloni bulundurulmaması gibi nedenleri var. Ancak bu sorunların çözümüne yönelik Bakanlık tarafından çalışmalar sürdürülüyor. Çalışmalar sonuçlandığında Türkiye’nin bal üretiminde çok daha iyi noktalara geleceğine inanıyorum." Köksal, bal üretiminde en büyük rakiplerinin dünya bal üretiminin yüzde 20’sini gerçekleştiren Çin olduğunu vurgulayarak, "Dünyada bal üretimi 1.3 milyon tondur. En önemli üreticiler arasında Çin’den sonra dünya bal üretiminin diğer yüzde 20’lik kısmını gerçekleştiren ABD, Arjantin ve Türkiye yer alıyor. Şu anda Türkiye, dünyadaki en büyük bal üreticisi 4 ülke arasında yer alıyor" diye konuştu. Köksal, teknik arıcılığın tüm gerekleriyle yapılamaması, arılarda bilinçsiz beslenme, şekerle beslenme, damızlık ana arı üretiminde yetersizlik temel, petek üretimindeki yetersizlikler gibi sorunların aşılması halinde Türkiye’nin bal üretiminde daha iyi noktalara gelebileceğini belirtti. Bu sorunların giderilmesi ve üretim miktarının artırılması için ilk defa 2003 yılında arıcılığın destekleme kapsamına alındığını anlatan Köksal, "Bu çerçevede, 2003 yılında 263 arıcıya 13 bin 112 ana arı için 63 bin 500 YTL, 2004 yılında ise 2 bin 350 arıcıya 115 bin arı için bin 92 YTL ana arı destekleme ödemesi yaptık. Türkiye’nin 2005’de balda 45 milyon dolarlık ihracat rakamını yakalamasını bekliyoruz. İyileştirmelerle ihracatımız, her yıl giderek artacak" dedi. 
     
</TEXT>
</DOC>
