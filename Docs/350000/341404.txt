<DOC>
<DOCNO> 341404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/siyaset/siy04.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak kurslara ceza indirimi iptal edildi 
</HEADLINE>
<TEXT>


ÖNDER YILMAZ Ankara 


TBMM Adalet Alt Komisyonu, "laiklik" tartışmasına neden olan kaçak Kuran kursu açanlara verilmesi öngörülen 3 yıllık cezanın 2 yıla indirilmesi değişikliğinden Başbakan Recep Tayyip Erdoğan'ın "çıkarın" talimatı üzerine vazgeçti. 
Alt komisyonun basına kapalı dünkü toplantısında önceki akşam sert tartışmalara neden olan TCK'nın öğretim birliğine aykırı okul açılmasını düzenleyen 263. maddesi, teklif metninden çıkarıldı. Çıkarma kararının Adalet Komisyonu Başkanı Köksal Toptan'ın Erdoğan'la yaptığı görüşmeden sonra alındığı öğrenildi. 

Güç odaklarının etkisi 
Basınla ilgili düzenlemeler kapsamında kaldırılan ve adil yargılamayı düzenleyen TCK'nın 288. maddesindeki, "Bir olayla ilgili soruşturma ve kovuşturma kesin hükümle sonuçlanıncaya kadar savcı, h kim, mahkeme, bilirkişi veya tanıkları etkilemek amacıyla alenen sözlü veya yazılı beyanda bulunan kişiye 3 yıla kadar hapis cezası verilir" ifadesi yeniden metne konuldu. Böylece yeraltı dünyası liderleri gibi güç odaklarının mahkeme sürecini etkilemesinin önü kesilmiş oldu. 

Ekşi'nin talepleri 
Toplantıya katılan Basın Konseyi Başkanı Oktay Ekşi'nin 6 maddelik değişiklik talebini de tartışan komisyon, iç tüzük gereği yeni bir madde eklemesinin yapılamayacağını dile getirerek, benimsediği 3 talebi "tavsiye kararı" şeklinde üst komisyona iletme kararı aldı. Basına ilişkin benimsenen bu 3 düzenleme üst komisyon görüşmeleri sırasında bir önerge ile maddeye dönüştürülerek teklif metnine yerleştirilecek. 


</TEXT>
</DOC>
