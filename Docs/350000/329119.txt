<DOC>
<DOCNO> 329119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/guncel/axgun02.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan 'kefil' oldu 
</HEADLINE>
<TEXT>


Erdoğan, intihal yaptığı belirtilen Müsteşar Ömer Dinçer'e sahip çıkarak, 'Müsteşarıma inanıyor ve güveniyorum' dedi 

ELÇİN ERGÜN Rabat 

Başbakan Recep Tayyip Erdoğan, Yard. Doç. Dr. Yahya Fidan'la yazdığı "İşletme Yönetimi" kitabında Prof. Dr. Tamer Koçel'in kitabından yer yer intihal aşırma yaptığı üniversite raporunda belirtilen Başbakanlık Müsteşarı Ömer Dinçer'e kefil oldu. 

'Gündemimde yok' 
Erdoğan, YÖK'ün intihal dosyasını incelemeye almasının ardından müsteşarlıktan istifa etmesi çağrıları yapılan Dinçer'e sahip çıktı. 
Rabat'ta gazetecilerle yaptığı sohbet toplantısında Milliyet'in "Başbakanlık Müsteşarı Dinçer'in 'intihal' yaptığı iddiaları YÖK tarafından tekrar incelemeye alındı. Muhalefet de Dinçer'in istifasını istiyor. Bu konuda görüşleriniz nedir " sorusuna, Erdoğan şu yanıtı verdi "Benim gündemimde böyle bir konu yok. Ben müsteşarıma inanıyor ve güveniyorum. Kendisi milletine saygılı çalışmalar yapmaktadır. Bu tür ısmarlama haberlerle hareket etmem." 
Sivas Cumhuriyet Üniversitesi bünyesinde oluşturulan komisyon, yaptığı inceleme sonucunda Dinçer ve Fidan'ın "İşletme Yönetimi" kitabında, Koçel'in kitabındaki bazı bölümlerden intihal yaptığına karar vermiş, hazırladığı raporu Marmara Üniversitesi Rektörlüğü'ne göndermişti. Marmara Üniversitesi de, raporu bir üst yazıyla YÖK'e göndermişti. YÖK, intihalin varlığı ile konunun zamanaşımına girip girmediğine önümüzdeki günlerde karar verecek. 

'Dinçer'e yapılan siyasi bir linç' 

BAHAR ATAKAN Ankara 
Milli Eğitim Bakanı Hüseyin Çelik, Dinçer'in intihal yaptığını belirleyen Sivas Cumhuriyet Üniversitesi yönetimine tepki vererek, "Üniversitede bir sürü rezillik yaşanıyor. Rektör önce o rezilliklerle uğraşsın, Dinçer'le değil. Dinçer'e yapılan siyasi linçtir" dedi. 



</TEXT>
</DOC>
