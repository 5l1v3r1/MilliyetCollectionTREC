<DOC>
<DOCNO> 328976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy27.html </URL>
<DATE> 2005/03/31/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Güney Kore Cumhurbaşkanı, Türkiye'ye geliyor... 
</HEADLINE>
<TEXT>

     Güney Kore Cumhurbaşkanı Roh Moo-hyun, Nisan ayında Türkiye'ye gelecek. 
     Kore elektronik şirketi LG Electronics Türkiye'den yapılan açıklamaya göre, Cumhurbaşkanı Roh, Türkiye'deki Kore şirketlerinin yatırımlarına destek vermek ve iki ülke arasındaki ilişkileri daha da güçlendirmek amacıyla ziyarette bulunacak. 
     Roh'la birlikte Güney Koreli LG, Samsung ve Hyundai gibi şirketlerin üst düzey yöneticileri de Türkiye'ye gelecek. Şirket temsilcileri, Türk-Kore İş Konseyi'nin düzenleyeceği toplantıya katılacak. 
     LG Electronics Türkiye Genel Müdürü Jae-Geun Yoo yaptığı açıklamada, Türkiye'nin sürekli büyüyen bir ülke olduğunu belirterek, istikrar devam ettiği sürece LG'nin yatırımlarının da artarak süreceğini kaydetti. 
     Bu arada, açıklamada, Nisan ayı ortasında gerçekleşecek ziyaret kapsamında Ankara'da Başbakan Recep Tayyip Erdoğan'la görüşecek olan Roh'un, Erdoğan'dan yeni yatırımların önünün açılması için daha fazla destek istemesinin beklendiği bildirildi. 
     
</TEXT>
</DOC>
