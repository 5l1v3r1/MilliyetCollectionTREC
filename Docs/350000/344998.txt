<DOC>
<DOCNO> 344998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/soneko05.html </URL>
<DATE> 2005/05/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Borsa bu hafta hangi konulara odaklanacak 
</HEADLINE>
<TEXT>

     Borsa yatırımcıları, bu hafta, doğrudan yabancı sermaye girişine ilişkin gelişmeler ve özellikle Turkcell’in satışı ile ilgili açıklanabilecek görüşme sonuçlarını yakından takip edecek. 
     Gedik Yatırım’ın haftalık değerlendirmesinde, geçtiğimiz hafta kısa vadedeki beklentisizliğin hakim olduğu İMKB’de yatay bir seyir olduğu belirtilerek, endeksin haftayı yüzde 0.5 yükselişle 25,464.89 puandan kapattığı kaydedildi. 
     Değerlendirmede, piyasada dış kaynaklı tedirginliğin azaldığı, Mayıs ayı sonunda Fransa’da ve Haziran ayı başında Hollanda’da yapılacak AB Anayasası halkoylamaları nedeniyle beklentilerin fiyatlara yansımamakla birlikte, genelde temkinli iyimserlik havasının devam ettiğinin görüldüğü ifade edildi. 
     Değerlendirmede şu görüşlere yer verildi 
     "Bu hafta DİE’nin işgücü verileri dışında önemli bir makro veri açıklaması bulunmamakta, buna karşın 3 Mayıs’ta ABD Merkez Bankası’nın en son gerçekleştirdiği faiz artırımı sonrasında Para Kurulu’nun toplantı tutanaklarının açıklanması söz konusu olup buradan çıkacak mesajlar piyasalarca izlenecektir. 
     Öte yandan, doğrudan yabancı sermaye girişlerine ilişkin gelişmeler ve özellikle Turkcell’in satışı ile ilgili açıklanabilecek görüşme sonuçları piyasada etkili olabilecektir." Sabit getirili piyasalarda ise Hazine’nin bu haftaki 6.3 milyar YTL tutarındaki itfası öncesinde gerçekleştireceği ihalenin sonuçlarının piyasalarca izleneceği görüşü dile getirildi. 
     
</TEXT>
</DOC>
