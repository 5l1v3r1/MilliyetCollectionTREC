<DOC>
<DOCNO> 322115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun11.html </URL>
<DATE> 2005/03/09/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Bütün silahlı filistinli gruplar ateşkese hazır, İsrailliler şüpheli... 
</HEADLINE>
<TEXT>

     Filistin Yönetimi'nin ulusal güvenlik danışmanı General Cibril Racub, bütün Filistinli grupların ateşkese hazır olduğunu açıkladı. 
     General Racub, İsrail devlet radyosuna yaptığı açıklamada, ''Bütün Filistinliler, İsrail ile 1967'de işgal edilen toprakları ayıran yeşil hat gerisinden yapılan saldırıları durdurmak için uzlaştı. Bu noktada bir anlaşma söz konusu'' dedi. 
     Bu son gelişmeleri, ''tarihi değişim'' olarak nitelendiren Filistinli General, ''Bugün, bütün grupların, Filistin Yönetimi'ne İsrail ile anlaşma imzalaması için zaman vermek amacıyla işgal edilmiş topraklarda sükunet kararı da söz konusu'' ifadesini kullandı. 
     ''Hamas örgütünün yeniden Filistin Kurtuluş Örgütü'ne FKÖ katılmaya hazır olduğunu ve temmuzdaki seçimlere katılmak'' istediğini belirten Racub, ''Münferit saldırılar oluyor, olacaktır da, ancak bütün gruplar arasında yeşil hat gerisinde güvenliğin korunması konusunda bir uzlaşma var. İsrail, çözümün askeri yolla değil, müzakere yoluyla olacağını anlamak durumunda'' dedi. Racub, bu açıklamaları, çeşitli Filistinli grupların Mısır'ın başkenti Kahire'de 15 Mart'ta başlayacak yeni tur müzakerelerin yapılmasının beklendiği bir dönemde yaptığına dikkat çekiliyor. 
     Filistin lideri Mahmud Abbas'a göre de Mısır'daki görüşmeler ''ulusal birliği güçlendirmeye'' yönelik. 
     Filistinli gruplar arasında Kahire'de yapılması planlanan görüşmeler için başlangıçta tarih olarak mart başı belirlenmiş, ancak görüşmeler Tel Aviv'de 25 Şubat'ta düzenlenen ve İslami Cihad tarafından üstlenilen intihar saldırısının ardından ertelenmişti. 
     
     İSRAİLLİLER ŞÜPHELİ 

     Filistin Yönetimi'nin ulusal güvenlik danışmanı General Cibril Racub'un, bütün silahlı Filistinli grupların ateşkese hazır olduğu yolundaki açıklaması, İsrail'de şüpheyle karşılandı. 
     Adının açıklanmasını istemeyen İsrailli üst düzey yetkili, AFP'ye verdiği demeçte, ''Filistinli gruplar silahsızlanıp çökertilmedikçe tehdit oluşturmaya devam edecek. Sükuneti koruma konusunda kendi aralarında ya da onlarla yapılacak düzenlemeler geçici niteliklidir'' ifadesini kullandı. 
     Aynı yetkili, terörle mücadelenin uzun, çetin ve acımasız olması gerektiğini belirterek, ''Hamas'ın, kalaşnikoflarıyla meclise girmek için seçimlere katılmak istediğini biliyoruz. Demokratik reformlar böyle yapılmaz'' dedi. 
     Filistin lideri Mahmud Abbas'ın iyi niyetinin övgüye değer olduğunu, ancak yetersiz kaldığını belirten İsrailli yetkili, ''Abbas, teröristlerden silahlarını bırakmalarını istemelidir. Bu olmadan, parlamentoda meşruiyet kazanacaklar ve İsrail ile barış görüşmelerinde şu ya da bu noktada sorun olduğunda bu silahlara başvuracaklar'' diye konuştu. 
     
</TEXT>
</DOC>
