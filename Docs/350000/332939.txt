<DOC>
<DOCNO> 332939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko39.html </URL>
<DATE> 2005/04/13/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Hilton'un Avrupa ve Afrika karı 108.5 milyon dolar... 
</HEADLINE>
<TEXT>

     Hilton'un Türkiye'nin de içinde olduğu Avrupa ve Afrika bölgesinden elde ettiği karın, 2004 yılında yüzde 28 artarak 108.5 milyon dolara ulaştığı bildirildi. 
     Hilton'dan yapılan açıklamaya göre, Grubun Yönetim Kurulu Başkanı David Michels, 2004 yılında zincire birçok Hilton ve Scandic oteli eklendiğine işaret ederek, ''Otel dağılımlarındaki tutarlı gelişmeler grubun genel sonuçlarını da olumlu etkiledi. Kısacası 2004 umut verici bir sene oldu. Markamız bizim en değerli varlığımız ve araştırma sonuçları da gösteriyor ki, bilinirlik, performans ve kullanım açısından Hilton markası sektördeki liderliğini sürdürüyor'' dedi. 
     Bu arada merkezi İngiltere'de bulunan Otelcilik Sektörü Araştırma Merkezi BDRC'nin Business Development Research Consultants Almanya, İtalya, Fransa, İngiltere, Belçika ve Hollanda'da iş amaçlı seyahat eden 2 binin üzerinde kişi arasında gerçekleştirdiği araştırmanın sonuçlarına göre, Hilton'un, tercih sıralamasında ilk sırayı aldığı bildirildi. 
     3 yıldır üst üste birinci seçilen Hilton'un Avrupa ve Afrika Başkanı Jürhgen Fischer, rekabetin böylesine yoğun yaşandığı bir piyasada ''1 numara kalmanın 1 numara olmaktan daha zor'' olduğunu belirtirken, ''1 numaralı yerimizi korumak ve müşterilerimizin sadakatini kuvvetlendirmek adına daha da çok çalışacağız'' dedi. 
     
</TEXT>
</DOC>
