<DOC>
<DOCNO> 302339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/guncel/gun02.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Eyüp'te 'yapay palmiye' rüzg rı 
</HEADLINE>
<TEXT>

   Belediye Başkanı Ahmet Genç'in Eyüp Sultan Camii avlusuna ışıklandırılmış yapay palmiye koydurması vatandaşı kızdırdı 
      MEHMET DEMİRKAYA İstanbul 
   
   Türkiye'nin en önemli tarihi mekanlarından biri olan Eyüp Sultan Camii avlusuna Eyüp Belediyesi'nin ışıklandırılmış yapay palmiye koyması tepki gördü. Belediye de bunun üzerine palmiyeleri sökerek Alibeyköy'e göndermeyi gündeme aldı. 
   Fatih Sultan Mehmed tarafından 1459'da yaptırılan ve Müslümanların önemli ziyaret yerlerinden biri olan Eyüp Sultan Camii'nin bulunduğu meydana Eyüp Belediyesi tarafından yapay palmiyeler konuldu. Vatandaşlar ise, tarihi mekanla uyuşmayan palmiyelere tepki göstererek, "İstanbul'un kendisine özgü bir bitki örtüsü vardır. Bu yapay palmiyeler tarihi mekana uygun değil" dediler. 
   Vatandaşlar tropikal bölge ağacı olan palmiyenin ancak İstanbul'un tarihi mekanları dışında süs ağacı olarak kullanılabileceğini söyledi. 
   
   Palmiyeleri söktürüyor 
   Çin'den getirtilen palmiyelerin Eyüp'ün dört ayrı noktasına konduğunu belirten Eyüp Belediye Başkanı Ahmet Genç, çok olumlu tepkiler aldıklarını savundu. Işıklandırılan palmiyelerin geceleri çok hoş göründüğünü, vatandaşların Eyüp'ün başka yerlerine de palmiyelerden konulmasını istediklerini anlatan Genç şöyle konuştu 
   "Çok az da olsa tenkit edenler oldu. Işıklandırılmış palmiyeleri uygun bulmadılar. 'Burası Las Vegas değil' dediler. Bu palmiyelere Alibeyköy'den çok talep vardı. Ben de bu palmiyelerin sökülüp Alibeyköy'e konulması talimatı verdim. Bunlardan ayrıca Rami, Feshane ve Alibeyköy'e de konulmuştu. Çok beğenildiler." 
   Belediye yetkilileri palmiye gruplarının her birinin 4 milyar 750 milyon lira, KDV dahil tamamının belediyeye maliyetinin ise 22 milyar 422 milyon lira olduğunu söyledi. 
   
   
   
</TEXT>
</DOC>
