<DOC>
<DOCNO> 348455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/spor/spo07.html </URL>
<DATE> 2005/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sainz'ın veda turu 
</HEADLINE>
<TEXT>


Rallinin yaşayan efsanesi Carlos Sainz, geçen yıl veda ettiği parkura sadece tek yarışlığına döndü. Türkiye Rallisi'yle son kez sevenlerinin karşısına çıkacak olan İspanyol pilot, MİLLİYET'e konuştu 

ÖZEL RÖPORTAJ MURAT AĞCA - FUAT ERCAN 


Geçen yıl veda ettiğiniz ralliye Türkiye'de geri döndünüz. Citroen'in teklifi sizin için sürpriz miydi 
Özel bir durum vardı. Özellikle co pilotları konusunda sorun yaşadıklarını söylediler. Citroen ile çok başarılı birkaç yıl geçirdik. Dolayısıyla ricalarını kıramadım ve Türkiye'de yarışmaya karar verdim. Benim için büyük bir sürpriz oldu. Bir daha ralli parkurlarına döneceğim aklıma gelmezdi. 
İki sezon önce Türkiye'de kazanmıştınız. Bu kez nasıl bir sonuç bekliyorsunuz 
Yeniden Türkiye'ye gelmekten çok memnunum, burada güzel anılarım var. Türkiye Rallisi başarılı bir organizasyon ve zorluk derecesi yüksek. Ancak hava şartları beni endişelendiriyor. Yağmur parkuru ağırlaştırdı. Antrenmanlarda yer yer sis de etkili oldu. Umarım hava düzelir ve parkur kurur. Yine de şartlara bakılırsa, sezonun en iyi rallisi olmayacak. Ben aracı finişe ulaştırıp, mümkün olduğu kadar yüksek puan almayı hedefliyorum. 
Aylarca uzak kaldığınız ralliye dönmek zor olmayacak mı 
Tabii ki antrenmanlarda biraz zorlandım. Ne de olsa 43 yaşımdayım Ancak bu bisiklete binmek gibi birşey. Ne kadar uzak da kalsanız, unutmuyorsunuz. Önemli olan tecrübe... 
Türkiye Rallisi'nden sonra yarışmaya devam etmeyi düşünüyor musunuz 
Hayır. Bu vedam sonrası katıldığım ilk ve son WRC rallisi olacak. Bunun parayla filan da alakası yok. Bana geçen yıl da çok iyi teklifler geldi ama kabul etmedim. İlk hedefim 2006'da Dakar Rallisi'ne katılmak. Bunu yapamazsan evde oturur ailemle televizyon izlerim. 
WRC'de bu yıl kimi şanslı görüyorsunuz 
Citroen pilotu Sebastien Loeb, geçen yıl olduğu gibi yine gayet başarılı gidiyor. Dört yarış kazandı ve lider durumda. Kazanamadığı iki yarışta da teknik sorunlar yaşadı. Bence bu yılın favorisi yine Loeb. 
Real Madrid'ten hisse satın alacağınız ileri sürüldü. Futbol piyasasına girecek misiniz 
Futbolu ve Real Madrid'i çok seviyorum ve koyu bir taraftarıyım. Şunu da yeri gelmişken belirtmeliyim ki, Figo'nun gitmesine çok üzülüyorum. Futbol dünyasına girmek eğlenceli olabilir ama henüz çok erken. 
F1'in İspanyol pilotu Fernando Alonso'yu nasıl buluyorsunuz 
Bir İspanyol olarak tabii ki gurur duyuyorum. Şu anda Formula 1'in bir numaralı ismi ve kesin favorisi Alonso. O aynı zamanda F1'in parlak geleceğini de temsil ediyor. 
İspanya'da krallık koltuğuna sizin yerinize Alonso'nun oturacağı söyleniyor. 
O zaten şu anda bile o koltuğu hak ediyor. Çünkü bundan önce hiçbir İspanyol Formula 1'de bu kadar başarılı olamadı. Ayrıca ben kral filan değilim. Beni sevenlere de teşekkür ediyorum. Onlarla son kez Türkiye'de buluşacağım için mutluyum. 

Nefesler tutuldu 

Dünya Ralli Şampiyonası'nın 7. ayağını oluşturan Türkiye Rallisi, dün akşam Antalya Cumhuriyet Meydanı'ndan verilen sembolik startla başladı. 
Teknik kontrolden geçen 76 ekip, saat 19.00'dan itibaren zorlu yarışın startını aldı. Ekipler, saat 07.08'den itibaren toplam 148.14 kilometrelik Phaselis 1, Arykanda 1, Perge 1, Myra 1, Arykanda 2, Perge 2, Myra 2 etaplarını geçtikten sonra saat 18.00'de Efes Pilsen Özel Seyirci Etabı'nda hazır bulunacak. Dün yapılan Shake Down etabında en iyi zamanı ise Mitsubishi'den Gigi Galli elde etti. 


</TEXT>
</DOC>
