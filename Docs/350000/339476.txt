<DOC>
<DOCNO> 339476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun13.html </URL>
<DATE> 2005/05/04/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bağdat’a gidecek Türk kamyonlarına bin dolara koruma 
</HEADLINE>
<TEXT>

     İhsan DÖRTKARDEŞ DHA 

      ABD öncülüğündeki çok uluslu gücün Saddam yönetimini devirmesinden 2 yılı aşkın süre geçmesine karşılık, terör olaylarının bir türlü bitmemesi ve direnişçi gruplarla mücadelenin yetersiz kalması üzerine bu ülkede kurulan güvenlik şirketlerinin sayısı hızla artıyor. Şirketler, Türkiye’den Bağdat’a gidecek kamyonlar için bin dolarlık ücret almaya başladı. 
     Irak’ta kanlı olayların bir türlü durmaması, Türk ve diğer araçlara yönelik saldırıların önüne geçilememesi üzerine, peş peşe güvenlik şirketleri kurulmaya başlandı. Sadece Kerkük’te kurulan güvenlik şirketlerinin sayısı 8’i buldu. Kerkük’teki ’Hayat Güvenlik’ şirketi Bağdat’ın yanı sıra Musul, Erbil, Diyale ve Selahaddin kentlerinde bürolar açarken, Türkiye’den gelen yük taşıyan araçlar ve bu ülkeye yolculuk edeceklere yakın özel koruma hizmeti vermeye başladı. 
     AKSİYON FİLMİ GİBİ REKLAM Şirketlerin Türkçe’nin yanı sıra çeşitli dillerde hazırladığı reklam filmleri televizyonlarda yayınlanmaya başlandı. Aksiyon filmlerini aratmayan reklam filmi çeviren şirketlerden Hayat Güvenlik şirketi, Türkler’e yönelik saldırıların önemli ölçüde arttığını göz önüne alarak bu reklam filmlerini Türkmenler’e ait ’Türkmeneli Televizyonu’nda yayınlamaya başladı. Söz konusu güvenlik şirketinde 400 kişi çalışırken, talep olması halinde işin niteliğine uygun personel sayısının artırılabileceği belirtildi. 
     
     SÖZLEŞMELİ GÜVENLİK 
     Irak’ta kurulan güvenlik şirketlerinin binaların, kişilerin ve yük araçlarının korunmasını üstlendikleri belirtildi. Türkiye’den veya başka komşu ülkeden giren veya Irak’tan ayrılmak üzere hareket eden her türlü araç, kişi veya nakil işlemi için sözleşme ile sorumluluk aldığı ifade edildi. 
     
     BİR KİŞİNİN GÜVENLİĞİ 500 DOLAR 
     Türkiye’deki Habur Gümrük Kapısı’ndan giriş yapan bir araca uygulanan güvenlik sözleşmesindeki bedelin sabit olmadığı belirtilirken, bir araç ve şoförün Bağdat’a kadar götürülmesi karşılığında bin dolar alınıyor. Araçsız gelen bir kişinin Bağdat’a kadar korunmasının ücreti ise 500 dolar. Gelen kişinin siyasi bir kariyere sahip olması veya heyet olması halinde bu fiyatın arttığı vurgulandı. Türkiye’den çok sayıda firmanın özel güvenlik şirketleri ile anlaşma yaptıkları vurgulandı. 
     
</TEXT>
</DOC>
