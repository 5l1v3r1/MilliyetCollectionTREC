<DOC>
<DOCNO> 331551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur35.html </URL>
<DATE> 2005/04/08/ </DATE>
<TIME> 20.53 </TIME>
<AUTHOR>  </AUTHOR>
<HEADLINE>
Tarsus'ta 150 kilo bozuk sucuk ele geçirildi 
</HEADLINE>
<TEXT>

     Mersin'in Tarsus İlçesi'nde ,Belediye Zabıta Müdürlüğü'ne bağlı ekiplerin denetiminde 150 kilogram sağlığa zararlı sucuk ele geçirildi. 
     Belediye Başkanı Burhanettin Kocamaz, Zabıta ekiplerinin rutin kontrolleri sırasında şehir dışından Tarsus'a getirildiği ve okul kantinlerde satılacağı belirlenen yaklaşık 150 kilo sucuğun imha edilerek, sorumluları hakkında işlem yapıldığını bildirdi. 
     Halkın sağlığı ile kimsenin oynayamayacağını belirten Kocamaz, toplum sağlığını önemli derecede tehdit eden, cadde ve sokaklarda açıkta gıda satışının önlenmesi konusunda da çalışmalarının sürdüğünü kaydetti. 
     Kocamaz, vatandaşların da gıda maddesi alımı sırasında hassas davranıp, gördükleri aksaklıkları zabıta ekiplerine bildirerek kendilerine yardımcı olmalarını beklediklerini sözlerine ekledi. 
     
</TEXT>
</DOC>
