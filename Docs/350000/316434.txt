<DOC>
<DOCNO> 316434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko39.html </URL>
<DATE> 2005/02/18/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
ÇAYKUR Organik çay üretmeye hazırlanıyor... 
</HEADLINE>
<TEXT>

     ÇAYKUR Genel Müdürü Ekrem Yüce, çayda yeni bir dönem başlatarak organik çay üretimi için harekete geçtiklerini söyledi. 
     Yüce, Tarım İl Müdürlüğü'nce Hopa Öğretmenevi'nde düzenlenen ''Organik Çay Tarımı'' konulu panelde, çayın, Doğu Karadeniz'in hayat biçimi, yaşam tarzı ve felsefesi olduğunu belirterek, ''Çay misafirimiz değil. Gelip geçici, zaman zaman değerlendirilebilen bir ürün de değildir. Çayın yetişme şartlarını ve tarzını kendisi belirliyor. Demek ki misafirimiz değil, ev sahibimizdir. Dolayısıyla çay bizim her şeyimizdir'' dedi. 
     Sarp Sınır Kapısı'ndan Fatsa'ya kadar 767 hektar alanda çay tarımı yapıldığına işaret eden Yüce, ''204 bin ruhsatlı üreticimiz bulunmaktadır. 1 milyon insanımızın büyük kısmı geçimini çaydan sağlamaktadır. Onun için çay, ülkemize ve bölgemize büyük katma değer sağlayan sektör haline gelmiştir'' diye konuştu. 
     Yüce, ÇAYKUR'a ait 46 yaş çay fabrikasında toplam işleme kapasitesinin günlük 6 bin ton olduğunu ifade ederken, ''bu sene kotamızı yüzde 10 artırmayı hedefledik. Çayda artık üretim, tüketim dengesi oluştu. ÇAYKUR'un artık stok problemi yok, alım problemi de olmayıp iyi bir rakama oturmuştur'' dedi. 
     
     ORGANİK ÇAY ÜRETİMİ İÇİN HAREKETE GEÇTİK 
     Çayda yeni bir dönem başlatarak, organik çay üretimi için harekete geçtiklerini vurgulayan Yüce, şöyle konuştu 
     ''Borçka ve Çamlıhemşin bölgemizi, pilot bölge ilan ettik. Organik çay üretiminde ve dış piyasada en yakın gelecekte Türkiye olarak biz de yerimizi alacağız. Şu an dünyada 10 bin ton civarında organik çay üretimi gerçekleşiyor. 6 bin ton Çin, 3.5 bin ton Hindistan ve 300 ton civarında da Sri Lanka üretiyor. Çin 6 bin tonun 3 bin tonunu ihraç etmektedir. Organik çay üretimi için bölgemiz çok uygun. Dünya üzerinde 11 ay çay üretimi yapan ülkeler, organik çay üretimi yapabiliyorlarsa verimlilik açısından bizim üreteceğimiz organik çay çok daha kaliteli olacaktır. Yüksek rakım, kimyasal ilaçların kullanılmaması, bölgede sanayi tesislerinin bulunmaması, ekolojik dengelerin bozulmamış olması organik çay üretiminde bizim için avantajdır.'' Ayrıca kışın yoğun şekilde yağan kar sayesinde, toprakta bulunan zararlı ve zehirli maddelerin ölmesinin, organik çay üretimi için en büyük faktör olduğuna işaret eden Yüce, ''bu konuda Türkiye olarak artık düğmeye basılmıştır'' dedi. 
     Uludağ Üniversitesi Ziraat Fakültesi Öğretim Üyesi Prof. Dr. Rahmi Türk ise toprak, hava, çevre temizliği, ekolojik alanlar, bol yağış gibi faktörlerin, bölgede organik çay üretimi için avantaj olduğunu vurgularken, ''neden organik çay üretmeyelim Devlet de yasal düzenlemeler getirdi. Türkiye genelinde hizmetiçi eğitim çalışmaları yapıldı. 179 personel organik çay üretimi hizmeti için eğitildi. 2 tane tarım timi oluşturuldu. Türkiye, organik çay üretimine her yönüyle hazırdır'' diye konuştu. 
     
</TEXT>
</DOC>
