<DOC>
<DOCNO> 301268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/soneko15.html </URL>
<DATE> 2004/12/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Erdikler Vergi indiriminin yabancı akımını hızlandıracak etkisi yok 
</HEADLINE>
<TEXT>

     Yabancı Sermaye Derneği YASED Başkanı Şaban Erdikler, vergide yapılan son düzenlemelerin yabancı sermaye girişine herhangi bir etkisinin olmayacağını söyledi. 
     Erdikler, ''ufak tefek'' olarak nitelediği değişikliklerle, yabancı sermaye girişinde bir artış olmayacağını ifade etti. 
     Erdikler, ''bizim rekabet ettiğimiz ülkelerde kurumlar vergisi oranları yüzde 20'lerdeyken, bizim 30'a indirmemiz çok önemli bir değişiklik değil. Sistemin geneline ilişkin problemler aynen varlığını sürdürüyor'' dedi. 
     Hükümetten daha köklü düzenlemeler beklediklerini kaydeden Erdikler, ''2005 yılı içinde biraz daha düşünülüp çalışılarak, ihtiyaçlar daha iyi belirlenerek bir sistem ortaya konması yönünde beklentimiz var'' diye konuştu. 
     İndirimlerin kamuoyunu tatmin ettiğini, ancak uzman gözüyle bakıldığında dolaylı vergilerin ağırlığını koruduğunun görüldüğünü dile getiren Erdikler, şöyle konuştu 
     ''Son düzenlemelerle Türkiye, öngörülebilen bir gelecekte, 2006'dan sonraki yıllarda da doğrudan vergiler dediğimiz gelir ve kurumlar vergisinde çok fazla mesafe alamayacağını kabul etmiş oluyor. Geçici, sonradan değişeceği belli olan düzenlemeler yerine 2005 yılında vergi sistemini yeniden ele alıp toptan bir reform yapılması tercih edilmeliydi. O zaman insanlara daha iyi mesaj verilebilirdi.'' Erdikler, menkul sermaye iratlarına uygulanması öngörülen yüzde 15'lik stopaj oranının da fazla olduğunu, bunun yüzde 10 yapılması gerektiğini savundu. 
     
     TEŞVİK SİSTEMİ 
     Erdikler, 36 ilde uygulanan teşvik sistemiyle alınan mesafenin Türkiye'nin ihtiyaçlarına uygun olmadığını da savundu. 
     Teşvik edilecek il sayısının artırılacağı yönünde haberler geldiğine dikkati çeken Erdikler, bu illerde gerçek anlamda sanayileşme hamlesi isteniyorsa daha fazla teşvik verilmesi gerektiğini söyledi. Erdikler, sözlerini şöyle sürdürdü 
     ''Mevcut teşviklerden 2-3 il faydalandı. Geri kalanlarda ciddi anlamda yatırım olmadı. O zaman yeni tedbirler düşünülmeli. Örneğin Özel Tüketim Vergisi'nin bu illerde yapılan yatırımlardan alınmaması önemli bir teşvik unsuru olabilir. ÖTV ile bir teşvik getirildiğinde, çeşitli sanayiler itibariyle farklılaştırmalar yapma imkanınız da oluşur.'' Erdikler, hükümetin hazırladığı sektörel lisanslar ile ilgili tasarının, yatırım yapma aşamasında bürokratik izinlerde yaşanan sorunları önemli ölçüde çözeceğini de sözlerine ekledi. 
     
</TEXT>
</DOC>
