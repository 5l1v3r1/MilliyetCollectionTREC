<DOC>
<DOCNO> 337693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun17.html </URL>
<DATE> 2005/04/28/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İsrail ve Rusya'dan ortak terör bildirisi... 
</HEADLINE>
<TEXT>

     İsrail Cumhurbaşkanı Moşe Katsav ve Rusya Devlet Başkanı Vladimir Putin, terörizmle mücadelenin ve Ortadoğu barış çabalarının sürdürülmesini taahhüt eden ortak bildiri imzaladılar. 
     Ortak bildiride, terörizm, insanlığa karşı en önemli tehditlerden biri sayıldı. 
     Bildiride, tarafların, terörizmin her türüne karşı yılmadan mücadelelerini sürdürecekleri ifade edildi. 
     Putin, Katsav ile görüşmesinden sonra yaptığı açıklamada da, İsrail-Filistin barış anlaşmasına ulaşılması ihtimalini gördüğünü söyledi. Putin, barışa, Ortadoğu barışı olarak bilinen yol haritası temelinde ulaşılabileceğini belirtti. 
     Putin, şunları söyledi 
     "İsrail'in isteğine ve Filistinlilerin isteğine dayalı adil bir Filistin-İsrail anlaşmasına ulaşmak için bir şans bulunduğunu düşünüyoruz." İsrail ile gelecek aylarda bilimsel araştırma, yüksek teknoloji ve askeri işbirliğinin de aralarında bulunduğu çok sayıda anlaşma imzalamayı umduğunu belirten Putin, Suriye'ye planlanan füze satışını da savundu. 
     İsrail'in bu füzelerin Lübnanlı gerillaların eline geçebileceği konusunda endişesi bulunduğunun farkında olduğunu anlatan Putin, bu endişelerin yersiz olduğunu ifade etti. 
     Rusya'nın, İsrail'in güvenlik endişeleri konusunda hassas olduğunu belirten Putin, Suriye'ye satılması planlanan füzelerin İsrail topraklarını hedef almak için kullanılamayacağını ve bunların, terör gruplarının faydalanamayacağı şekilde tasarlandığını kaydetti. 
     Putin, "Ortaklarımızın fikirlerini ve endişelerini dikkate alıyoruz" dedi. 
     Putin, Suriye'ye uzun menzilli füze satışını ise Ortadoğu'daki askeri dengeleri bozmamak için veto ettiğini söyledi. 
     
     İRAN 

     Putin, Tahran'ın, nükleer faaliyetlerinin denetimini kabul etmesi gerektiğini de söyledi. 
     Rusya'nın, İran'a yalnızca, nükleer enerjiyi barışçı amaçlı kullanması için yardım ettiğini belirten Putin, İran'ın aynı zamanda uluslararası gözlemcilerin nükleer programını incelemelerine izin vermesi gerektiğini ifade etti. 
     
     KATSAV RUSYA, YAHUDİ DÜŞMANLIĞIYLA MÜCADELE ETMELİ 

     İsrail Cumhurbaşkanı Moşe Katsav, Rusya'nın, bu ülkedeki Yahudi düşmanlığıyla mücadele etme yükümlülüğü olduğunu söyledi. 
     Katsav, Rusya Devlet Başkanı Vladimir Putin ile görüşmesinden önce yaptığı açıklamada, ülkesinin, Rusya ile ilişkilerin geliştirilmesine büyük önem verdiğini belirtti. 
     Putin'i, görüşmenin yapılacağı cumhurbaşkanlığı konutunun kapısında karşılayan Katsav, ''Bu resmi ziyaretin, iki ülke ilişkilerinin geliştirilmesinde bir köşe taşı olacağına inanıyorum'' dedi. İsrail'i ziyaret eden ilk Rusya devlet başkanı sıfatıyla Kudüs'e gelen Putin de konuşmasında, terörizmle mücadelede İsrail'le işbirliğini geliştirmek istediklerini söyledi. 
     Putin konuşmasında, Moskova'da sonbaharda Ortadoğu barış konferansı düzenlemesi önerisine değinmedi. Önerinin, iki liderin yapacağı görüşmede ele alınacağı belirtiliyor. 
     Putin ile Katsav, konuşmalarının ardından, görüşmelerine basına kapalı devam etmek üzere cumhurbaşkanlığı konutuna girdiler. 
     Vladimir Putin'in daha sonra, İsrail Başbakanı Ariel Şaron ile görüşmesi ve temaslarına yarın Filistin'de devam etmesi bekleniyor. 
     Yol Haritası çözüm önerisinin ikinci aşaması olarak görülen konferansa sıcak bakmayan İsrail, yükümlülüklerini yerine getirmedikleri gerekçesiyle Filistinlilerle barış masasına oturmak istemiyor. 
     
</TEXT>
</DOC>
