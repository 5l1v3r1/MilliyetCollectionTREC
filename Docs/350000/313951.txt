<DOC>
<DOCNO> 313951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonyas22.html </URL>
<DATE> 2005/02/09/ </DATE>
<TIME> 20.23 </TIME>
<AUTHOR>  </AUTHOR>
<HEADLINE>
Avusturya'da otoyol hız limiti 160 km... 
</HEADLINE>
<TEXT>

     Avusturya'da otoyollarda uygulanmakta olan saatte 130 kilometre hız limitinin 2006 yılından itibaren 160 kilometreye çıkarılacağı açıklandı. 
     Haftalık News dergisine demeç veren Başbakan Yardımcısı ve Ulaştırma Bakanı Hubert Gorbach, 2006 yılında ilk uygulamanın başlayacağını, takip eden iki yıl içinde de ülke genelinde tüm otoyollarda 160 kilometre hız limitinin geçerli olacağını söyledi. 
     Gorbach'ın sözlerine açıklık getiren basın sözcüsü Christine Lackner ise 160 kilometre hız limitinin uygulanabilmesi için öncelikle otoyollardaki hız uyarı cihazlarının yeni uygulamaya göre ayarlanacağını ve bu işlemin 2008 yılına kadar tamamlanmasının planlandığını belirtti. Lackner, ''160 kilometrelik hız uygulamasının üç şeritli otoyollarda ve trafik akışının uygun olması halinde geçerli olabileceğini'' kaydetti. 
     Avusturya otoyollarında halen diğer bazı Avrupa ülkelerinde olduğu gibi saatte 130 kilometre azami sürat tahditi uygulanıyor. Bu limiti ihlal eden sürücülere 700 avroya kadar para cezasının yanı sıra ehliyetlerine geçici olarak el koyma cezası verilebiliyor. 
     
</TEXT>
</DOC>
