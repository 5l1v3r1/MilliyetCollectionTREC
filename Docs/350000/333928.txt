<DOC>
<DOCNO> 333928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/yazar/civaoglu.html </URL>
<DATE> 2005/04/16/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Mumları üfleyerek 
</HEADLINE>
<TEXT>


Kıbrıs'ta bir dönem kapanıyor. 
Mehmet Ali Talat'ın birinci turda cumhurbaşkanı seçilmesi kesin görünüyor. 
Bu sonucun sağlanmasında Talat'a iki isim yardımcı oldu "UBP'nin cumhurbaşkanı adayı Derviş Eroğlu ve Serdar Denktaş'ın Demokrat Partisi'nin Genel Sekreteri ve cumhurbaşkanı adayı Mustafa Arabacıoğlu..." İkisi de, ne bir kampanya düzenleyebildiler... Ne örgüt oluşturdular. 
Kıbrıs'ın güneşli günlerinde seçim meydanlarında iki "mum ışığı" gibiydiler. 
17 Nisan seçimlerinde, pazar günü Talat, iki mumu da üfleyerek söndürecek ve elleri cebinde ıslık çalarak keyifli adımlarla Lefkoşa'daki başkanlık sarayına yürüyüp kapıdan içeri girecek. 

Güçlü rüzg rlar 
Mehmet Ali Talat'ın arkadan aldığı Ankara rüzg rı, ona hız verdi. 
Görülüyordu ki... Ankara'daki AKP hükümeti, Denktaş'ın eski partisi UBP'nin adayı Eroğlu ya da Denktaş'ın oğlunun partisinden aday Arabacıoğlu ile çalışmak yanlısı değil. Kıbrıs'ta değişimi yansıtan politikalarını Mehmet Ali Talat'ın cumhurbaşkanlığı ile daha uyumlu sürdürebileceği kanısında... 
Talat'ın KKTC adına uluslararası görüşmelerde sözcülük yapması, Ankara ile akortlu çalışması önemli. 
KKTC Cumhurbaşkanı Denktaş'ın Ankara'da hükümet dışı güç odakları ile örtülü koalisyon arayışları "orkestrasyon" sorunları yaratıyordu. 
2003 yılında Lahey öncesi Denktaş'a rica edilmişti 
"Lütfen Lahey'e gidiniz. HAYIR diyecekseniz bile orada deyin. 
Daha baştan uzlaşmaz görüntü vermeyelim..." 
Denktaş, Lahey'e gitmek için daha uçağa adımını atarken, "Gidiyorum ama HAYIR demek için" diye açıklama yapmıştı. 
Ankara zor durumda kalmıştı. 
Böyle örnekler az değil... 
................. 
Seçim sonuçları belirleyecek kadar etkin olmasa bile, oy sandığına gidecek olanların bilinçaltlarında "Talat'ın başkanlığının, AB ve ABD'de de yeğlendiği" izleri var. 
"Ada'da hayatın bu nedenle daha kolaylaşacağı" gibi bir beklenti oluşmuş. 

Sırça köşk 
Denktaş'ın tarihi büyüklüğü, önemli katkıları var. Çamur sıçratılmamalı. 
Ne var ki, seçim öncesi Sayıştay müfettişlerinin "örtülü ödenek" iddiaları, Kıbrıs basınına yansıdı. 
Denktaş'ın daire müdürü, sahte isimlere örtülü ödenekten çekler kesmiş. Hakkında tutuklama kararı çıkınca Güney Kıbrıs'a kaçmış. 
Bu söylentiler yıpratıcı oldu. 
Cumhurbaşkanı Denktaş'ın torununun Güney Kıbrıs Rum Kesimi'nden pasaport alması da, onun söylemlerini ve iddialarını hayli hafifletmişti. 
Söylentiler bazen dosyalardan daha yıpratıcıdır. 
Her yeni iktidar, her yeni yönetim "yolsuzlukların kökünü kurutmak" iddiasıyla gelir, çoğu kez boş bir söylem olarak kalır. 
Ama... Hiç değilse şu süreçte Mehmet Ali Talat dönemi üzerinde, gölge iddiaları boy veriyor değil. 

Ne değişir 
Mehmet Ali Talat'ın cumhurbaşkanlığı ile "çözüm" beklenmesin. 
Çünkü... "Çözüm" sadece Kuzey'deki yönetimin elinde değil. 
Güney'in de sürece katılması gerekir. 
Papadopulos, bu yapıcı tavırların siyasetçi türünden değil. Enosis döneminden kalma, önyargılı, katı ve uzlaşmaz... 
Değişeceği de pek sanılmıyor. 
Üstelik özellikle AB'de koşullar da ondan yana. 
Fakat... Mehmet Ali Talat yönetiminde KKTC, dışa daha açık, Ankara'yla daha uyumlu, uluslararası hukuk ve BM formülleri içinde yer alarak Güney'i daha fazla sıkıştıran, zorlayan bir süreci başlatabilir. BM Genel Sekreteri çözüm planına yüzde 65 EVET demiş bir topluma "izolasyon" ve "ambargo" uygulanması haksızlığını noktalayabilir. 
Haksızlıkları dünya kamuoyuna duyurabilir. 
Küresel bir anlayış iklimi yaratma şansı daha fazladır. 
En azından "çözümsüzlük, çözümdür" sürecinin bittiğinin simgesi olarak ilk adımlarında bile "iyi" ve "önyargısız" karşılanacaktır. 
................ 
"Dünyada değişmeyen tek şey, değişimdir" klasik söylemi, geçerliliğini koruyor. 



</TEXT>
</DOC>
