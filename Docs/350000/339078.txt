<DOC>
<DOCNO> 339078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/spor/aspo.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şampiyonluk bizim hakkımız' 
</HEADLINE>
<TEXT>


Galatasaray'ın golcüsü Hakan Şükür taraftarlara umut dolu mesajlar gönderdi. Kral, "Sezon başında şansımızın az olduğu iddia ediliyordu ancak hedeflerimize inanarak çok çalıştık. 100. yılda çifte şampiyonluk istiyoruz" dedi 

ÖZEL RÖPORTAJ ERHAN TELLİ 


Süper Lig'deki 18. golünü Malatyaspor ağlarına yollayarak Galatasaray'a şampiyonluk yolunda altın değerinde puanlar kazandıran Hakan Şükür, Milliyet Taktik'e çarpıcı açıklamalar yaptı. Tecrübeli golcü, ezeli rakip, ebedi dost Fenerbahçe ile oynayacakları Türkiye Kupası finali ve Kadıköy'deki dev karşılaşma için camiaya iddialı mesajlar yolladı. 
Hagi yönetiminde sezona çifte kupa parolasıyla başladıklarını belirten Kral, "Sezon başında kadrolara bakarak şampiyonluk şansımızı Fenerbahçe'nin çok altında görenler vardı. Onların kadro olarak avantajlı olduğu doğru, fakat biz inanmış bir ekip oluşturduk. Hocamızla birlikte çok çalıştık ve hedeflediğimiz yolda yürüdük. Bence şampiyonluğu hak ediyoruz. Başkanımız her şeyin en iyisine layık. İnşallah kendisine kupalarla teşekkür edeceğiz" ifadesini kullandı. 
Hakan Şükür, 100. yılda elde edilecek çifte şampiyonluğun Sarı - Kırmızılı camia için çok büyük önem taşıdığını söyledi. Fenerbahçe ile zorlu iki maç oynayacaklarını kaydeden Kaptan, "Hedefimiz iki maçı da alarak hem Türkiye Kupası'nı hem de lig şampiyonluğunu kazanmak. Şampiyonluğun final maçı bana göre Kadıköy'de oynanacak. İki takım da kalan 4 haftada çok kritik sınavlara çıkacak. Bu süreçte her şey yaşanabilir. Onların puanlar kaybetmesini bekleyip, sonuna kadar mücadele edeceğiz" diye konuştu. 

MİLLİ TAKIM 
'Sebepsiz şekilde kadroya alınmadım' 
"Bu sezon beni en çok şaşırtan şey milli takım dışında bırakılmam oldu. Şaşırdım çünkü sebepsiz bir şekilde kadroya alınmıyorum. Ben bu konularda konuşarak hiçbir zaman polemiğe girmedim. Milli takım herkesin ve her şeyin üstündedir. Herkesin bu takıma destek vermesi lazım. Bir ülke insanı olarak milli takımımıza 2006 Dünya Kupası yolunda oynayacağı kalan maçlarda yürekten başarılar diliyorum. Gönlüm her zaman milli takımımızla beraber. Türkiye'deki futbol kaygan bir zemin üzerinde. Futbolcular olarak bizler de bu problemi yaşıyoruz." 

GALATASARAY 
'Hagi'nin yardımcısı olmayı kabul ederim' 
"Aktif futbolu bıraktıktan sonra Hagi'nin yardımcısı olarak teknik adamlığa başlamak açıkçası çok hoşuma gider. Hagi herkesin çalışmak istediği bir insan. Ne istediğini bilen biri. Bugüne kadar sözünden hiç dönmedi. En az iki sene daha futbol oynamak istiyorum. Bu saatten sonra yeni bir maceraya atılmaya niyetim yok. Kariyerime Galatasaray'da jubile yaparak son noktayı koyacağım. Uzun vadeli hedeflerim arasında Şenes Erzik gibi çok saygı duyduğum bir insan olabilmek de var. Hatta daha fazlasını hedefliyorum. UEFA'da üst düzey görev yapmak hedeflerim arasında yer alıyor." 


</TEXT>
</DOC>
