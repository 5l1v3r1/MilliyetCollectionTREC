<DOC>
<DOCNO> 321156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/siyaset/asiy.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk sınav tarım 
</HEADLINE>
<TEXT>


Troyka toplantısında AB tarama sürecinin erkene alınması, tarım gibi birkaç alanda müzakerelerin başlaması kararının çıkması bekleniyor 

Utku Çakırözer - Ankara 


Türkiye, AB Dönem Başkanı Lüksemburg ve dönem başkanlığını temmuzda üstlenecek İngiltere arasında yarın Ankara'da yapılacak troyka toplantısında, tarama sürecinin erkene alınması, tarımın da aralarında bulunduğu birkaç alanda müzakerelerin ekimde başlaması kararının çıkması bekleniyor. 
Dışişleri Bakanı Abdullah Gül Lüksemburg Dışişleri Bakanı Jean Asselborn, İngiltere'nin AB İşlerinden Sorumlu Bakanı Denis McShane ve AB Komisyonu'nun genişlemeden sorumlu üyesi Olli Rehn'in katılacağı toplantıda, Türkiye'nin rehavete kapıldığı yönündeki izlenimini ortadan kaldırmaya çalışacak. Gül, başta azınlık vakıflarının sorunlarını ortadan kaldıracak yeni Vakıflar Yasası olmak üzere, diğer siyasi reformların da bu yıl içinde çıkarılacağı taahhüdünde bulunacak. 
AB'nin ikinci beklentisi, Türkiye ile AB arasındaki Ankara Anlaşması'nın, Güney Kıbrıs Rum Kesimi'nin de aralarında olduğu yeni üyeleri kapsayacak şekilde genişleten uyum protokolünün geciktirilmeden imzalanarak yürürlüğe girmesi olacak. 

'Türkiye için olumlu' 
Lüksemburg ve İngiltere, tarama sürecinin hemen başlatılarak 3 Ekim'den itibaren müzakerelere geçilmesi talebine sıcak bakıyor. AB Komisyonu yetkililerinin, Türkiye'nin uyumda en çok zorluk çekeceği tarım alanında da müzakerelerin bu yıl başlatılması önerisini getirdiği öğrenildi. 

Ankara'nın talepleri 

AB - Türkiye mevzuatını karşılaştıran tarama süreci, üyeliği geciktirmek için kullanılmasın. Müzakeresi kolay alanlarda hemen başlatılsın. 
Taraması biten alanlarda 3 Ekim'de müzakerelere geçilsin. 
Müzakerelerin çerçevesini belirleyecek belge en geç haziranda yayımlansın. 


</TEXT>
</DOC>
