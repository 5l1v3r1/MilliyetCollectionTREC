<DOC>
<DOCNO> 300003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sontur28.html </URL>
<DATE> 2004/12/22/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Tabip Odası Böbrek çalınmadı, kendi kendine yokoldu 
</HEADLINE>
<TEXT>

     Adana Tabip Odası ATO Genel Sekreteri Yaşar Ulutaş, bir kişinin 8 yıl önce geçirdiği trafik kazası sonrasında SSK Hastanesi'nde yapılan ameliyatta zarar gören dalağıyla birlikte böbreğinin de alındığı iddiasıyla ilgili araştırmanın tamamlandığını söyledi. 
     Ulutaş, ATO'da düzenlenen toplantıda, Durmuş Duran'ın 26 , 9 Eylül 1996 yılında Yüreğir Otogarı yakınında geçirdiği motosiklet kazası sonrasında yapılan ameliyatta böbreğinin çalındığını öne sürmesiyle ilgili yayınlanan haberleri üzüntüyle izlediklerini söyledi. 
     Tabip Odası olarak konuyla ilgili inceleme başlattıklarını ve iddianın asılsız olduğu sonucuna vardıklarını belirten Ulutaş, ''Zarar gören böbrek kendi kendini yok edebiliyor. Organ, beslenemediği için küçülüyor ve fonksiyonunu yitiriyor. Halk dilinde de bu durum, çürüme veya organın kendi kendini atması olarak biliniyor'' dedi. 
     Ulutaş, böbreğin çalınma iddiasının da o günün koşullarında aykırılık taşıdığını belirterek, şöyle konuştu 
     ''Böbreğin başka bir kişiye nakli için 15 gün gibi bir süre gerekli. Böbrek, uzun süreli muhafaza edilemez ve nakil için 6 saatin geçmemesi gerekir. Tahliller ve doku uygunluk testleri yapılma süresi ise organın bekleme süresinden fazla. Biz, böbreğin kendi kendini yok ettiği sonucuna vardık. Bu konuda doktor arkadaşımızı destekliyor ve her zaman yanında olduğumuzun bilinmesini istiyoruz.'' Ulutaş, böbreğin çalındığının öne sürüldüğü tarihte SSK Adana Hastanesi'nde nakil ameliyatının ve bu tahlillerin kısa sürede yapılmasının da teknik olarak mümkün olmadığını, ayrıca iddialara karşılık hukuksal mücadele başlatan Dr. Ruşen Ç'nin destekçisi olacaklarını kaydetti. 
     Tabip Odası Yönetim Kurulu Üyesi Hakkı Demirpas da böbreğin işlevini yitirme olasılıklarıyla ilgili teknik bilgi verdi. 
     Merkez Yüreğir İlçesi Yavuzlar Mahallesi'nde yaşayan evli ve bir çocuk babası Durmuş Duran 26 , 9 Eylül 1996 yılında Yüreğir Otogarı yakınında geçirdiği motosiklet kazasından sonra SSK Adana Hastanesi'nde yapılan ameliyatta dalağıyla birlikte böbreğinin de alındığı iddiasıyla Cumhuriyet Savcılığı'na suç duyurusunda bulunmuştu. 
     
</TEXT>
</DOC>
