<DOC>
<DOCNO> 333242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun01.html </URL>
<DATE> 2005/04/14/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
ABD Kongresi’nde KKTC tartışması 
</HEADLINE>
<TEXT>

     Amerika Birleşik Devletleri'nin ikinci büyük kenti Los Angeles'ta fahri Kuzey Kıbrıs Türk Cumhuriyeti konsolosluğu açılacağı iddiaları, ABD Kongresi'nde tartışma yarattı. 
     Yunan asıllı Demokrat senatör Paul Sarbanes, ABD'nin Avrupa'dan sorumlu dışişleri bakan yardımcılığı görevine atanan Daniel Fried için düzenlenen oturumda, konsolosluk açılmasının Kuzey Kıbrıs'ı tanımama siyasetine aykırı olacağını söyledi. 
     Yunan asıllı Demokrat senatör Paul Sarbanes, iddiaların kaynağının Kuzey Kıbrıs Türk Cumhuriyeti Dışişleri Bakanı Serdar Denktaş olduğunu belirtti. 
     ABD'nin Avrupa'dan sorumlu dışişleri bakan yardımcılığı görevine atanan Daniel Fried ise, konuyla ilgili bilgisi olmadığını, ancak Amerika Birleşik Devletleri'nin Kıbrıs’ta ayrı bir oluşumu tanımaktan kaçınacağını söyledi. 
     Demokrat senotör Sarbanes, bu yıl ABD Dışişleri Bakanlığı'nın yayımladığı insan hakları raporunun Kıbrıs bölümünde, Kuzey Kıbrıs için ayrı bir bölüm açılmış olmasından duyduğu rahatsızlığı da dile getirdi. Şubat ayında açıklanan raporda, Kuzey Kıbrıs olarak insan hakları konusu ayrı bir bölümde ele alınmıştı. 
     
     ABD’nin politikasında değişiklik yok 
     Amerikan Dışişleri Bakanlığı'nda mart ayında düzenlenen bir basın toplantısında da sözcü Richard Boucher, KKTC'nin Los Angeles'ta büro açıp açmadığı konusunda fikri olmadığını belirtmişti. Boucher, ABD politikasında, KKTC'yi tanıma yönünde değişiklik bulunmadığını da söylemişti. 
     KKTC'nin Washington temsilcisi Osman Ertuğ ise, ABD’li yetkililerle danışmaların ardından KKTC'nin, Kuzey Kıbrıs kökenli bir Amerikan vatandaşı olan işadamı Mehmet Mustafaoğlu'nu Los Angeles fahri konsolosluğuna atadığını söylemişti. Ertuğ, KKTC Los Angeles temsilciliği olarak bir büro bulunmadığını ve Mustafaoğlu'nun kendi iletişim imkanlarıyla fahri olarak bu görevi yürüteceğini belirtmişti. 
     Kuzey Kıbrıs Türk Cumhuriyeti, daha önce Washington ve New York'a fahri konsolos atamıştı. 
     
     AB'denKıbrıs’a yakın markaj 
     Kıbrıs sorununun Annan Planı çerçevesinde çözülmesinden yana olan Avrupa Birliği de, Kıbrıs'ı yakın markaja aldı. Avrupa Birliği Komisyonu, Finlandiya'nın eski Kıbrıs Büyükelçisi Jako Blomberg'i Kıbrıs özel danışmanı’ olarak atadı. 
     AB Komisyonu, Kıbrıs sorununun, Birleşmiş Milletler çatısı altında çözüleceği konusunda kararlı olduğunu vurguladı. Kıbrıs’a özel danışman olarak atanan Blomberg’in sadece tarafların sorunun çözümü konusundaki tutumları ve gelişmelerle ilgili rapor hazırlayacak. 
     Komisyon'dan yapılan açıklamaya göre, Blomberg Kıbrıs sorununun çözümü için çalışmada bulunmayacak, ancak Ada'da temaslarda bulunacak ve hazırlayacağı raporu Avrupa Birliği Komisyonu'na sunacak. 
     
</TEXT>
</DOC>
