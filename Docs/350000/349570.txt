<DOC>
<DOCNO> 349570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/spor/spo07.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu Kazak sıktı 
</HEADLINE>
<TEXT>


Futbol Federasyonu, antrenman sahasının düzeltilmesi için iki ay önceden uyarılarda bulundu, Kazak yetkililer aldırış etmedi. Tarla gibi zemini gören teknik heyet, sakatlık endişesiyle dünkü idmanı iptal etti 

YAŞAR SAYGI 


Antrenman sahası krizi, Milli Takımımız'da bütün moralleri altüst etti. 5 saatlik uçak yolculuğunun ardından önceki gün Almaata'ya varan Ay - Yıldızlılar'ın ilk idmanı, yorgunluk gerekçesiyle iptal edilmişti. 
Ancak ekibimiz dün de çalışma yapamadı. Antrenman yapılacak olan Benazir 2 sahasının son derece kötü olduğunu gören teknik heyet, sakatlık endişesiyle bu idmanı da iptal etmek zorunda kaldı. 
Milli Takım Menajeri Can Çobanoğlu, iki aydır sahanın düzeltilmesi konusunda Kazakistan Futbol Federasyonu yetkililerine girişimde bulunduklarını belirterek, "Ama hiç bir iyileştirme yapılmamış. Biz de bu nedenle otelin fitness salonunda bir çalışma yaptık" diye konuştu. 
Kamp yaptıkları The Regent Hotel'den ayrılmayan Milliler, basın mensuplarının röportaj ve fotoğraf çekme isteklerine olumsuz yanıt verdi. Kabuğuna çekilen ve kimseyle görüşmeyen Ay - Yıldızlılar'ın bu tavrının, Yunanistan ile oynanan son maçtaki tepkilerden kaynaklandığı vurgulandı. 
Milli Takım, Dünya Kupası'nda da yine tepkiler nedeniyle medyaya sırt çevirmiş, hiçbir gazeteciye konuşmama kararı almıştı. 

Çifte tabanca 

Yunanistan karşısında Fatih Tekke'yi tek forvet oynattığı için eleştirilen Milli Takımlar Teknik Direktörü Ersun Yanal, Kazakistan önüne çift santrforla çıkacak. 
Süper Lig'in gol kralı Trabzonsporlu Fatih Tekke'den vazgeçmeyen Yanal'ın, forvette diğer tercihini Galatasaraylı Necati ya da Fenerbahçeli Tuncay'dan yana kullanacağı ifade edildi. 
Bu arada Ay - Yıldızlı ekibimizde sarı kart sınırında altı futbolcunun bulunması, teknik heyeti sıkıntıya soktu. 3 Eylül'de Danimarka ile oynanacak hayati maça dikkat çeken Ersun Yanal, cezaya yaklaşan oyuncularını uyardı. Tecrübeli çalıştırıcı, Fatih, Emre, Rüştü, Tolga, Koray ve Gökdeniz'den dikkatli olmalarını istedi. 
Öte yandan Futbol Federasyonu, Zincirlikuyu Mezarlığı'nda dün toprağa verilen Can Çobanoğlu'nun kayınpederi Macit Günücü için başsağlığı mesajı yayınladı. 

Emre-Tuncay hazır 

Sakatlıkları nedeniyle tedavi altına alınan Emre Belözoğlu ile Tuncay Şanlı'nın yarınki maçta oynayabileceği açıklandı. Yunanistan karşısında ayağına kramp giren Emre ile eline gelen top nedeniyle bileği dönen Tuncay'ın iyileşmesi sevindirirken, Ayhan'ın durumu ise ciddiyetini koruyor. 

Hakem endişesi 

Yunanistan maçında Markus Merk'i, taraflı olması nedeniyle eleştiren teknik heyet, yarınki maçın hakemi Viktor Kassai'den de çekiniyor. Macaristan Futbol Federasyonu'ndan Kassai'nin tecrübesiz olmasından korkan Ersun Yanal, futbolcularından hakemle bire bir diyalog içine girmemelerini isteyecek. 

Biletler bitti 

Kazakistan - Türkiye maçına ilginin az olacağını düşünen Kazakistan Futbol Federasyonu yetkilileri biletlerin tamamına yakınının satılmasına şaşırdı. Türk seyirciler için ayrılan 5 bin biletin hepsi biterken, Kazak vatandaşları için ayrılan 12 bin kişilik bölümde ise çok az yer kaldığı ifade edildi. 

'Öfkeliyim' 

Markus Merk'in kırmızı kartıyla oyun dışında kalan ve Kazakistan karşılaşmasında Milli Takımımız'ı yalnız bırakan Yıldıray Baştürk, Alman hakeme tepki gösterdi. Ay - Yıldızlı futbolcu, "Merk, ufak olaylara da düdük çaldı. Dünya Şampiyonası Finalleri'ne katılma hayalimiz uzaklaştığı için öfkeliydim" dedi. 
Frankfurter Rundschau Gazetesi ise Yunanistan karşılaşmasının hakemi Markus Merk'in iyi bir yönetim göstererek, komplo teorileriyle tanınan Türk basınının eleştirilerine hedef olmadığını yazdı. Gazete, Yıldıray'a gösterilen kırmızı kartın bile hiçbir Türk gazetesi tarafından ciddi şekilde eleştirilmediğini vurguladı. 

YUNAN CEPHESİ 
'Yanal bizim takımdan korktu' 
TAKİ BERBERAKİS 

Yunan basını Ersun Yanal için "Bizim takımdan korktu" yorumunu yaptı. Türkiye - Yunanistan maçının geniş analizini yapan Filathlos gazetesi, "Gerek Yanal, gerekse Rehhagel takımlarını rakipten korkmaya dayanan bir taktikte oynattı" diye yazdı. Zagorakis ve Dellas'ın olmaması dolayısıyla Rehhagel'in korkusunu doğal karşılayan gazete Yanal için, "Ukrayna maçında başına gelenlerin tekrarlanmasından çekindi. Riske girmedi çünkü karşısında Avrupa'nın en iyi savunma oynayan ekibi vardı" ifadesini kullandı. 

DANİMARKA CEPHESİ 
'Yardım için teşekkürler' 
Türkiye ile Yunanistan'ın golsüz berabere kalması Dünya Kupası umudu çok az olan Danimarka'yı hayata döndürdü. Arnavutluk ile yarın kritik bir maça çıkacak olan Vikingler'de Teknik Direktör Morten Olsen, "Bizim için bundan daha iyi bir sonuç olamazdı" dedi. BT gazetesine konuşan tecrübeli çalıştırıcı, "Gerekli yardımı rakiplerimizden aldık, teşekkürler. Bu sonuç oyuncularımı tekrar motive etti" diye konuştu. 

Ümitlerimiz kaybolmasın 

Avrupa Şampiyonası Elemeleri'nde Yunanistan'a yenilerek hayal kırıklığı yaratan Ümit Milli Takımımız, bugün Kazakistan karşısında kendini affettirmeye çalışacak. Gruptan çıkma iddiasını sürdüremek için 3 puan hedefleyen ümitlerin mücadelesi Almati Central Stadı'nda TSİ 12.00'de başlayacak. Maçı Rusya'dan Alexander Gvardis yönetecek. Müsabaka Show TV tarafından 24.00'te banttan yayınlanacak. 

PUAN CETVELİ Takımlar O G B M A Y P 1.Danimarka 7 6 1 0 17 7 19 2.Yunanistan 8 4 2 2 12 5 14 3.Türkiye 8 4 2 2 10 4 14 4.Ukrayna 8 4 1 3 13 7 13 5.Gürcistan 7 2 2 3 6 14 8 6.Arnavutluk 8 1 2 5 5 13 5 7.Kazakistan 6 0 0 6 2 15 0 



</TEXT>
</DOC>
