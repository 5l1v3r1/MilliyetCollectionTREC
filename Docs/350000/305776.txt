<DOC>
<DOCNO> 305776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko28.html </URL>
<DATE> 2005/01/12/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Dünyanın iç çamaşırı lastiği Kayseri'den... 
</HEADLINE>
<TEXT>

     Bir tekstil firması, Avrupa, ABD, Kuzey Afrika ve Ortadoğu ülkelerine yılda ortalama 200 milyon metre iç çamaşırı lastiği üretiyor. 
     Rimteks Örme Sanayi A.Ş. Yönetim Kurulu Başkanı Metin Pardo, AA muhabirine yaptığı açıklamada, yaklaşık 30 yıldır iç giyim ürünleri için lastik üretimi yaptıklarını, gelişen teknolojiyi kullanarak ürettikleri fonksiyonel ürünler ile dünya pazarında ciddi bir yer edindiklerini ve kendi alanında Türkiye'de ISO 9001 Kalite Yönetim Sistem Belgesi'ne sahip olan ilk firma olduklarını bildirdi. 
     Fabrikalarındaki üretimlerinin tamamen ihracata yönelik olduğunu ifade eden Pardo, yıllık 200 milyon metre iç çamaşırı lastiği üretimi yaptıklarını, bunun 50 milyon metresini direk ihraç ettiklerini, 150 milyon metresini ise ihracat yapan firmalara sattıklarını kaydetti. 
     Türk iç giyim firmalarının dünya pazarındaki paylarının giderek arttığını belirten Pardo, şu bilgileri verdi 
     ''Yaklaşık 30 yıldır faaliyet gösterdiğimiz sektörde, kauçuktan üretilen lastiklere göre daha kaliteli ve uzun ömürlü olan elastandan yapılan lastik üretimine öncülük ettik. Klasik iç çamaşırlarının yanısıra dikişsiz olarak üretilen iç çamaşırlarına özel lastik üreterek ürün yelpazemizi genişlettik. Yine, dünyada son teknoloji olan termo yapıştırma yöntemiyle yüksek basınç ve ısıyla kumaşla birleştirilen lastikler üretiyoruz. Ayrıca boyanma sırasında ısıdan dolayı çekmeyen lastikler yapıyoruz. Lastiklerin yıkama sonrasında çekerek beden ölçüsünü küçültüp kullanıcıyı rahatsız etmesini de önledik.'' İç çamaşırları, doğrudan insan tenine temas eden giysiler oldukları için kullanılan malzemelerin büyük önem taşıdığını anlatan Pardo, lastiklerin vücuda uygulayacağı basıncı düşürerek, lastiklerin uzama miktarları ve kuvvetlerini kullanılacak ürüne göre ayarladıklarını ve kimyasal madde kullanımında insan sağlığını ön planda tuttuklarını vurguladı. 
     Türkiye'de ilk kez kadınların özel günlerindeki sancılarının giderilmesine katkı sağlayan özel iç çamaşırlarının üretimine de öncülük ettiklerini kaydeden Pardo, bir firmanın ürettiği özel külotlar için özel lastik tasarımı yaptıklarını ifade etti. 
     
     DÜNYACA ÜNLÜ MARKALAR TERCİH EDİYOR 
     Ürünlerinin doğrudan veya ihracatçı firmalar kanalıyla ihraç edildiğini hatırlatan Pardo, ürettikleri iç çamaşırı lastiklerinin Kuzey Afrika ve Ortadoğu ülkelerindeki iç giyim firmaları kanalıyla daha çok Avrupa ve ABD'ye ulaştığını bildirdi. 
     Kaliteden ödün vermeden üretim yaptıkları için ürünlerinin dünyaca ünlü birçok marka tarafından tercih edildiğine dikkati çeken Pardo, ''Günümüzde iç giyimde dünya devi olan Sara Lee'nin markaları olan Playtex, DIM ve Lovable'nin yanısıra Marks Spencer, H M, Gossard, GAP, C A ve Zara gibi dünyaca ünlü markaların kullandığı lastikleri biz üretiyoruz'' dedi. 
     
</TEXT>
</DOC>
