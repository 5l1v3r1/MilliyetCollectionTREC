<DOC>
<DOCNO> 339204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko29.html </URL>
<DATE> 2005/05/03/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Süt fiyatlarındaki düşüş, tüketiciye de yansıdı... 
</HEADLINE>
<TEXT>

     Ülke genelinde fazla üretim nedeniyle sütün üreticiden çıkış fiyatının 350 YKr’ye inmesi, tüketiciye de yansıdı. Sütün perakende satış fiyatı yüzde 9 ile 20 arasında düşüş gösterdi. 
     Edinilen bilgiye göre, yavrulama dönemi olması ve hayvanların meralardan beslenmesi nedeniyle ortaya çıkan tonlarca fazla süt üretimine bağlı olarak, ülke genelinde sütün üreticiden çıkış fiyatı 350 YKr’ye kadar düştü. 
     Hammaddenin maliyetinin düşmesine bağlı olarak da süt firmaları, perakende satış fiyatlarını, tüketiciye yansıtarak, belli oranlarda indirdi. 
     Konya’da kurulu Enka Süt’ün yetkilileri, sütü yaklaşık 1 aydır daha ucuza aldıklarını belirterek, "Hammadde ucuzladığı için üretimdeki maliyetlerimiz de azaldı. Buna paralel olarak da süt satışlarımızda fiyatları geriye çektik" dedi. 
     Bir alışveriş merkezinin yetkilisi ise sütün perakende satış fiyatının 1 ay öncesine göre yüzde 9 ile 20 arasında düştüğünü vurgulayarak, "Sütteki fiyat düşüşü tüketimi de artırdı. Alışveriş merkezinde satılan süt miktarı, 1 ay öncesine göre yüzde 25 oranında arttı. Süte yüksek talep alıyoruz. Tüketim fiyatla ters orantılı olarak işliyor" diye konuştu. 
     
</TEXT>
</DOC>
