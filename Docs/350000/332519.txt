<DOC>
<DOCNO> 332519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko15.html </URL>
<DATE> 2005/04/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Dışbank'ı alan Fortis'in aktif büyüklüğü 571 milyar avro... 
</HEADLINE>
<TEXT>

     Dışbank'ın yüzde 89.3 oranındaki hissesini almak üzere anlaşma imzalayan Fortis, bankanın geriye kalan halka açık yüzde 10.7 hissesi için İstanbul Menkul Kıymetler Borsası'nda İMKB çağrı yapacak. 
     Dışbank'ın internet sitesinde yayınlanan konuyla ilgili açıklamada, Fortis'in bankanın ana hissedarları olan Doğan Grubu, Doğan ailesi, Dışbank Mensupları Emekli Sandığı ve Dışbank Mensupları Güvenlik Vakfı ile Dışbank'ın yüzde 89.3 oranındaki hissesinin satışı konusunda dün bir anlaşma imzaladığı belirtildi. 
     Açıklamaya göre, Fortis, Dışbank'ın geriye kalan halka açık yüzde 10.7 hissesi için İMKB'de çağrı yapacak. 
     Dışbank'ın toplam işlem değerinin, fiyat ayarlamalarından önce yaklaşık 985 milyon avro olmasının beklendiği kaydedilen açıklamada, taraflar arasında dün imzalanan anlaşmanın, Dışbank bünyesindeki Dış Yatırım, Dış Portföy, Dış Leasing, Dış Factoring, Dışbank Malta ve Doğan Emeklilik'i de kapsadığı ifade edildi. 
     Fortis Üst Yöneticisi CEO Jean-Paul Votron, bu adımın Fortis'in genişlemiş Avrupa'daki faaliyetlerini geliştirme stratejisiyle uyum içinde olduğunu belirterek, şunları kaydetti 
     ''Yaptığımız yatırım, finansal hedeflerimizle de tamamen uyum içindedir. 2008 yılından itibaren yatırım getirisinin çift haneli olmasını, 2006 itibarı ile de hisse başına net kara pozitif katkıda bulunmasını bekliyoruz. Türkiye, 70 milyonu aşkın genç ve dinamik nüfusu, güçlü girişimcilik geleneği ve ekonomide kök salmış çok sayıda KOBİ'siyle büyük ve hızla gelişen bir pazardır. Fortis, bu fırsatı değerlendirerek stratejik bir yatırım gerçekleştirmiştir. Bu vesile ile yaklaşık 4 bin 500 yeni Fortis çalışanına içtenlikle hoş geldiniz diyoruz.'' Dışbank Yönetim Kurulu ve İcra Başkanı Tayfun Bayazıt da bu satın alma kararı ile Dışbank'ın finans sektöründeki başarılı ve güçlü konumunun yanı sıra, Türkiye'nin ve ekonominin geleceğine uluslararası finans çevrelerinde duyulan güvenin de teyit edildiğini bildirdi. 
     Bayazıt, ''Fortis'in uluslararası bankacılık deneyimi ve dünya ölçeğindeki etkinliğiyle hizmet kalitemizi daha da yüksek seviyelere çıkartacağımıza inanıyorum'' dedi. 
     
     FORTIS'İN AKTİF BÜYÜKLÜĞÜ 571 MİLYAR AVRO 

     Bankacılık ve sigortacılık alanlarında faaliyet gösteren bir finansal hizmetler grubu olan Fortis, Avrupa'nın en büyük 20 finans kuruluşu arasında yer alıyor. 
     Fortis, 31 Mart 2005 tarihi itibariyle 571 milyar avroluk aktif büyüklüğüne, 28.6 milyar avroluk piyasa değerine ve 52 bin çalışana sahip bulunuyor. 
     Özellikle Benelüks ülkelerinde Belçika, Hollanda, Lüksemburg lider bir konuma sahip olan Fortis, yüksek finansal hizmet kalitesi ve uzmanlığı temelinde güçlü büyüme platformları oluşturmak yönünde bir strateji izliyor. 
     Bu çerçevede Fortis, hem Avrupa'da hem de dünyada rekabet avantajına sahip olduğu ve büyüme sağlayabileceği bankasürans, kurumsal bankacılık, leasing, factoring, özel bankacılık ve portföy yönetimi gibi iş alanlarında yoğunlaşıyor. 
     Hisseleri Amsterdam, Brüksel ve Lüksemburg borsalarında işlem gören, ayrıca ABD'de ADR programına dahil olan Fortis, Belçika, Hollanda, Lüksemburg, Fransa, Almanya, İngiltere, Norveç, Yunanistan, Portekiz, Polonya, İspanya, İsviçre, İtalya gibi pek çok Avrupa ülkesinin yanı sıra ABD, Çin, Meksika, Hong Kong, Japonya ve Brezilya gibi dünyanın farklı ve büyük ekonomilerinde hizmet veriyor. 
     
     DANIŞMANLIK HİZMETİNİ CITIGROUP SUNUYOR 

     Öte yandan Citigroup'un, Fortis'e finansal danışmanlık hizmeti verdiği bildirildi. 
     Citigroup Londra, Türkiye Yatırım Bankacılığı ve Kurumsal Finansman Bölüm Başkanı Gonca Artunkal, konuyla ilgili olarak yaptığı açıklamada, ''Citigroup, Türk bankacılık sektörü için son derece önemli olan bu işlemde çalışmaktan gurur duymaktadır'' dedi. 
     
</TEXT>
</DOC>
