<DOC>
<DOCNO> 349881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/yasam/yas10.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye 6 blokluk kaçak siteyi yıktı 
</HEADLINE>
<TEXT>


GÖKHAN KARAKAŞ İstanbul 

Üsküdar Çengelköy'de, Boğaziçi geri görünüm bölgesinde kaçak olduğu belirtilen 6 bloktan oluşan 96 daireli bir site, İstanbul Büyükşehir Belediyesi ekipleri tarafından yıkıldı. 
Çengelköy, Bahçelievler Mahallesi Tufan Caddesi Güzel Dere Sokak üzerindeki yapımı tamamlanmak üzere olan Aykent Sitesi'nin "Boğaziçi Geri Görünüm Bölgesi Kapsamı"nda ve ruhsatsız olduğunu belirleyen Üsküdar Belediyesi, durumu Büyükşehir Belediyesi'ne bildirdi. İmar Kanunu'nun 32. maddesine göre Üsküdar Belediyesi Encümeni tarafından yıkım kararı verilmesinin ardından yapıların yıkımı sırasında, çevrede geniş güvenlik önlemleri alındı. 

6 blok yıkıldı 
Yıkımı durdurmak isteyen Boğaziçi Aykent Kooperatif yetkilileri ile mahalle Muhtarı Ünal Doğan, süre verilmesi durumunda kendilerinin yıkımı gerçekleştireceklerini belirtti. Bu isteğin kabul edilmemesi üzerine inşaatı tamamlanmış olan sitelerin yıkımına başlandı. Yıkım sırasında daire sahipleri, evlerinin yerle bir oluşunu çaresizlik içerisinde izledi. Her biri yaklaşık 60 bin YTL'ye mal olan sekizer katlı 96 dairelik 6 blokun, yıkımı gün boyu sürdü. 




</TEXT>
</DOC>
