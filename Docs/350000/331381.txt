<DOC>
<DOCNO> 331381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun29.html </URL>
<DATE> 2005/04/08/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Dünya, Papa'nın cenaze törenini izledi... 
</HEADLINE>
<TEXT>

     Papa Jean Paul'ün bugün yapılan cenaze töreni, Filipinler'den Polonya'ya kadar geniş bir alanda Katoliklerce televizyonlardan izleniyor ve dualar ediliyor. Ayinlere, diğer dinlerin temsilcileri de katılıyor. 
     Paris'te, Notre-Dame Katedrali'nde toplanan yaklaşık 7 bin kişi dua ederken, Sacre Coeur Basilikası'na toplanan 500 kişi de dev ekranlardan cenaze merasimini izliyor. 
     Slovakya'da binlerce kişi Papa'nın 2 yıl önceki gezisinde 200 bin kişilik ayin yaptığı Bratislava'daki açık alana yığıldı. Bu törene Slovakya Başbakanı Mikulas Dzurinda ile eşi Eva ile bazı bakanlar katıldı. 
     Madrid'de dükkanlar ve balkonlar, siyah kurdeleler bağlı İspanyol ve Vatikan bayraklarıyla donatıldı. 
     ABD'de de, birçok eyalette kiliselere akın edildi. Los Angeles'ta bir kiliseye kurulan televizyon ekranından cenaze merasimi izlendi. 
     Kanada'da, erken saatlerde Toronto yakınlarındaki Jean Paul heykeli yanında düzenlenen ayinde 2 bin kişi hazır bulundu. 
     Asya'daysa Müslümanlar, Budistler, Hindular ve Sihler Katoliklerin dualarına katıldı. 
     Japonya'da, bazıları siyahlar giymiş ve tüller takmış yaklaşık 1500 kişi St. Mary Katedrali'nde toplanırken, yine bir kamyonun üzerine kurulan dev televizyon ekranından cenaze merasimi dualarla izlendi. 
     Halkın çoğu Budist olan Sri Lanka'da da, en çok izlenen özel kanal ART, yüzlerce başvuru nedeniyle cenaze merasimini vermek üzere yayın akışını değiştirdi. 
     Çoğunluğun Müslüman olduğu Malezya'da Müslüman, Budist, Hindu ve Sih toplumları temsilcilerinin de yer aldığı yaklaşık 4 bin kişi, Kuala Lumpur'daki St. John Katedrali'nde yapılan ayine katıldı. 
     Moskova'daysa birkaç yüz kişi bir kilisede ayin için toplandı. 
     
</TEXT>
</DOC>
