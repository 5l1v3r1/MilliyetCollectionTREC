<DOC>
<DOCNO> 337411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy23.html </URL>
<DATE> 2005/04/27/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Erdoğan Çanakkale'de Avustralya ve Yeni Zelanda ile ortak çalışacağız 
</HEADLINE>
<TEXT>

     Başbakan Recep Tayyip Erdoğan, ''Çanakkale'de Türkiye, Avustralya ve Yeni Zelanda devletleri olarak ortak proje yürüteceğiz'' dedi. 
     Başbakan Erdoğan'ın Yeni Zelanda Başbakanı Helen Clark ile görüşmesinin ardından ortak basın toplantısı düzenlendi. 
     Yeni Zelanda Başbakanı Clark, Gelibolu'daki anma törenlerinde Türk hükümetinin sağladığı katkılar nedeniyle teşekkür etti. 
     Türkiye-Yeni Zelanda ilişkilerinin daha ileriye götürülebileceğini ve iki ülke arasında ortak hayata geçirilecek çok konu olduğunu söyleyen Clark, Irak, Filistin-İsrail konularında her iki ülkenin de benzer şekilde düşündüğünü bildirdi. Özellikle İsrail-Filistin barışı konusunda ortak girişimlerde bulunabileceğini kaydeden Clark, ''Türkiye'ye AB yolunda başarılar dilemek istiyorum. Türkiye'nin AB yolunda yaptığı mevzuat çabası ve ilerlemeyi takdirle karşılıyoruz'' dedi. 
     Türkiye ve Yeni Zelanda arasındaki ilişkilerin daha fazla gelişmesi amacıyla iki ülke arasında çifte vergilendirmenin kaldırılması ve çalışanlara tatil imkanı sağlanması konularının görüşmede ele alındığını belirten Clark, eğitim, deprem mühendisliği, tarım teknolojileri ve enformasyon teknolojileri konularında iş birliğinin artması yönünde görüş birliğine varıldığını kaydetti. 
     Clark, Başbakan Erdoğan ve Milli Eğitim Bakanı Hüseyin Çelik'i Yeni Zelanda'ya davet etti. 
     Erdoğan ve Clark, daha sonra basın mensuplarının sorularını yanıtladı. 
     
     ÇANAKKALE'YE ORTAK PROJE 
     Başbakan Erdoğan, Yeni Zelandalı bir gazetecinin, Çanakkale'deki anma törenleriyle ilgili sorusuna, şu karşılığı verdi 
     ''Gelibolu Yarımadası'nın doğal zenginliklerini korumak kaydıyla yeniden projelendirmek istiyoruz. Devlet Bakanı Beşir Atalay koordinasyonunda Kültür ve Turizm ile Çevre ve Orman bakanlarımız birlikte çalışıyorlar. Orada 135-140 kilometre yol yapmamız gerekiyor. Bu yolun 40 kilometresi bitirilmiş durumda. Yolları yapmak yetmiyor. Otopark sorununa da çare bulmak gerekiyor. Bu konuda çok çok titiz, çok çok hassas davranıyoruz. Otel noktasında bir sıkıntımız var. Çanakkale'de toplam 1800 yatak var. Ama Şafak Ayini'ne 20 bin kişi geliyor. Bu yatak sayısı artarsa, belki bir iki gün önce gelip, bir iki gün sonra gidecekler. Bölgeye bu güne kadar 15 milyon dolar harcadık. Çanakkale'nin anlamı ile özdeşleştirilerek, bu projenin bitirilmesi lazım. 
     Çanakkale'de Türkiye, Avustralya ve Yeni Zelanda devletleri olarak ortak proje yürüteceğiz. Avustralya ve Yeni Zelanda başbakanlarıyla bu konuları görüştük. Her iki başbakana da 'Sanat tarihçisi, mühendis verirseniz ortak çalışma yapabiliriz' dedim. Bakan arkadaşlarıma da gerekli talimatları vereceğim.'' Yeni Zelanda Başbakanı Clark da, Başbakan Erdoğan'ın Çanakkale'de 3 ülkenin ortak proje yürütmesiyle ilgili karar almasından dolayı teşekkürlerini iletti ve ''Çok minnettarız'' dedi. 
     
</TEXT>
</DOC>
