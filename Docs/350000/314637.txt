<DOC>
<DOCNO> 314637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/yazar/guclu.html </URL>
<DATE> 2005/02/12/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kar tatili kesinlikle eklenecek 
</HEADLINE>
<TEXT>


Öğrencilerin yarıyıl tatili bir ayı buldu. Öylesine uzadı ki kar yağsın da okullar tatil olsun diye dua eden öğrenciler bile evde oturmaktan sıkıldı. Ama daha da sıkıcı olan yaz sıcağında eğitim yapmak olacak galiba. 
Dün eğitim fuarında İlköğretim Genel Müdürü Servet Özdemir ile karşılaştık. Söz döndü dolaştı kar tatillerine geldi. Özdemir, öğrencileri kolaycılığa alıştırdığı için kar tatillerine kesinlikle karşı olduğunun altını çizdikten sonra, söz konusu sürenin kesinlikle öğretim yılının sonuna ekleneceğini söyledi. Bu durumda İstanbul için okulların kapanış tarihi 10 Haziran yerine, 8 iş günü daha eklediğimizde 23 Haziran olacak. Tabii eğer yeni ekstra tatiller olmazsa. 

Eğitim Fuarı 
Eğitim, Türkiye'de de artık ciddi bir sektör haline geldi. Dün başlayan, bugün ve yarın da devam edecek olan EDUCATÜRK bunun en açık göstergesi. Lütfi Kırdar Uluslararası Kongre ve Sergi Sarayı'nda gerçekleşen eğitim fuarına, yurtiçi ve yurtdışından pek çok eğitim kurumu katıldı. Cıvıl cıvıldı. Her kurum kendini tanıtmak için büyük bir yarış içerisindeydi. Fuarda direk eğitim hizmeti veren kurumların yanı sıra eğitime destek sağlayan kurumlar ve Milliyet gibi eğitime gönül veren müesseseler de vardı. Milliyet standında öğrenci, öğretmen ve velilerle sohbet ettik. Bu sohbetimiz bugün 14.00-16.00 arası, yarın da 10.00-12.00 arasında devam edecek. Yolunuz Taksim civarına düşerse, bekleriz... 
Öğretmen ve okul yöneticilerinin en önemli sorunu devamsızlık. Sınavların yaklaşması ile birlikte ilköğretim ve lise son sınıf öğrencilerinin derslere devam etmediklerini söylediler. Bu çerçevede devamsızlık sürelerini bir kez daha hatırlatmak istiyoruz. Mazeretsiz 20, mazeretli olarak da 25 olmak üzere toplam 45 günlük devamsızlık süresini dolduranlar, sınıfta kalacak haberleri olsun. Önceki yıllarda ilk yarı karnesini alanlar ikinci yarı okula gitmeseler de mezun olabiliyorlardı. Bu yıl için böyle bir uygulama söz konusu değil. Dahası, bu süreyi dolduranlara tolerans tanınmayacağı yönünde de sinyaller var. Hastayım diye rapor alıp da dershaneye giden öğrenciler tespit edildiğinde o raporu veren doktorlar hakkında da da süreç başlatılacakmış. Bizden hatırlatması... 

Teziç kazandı 
Türkiye'de sayıları her geçen gün artan eğitim fuarları, eğitim kurumlarının kendilerini tanıtmaları açısından bir iyi fırsat. Ama sanki yeterince iyi değerlendirilemiyor. Eğitim fuarlarının, mobilya ve otomobil fuarlarından çok daha farklı bir konsepte olması gerekir. En azından sakin bir ortamda gerçekleşmesi, konuşulanların anlaşılması gerekir. Ama oturacak. Hafta sonu ne yapacağım diye düşünenler için iyi bir alternatif olabilir... Üniversitelerarası Kurul'da dün gerçekleşen seçimi, YÖK Başkanı Teziç'in adayı İsa Eşme kazandı. Daha önce Cumhurbaşkanı Sezer tarafından seçilen ve rektörlerden bir bölümü tarafından desteklenen Alparslan Işıklı ise ilgi görmedi. Eşme 82, Işıklı ise 47 oy aldı. 
Alparslan Işıklı'nın tıpkı Cumhurbaşkanı Sezer gibi vakıf üniversitelerine sıcak bakmaması, vakıf üniversitelerinin oylarının blok olarak Eşme'ye kaymasına neden oldu. Teziç'in özellikle Anadolu'daki üniversite rektörlerini defalarca arayıp oylarını Eşme'den yana kullanmasının da sonuçta etkili olduğu belirtiliyor. 
Bu durumda YÖK ve üniversitelerde değişen bir şey yok. Daha önce nasıl ki her şey YÖK Başkanı'nın güdümündeyse şimdi yine aynı. Ha Doğramacı, Sağlam, Gürüz ha Teziç. Başkan ne isterse o oluyor. YÖK'e karşı özerklik mücadelesinde nal toplayan ÜAK, hükümetle girişilecek bir mücadele de nal toplayacaktır. Bekleyip göreceğiz. Umarım yanılan ben olurum... 



</TEXT>
</DOC>
