<DOC>
<DOCNO> 303031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/soneko15.html </URL>
<DATE> 2005/01/03/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Kapalıçarşı YTL'ye alışıyor... 
</HEADLINE>
<TEXT>

     Kapalıçarşı esnafı, döviz ve altın fiyatlarında Yeni Türk Lirası'na YTL uyum sağlamaya çalışıyor. 
     İşlemlerini YTL'ye göre düzenleyen serbest piyasada, döviz fiyatlarının ifade edilişinde farklılar yaşanıyor. 
     Döviz büfelerinin çoğu, YTL'ye uyumlu olarak fiyat açıklarken, bazılarının ise eski sistemde olduğu gibi fiyatlarını Türk Lirası ile ''milyonlu'' olarak dile getirmeleri dikkat çekti. Doların YTL karşılığı, bazı döviz büfelerinin panolarında ''1,3440'' şeklinde, bazılarında ise ''1,344'' olarak gösteriliyor. 
     Ayaklı borsada da YTL'ye geçiş konusunda bir sıkıntı olmadığını ifade eden piyasa ilgilileri, fiyatların TL ve YTL olarak iki şekilde de dile getirildiğini bildirdiler. 
     Altın fiyatlarının açıklanmasında ise YTL ile ifade konusunda bir farklılık izlenmiyor. 
     
     DÖVİZ BÜFELERİ PANOLARINI DÜZENLEDİ 
     Güven Döviz'den Mustafa Başkan, YTL'ye geçiş işlemlerini tamamladıklarını, işlem fişlerinin YTL olarak verildiğini kaydetti. 
     Villa Döviz yetkilileri de YTL'nin henüz tam olarak tanınmaması nedeniyle işlem yapmada zorlanılacağını savunarak, döviz ve altın fiyatlarını gösteren elektronik panoları yeni programlarla düzenlediklerini bildirdiler. 
     Dinçaydın Döviz bürosu yetkilileri de tabelalarını YTL'ye dönüştürdüklerini, ancak, YTL'ler yeterince dolaşımda olmadığı için henüz işlemleri Türk Lirası ile yürüttüklerini kaydettiler. 
     
</TEXT>
</DOC>
