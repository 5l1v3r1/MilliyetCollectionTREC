<DOC>
<DOCNO> 326699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo09.html </URL>
<DATE> 2005/03/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türk sporunun acı gerçeği 
</HEADLINE>
<TEXT>

     Türkiye'deki spor müsabakalarında görev yapacak doktor bulunamadığı için zorunlu olarak sağlık memurları görevlendiriliyor. 
     Gençlik ve Spor Genel Müdürlüğü'nün GSGM ilgili yönetmeliğindeki ''Spor karşılaşmalarında sağlıkçı bulundurulur'' maddesi gereğince il müdürlükleri emekli olmuş ve gönüllü olan sağlık memurlarıyla spor müsabakalarındaki boşluğu doldurmaya çalışıyor. 
     Ankara Gençlik ve Spor İl Müdürü Ahmet Sağlam, bölgelerinde haftada 350 maç yapıldığını vurgulayarak, ''Yönetmelik 'sağlıkçı' diyor. Bizler doktor istesek de sağlık müdürlüğü doktor göndermiyor. 350 maçında hepsinde doktor bulundurmak çok zor'' dedi. 
     Bu konuyla ilgili olarak kulüplerden yardım istediklerini ve takımda en az bir masör bulundurmaları yönünde telkinde bulunduklarını anlatan Sağlam, şöyle devam etti 
     ''Bizler doktor bulamıyoruz. Çünkü zaten ödediğimiz ücrete doktorlar gelmez. Onlar o saatte kendi muayenehanelerinde bu ücretin daha fazlasını kazanıyorlar. Biz en azından sağlık memurlarını müsabakalarda görevlendiriyoruz. Özellikle cumartesi ve pazar günleri müsait olanlar görev yapıyorlar. Ancak yine de kulüplerimize kendi tedbirlerini almaları yönünde telkinlerde bulunuyoruz. Bu arada tekvando ve boks gibi sert sporlarda ise doktor bulundurmak zorunda kalıyoruz.'' 
     
     ''ANADOLU'DA DURUM DAHA VAHİM''- 
     Sağlam, Ankara'daki maçların ''dört dörtlük'' bir ortamda yapıldığına dikkati çekerek, Anadolu'daki birçok kentteki durumun daha vahim olduğunu söyledi. 
     Kulüplerin maddi sorunlar nedeniyle kendi bünyelerinde sağlık memuru bile çalıştıramadığını kaydeden Sağlam, ''Bu şartlarda doktoru nereden bulsunlar. Ankara ve ilçelerinde imkanlarımız ölçülerinde kulüplerimize elimizden gelen desteği veriyoruz. Anadolu'daki arkadaşlarımız maçların çoğunda bırakın doktoru, sağlık memuru bile bulmakta zorlanıyor'' diye konuştu. 
     
     8 YTL ÜCRETE KİM GELİR 
     Spor müsabakalarında görev yapan sağlık memuru veya doktorlara hafta içi günlük 8 YTL, hafta sonu ise 2 maç seans kabul edilerek, seans başına yine 8 YTL ücret ödeniyor. 
     Görevli sağlık memurlarına hafta sonunda ise en fazla 3 seans ücreti ödenebiliyor. 
     Konuyla ilgili yürürlükte olan yasanın 1986 yılında çıktığı ve yeni bir düzenlemeye ihtiyaç duyulduğunu belirten yetkililer, ayrıca doktorların söz konusu ücretle müsabakalarda görevlerdirmenin de zor olduğuna dikkati çektiler. 
     
</TEXT>
</DOC>
