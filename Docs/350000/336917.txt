<DOC>
<DOCNO> 336917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun02.html </URL>
<DATE> 2005/04/26/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
İspanya'da El Kaide davası... 
</HEADLINE>
<TEXT>

     İspanya'daki El Kaide hücresinin lideri olduğu belirtilen ''Ebu Dahdah'' takma adlı Suriyeli İmadeddin Bereket Yarkas, ABD'de 11 Eylül'de düzenlenen terör saldırısının sorumlularıyla hiçbir ilişkisi olmadığını belirtti. 
     Yarkas, Avrupa'da görülen en büyük El Kaide davasının ikinci gününde verdiği ifadede, 11 Eylül saldırılarında 19 kişilik ''kamikaze pilotlarının başı'' olduğu belirtilen Muhammed Atta'yı kesinlikle tanımadığını söyleyerek, ''Muhammed Atta, Muhammed Belfatmi veya Remzi Bin El Şibh ile hayatımda hiç konuşmadım. Eğer onları tanısaydım, sizi temin ederim ki, bunu söylerdim'' dedi. Yarkas, bu toplantıya da katılmadığını belirtti. 
     Muhammed Belfatmi ile Remzi Bin El Şibh'in, saldırıların son detaylarının belirlendiği Tarragone toplantısına katıldıkları sanılıyor. Bu toplantıda saldırıların düzenlendiği tarihin de belirlendiği düşünülüyor. 
     ''Ebu Dahdah'' takma adlı Yarkas, bir diğer sanık İdris Şebli aracılığıyla, Tarragone toplantısının düzenlenmesine yardım etmekle suçlanıyor. 
     Yarkas, ifadesinde, davada suçlananlar arasında bulunan, El Cezire televizyonu muhabiri Taysir Aluni ile ''sadece sosyal bir ilişki içinde olduğunu'' belirterek, ''Çok güçlü olmamakla birlikte bizim sosyal bir ilişkimiz vardı. O, Suriyeli ve benim gibi kırsal kesimden geliyor ve inançlı biri, birbirimizi camiden tanırız'' dedi. 
     Terörist örgüt üyesi olmakla suçlanan Aluni özellikle, iddia makamı tarafından El Kaide'nin Afganistan, Çeçenistan ve Avrupa arasındaki ''habercisi'' olarak kabul edilen Muhammed Bahia'ya, Yarkas'ın talimatıyla Ocak 2000'de, 4000 dolar vermekle suçlanıyor. 
     Bu konuyla ilgili olarak da, ''Mümkündür ancak hatırlamıyorum'' şeklinde konuşan Yarkas, Bahia'nın El Kaide içindeki rolünü bilmediğini, ancak bu tür hizmetlerden haberdar olduğunu kaydetti. 
     Dava kapsamında, mahkemeye çıkarılan 24 kişi İspanya'da aktif terörist hücre oluşturmak, bazıları da ABD'deki 11 Eylül 2001'de düzenlenen terörist saldırılarla ilişkisi olmakla suçlanıyor. 
     
</TEXT>
</DOC>
