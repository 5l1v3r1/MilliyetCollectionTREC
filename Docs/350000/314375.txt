<DOC>
<DOCNO> 314375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun18.html </URL>
<DATE> 2005/02/11/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Abbas'tan ateşkesi ihlal edenlere uyarı Kuvvete başvuracağım 
</HEADLINE>
<TEXT>

     Filistin lideri Mahmud Abbas, Gazze Şeridi'nden Yahudi yerleşimlerine yönelik havan topu ve füze saldırılarının yoğunlaşması üzerine, ateşkes ihlallerine karşı kuvvete başvuracağı uyarısında bulundu. 
     Abbas, saldırılarla ilgili olarak dün El Fetih Merkez Komitesi'ni acilen toplantıya çağırdı. Toplantıdan sonra yapılan açıklamada, ciddi güvenlik ihlallerine karşı koymak amacıyla Filistinli güvenlik örgütleri arasında ve El Fetih hareketi içinde genel alarm ilan edildiği belirtildi. Açıklamada, bu tür kışkırtmaların, Filistin halkının ulusal taahhütlerine de zarar vereceği kaydedildi. 
     Açıklamada, Filistin Ulusal Yönetimi'nin bu provokasyonlara karşı duracağının altı çizildi. Filistin halkının geleceğiyle ''tehlikeli bir kumar oynandığını'', provokasyonların İsrail'e, Şarm El Şeyh zirvesinde verdiği taahhütleri yerine getirmeme gerekçesi vereceği kaydedildi. 
     Abbas'ın bugün Gazze'de Filistinli muhalif gruplarla biraraya gelmesi ve onları İsrail ile ateşkese uymaya çağırması bekleniyor. 
     Şarm El Şeyh zirvesinin ardından geçen iki günde, İsrail ordusu, biri Gazze'de, diğeri Batı Şeria'da iki Filistinliyi öldürdü. 
     Gazze'de İsrail ordu askerlerinin ateş açtığı 4 Filistinliden biri olan 20 yaşındaki Fethi Ebu Cezer, aldığı yaralar nedeniyle çarşamba günü öldü. Hamas üyesi Cezer'in ölümünden sonra Hamas ve El Fetih ile bağlantılı ''Direniş Komitesi Cephesi'', Gazze Şeridi'nden Yahudi yerleşkelerine 40'tan fazla havan topu ve Kassam füzesi attı. Bu saldırılarda yaralanan ya da ölen olmadığı bildirildi. İsrail, bu atışlara askeri operasyonla cevap vermeyeceğini bildirdi. 
     İsrail hükümeti, ayrıca Filistinli tutukluların durumu ve çekilme planıyla ilgili ekonomik konuları görüşmek üzere iki ayrı bakanlar komitesi oluşturdu. 
     
     HAMAS ATEŞKES ŞARTINI AÇIKLADI 

     Bu arada, Filistin'de faaliyet gösteren Hamas örgütü, İsrail bütün Filistinli tutukluları serbest bırakmadıkça Filistinli örgütlerin ateşkesi kabul etmeyeceklerini bildirdi. 
     Ramallah'ta açıklama yapan örgütün Batı Şeria'daki sözcüsü Şeyh Hasan Yusuf, İsrail'i, ''taahhütlerini yerine getirmemek'' ile suçladı. ''Devam eden saldırılara karşı Filistinlilerin kendilerini savunma hakkı olduğunu'' söyleyen sözcü, ''Filistinli grupların siyonist rejimle ateşkesi kabul etmeyeceklerini'' belirtti. 
     Mısır'ın Şarm El Şeyh beldesinde 8 Şubat'ta yapılan İsrail-Filistin zirvesinden sonra 24 saat içinde 2 Filistinlinin öldürüldüğünü, ayrıca Hamas üyelerine karşı Daheriye ve El Halil'de tutuklamaların sürdüğünü kaydeden sözcü, ''bu saldırıların ortamı kızıştıracağını ve sükunete yardımcı olmayacağını'' ifade etti. 
     
</TEXT>
</DOC>
