<DOC>
<DOCNO> 337570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/ekonomi/eko02.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hafif ticaride ÖTV ertelemesi 
</HEADLINE>
<TEXT>


Sektör temsilcileriyle Maliye Bakanlığı'nın yaptığı toplantıda, hafif ticari araçların ÖTV'sinin yükselmesine yol açan tebliğin yürürlüğünün 1 Haziran 2005'e ertelenmesi kararlaştırıldı 

EKONOMİ SERVİSİ 

Otomotiv sektörü temsilcilerinin, Maliye ve Sanayi Bakanlığı ile Gümrük Müsteşarlığı temsilcilerinin yaptığı toplantının ardından hafif ticari araçlarda tanım değişikliği ile vergi yükünü artıran Gümrük Genel tebliğinin uygulama tarihi 1 Haziran 2005'e ertelendi. Sorunları çözmek için Maliye Bakanlığı bünyesinde sektör temsilcilerinin de katılacağı bir kurul oluşturulmasına da karar verildi. 
Kurul, tebliğin yürürlüğe gireceği 1 Haziran tarihine kadar tarafların üzerinde uzlaşacağı ortak bir çözüm bulmaya çalışacak. 4.5 saat süren toplantıya bir ara Maliye Bakanı Kemal Unakıtan da katıldı. 
Maliye Bakanlığı'ndan yapılan açıklamada, toplantıda, katılan kurum ve kuruluş yetkili ve temsilcilerinin konuyla ilgili bilgi, görüş ve önerilerinin alındığı ve bu çerçevede kapsamlı bir değerlendirme yapılarak sorunun çözümü üzerinde uzlaşma ve görüş birliği sağlandığı bildirildi. Otomotiv sektörünün halen ulaştığı fiili üretim kapasitesi, ihracat, stok, pazarlama, tedarik ve satış bağlantısıyla rekabet ve vergi yükünün etkisi gözönünde bulundurularak farklı uygulamalardan kaynaklanan anlaşmazlıklara da yol açılmaması amacıyla, söz konusu Gümrük Genel Tebliği'nin uygulama tarihinin 1 Haziran 2005'e ertelenmesinin yerinde olacağı kararlaştırıldı. 

Düzenleme yapılacak 
Ayrıca, ÖTV uygulamasıyla ilgili tereddütlerin giderilmesi, uygulama birliğinin sağlanması, haksız rekabete ve vergiden kaçınmaya yol açılmaması için genel, sürdürülebilir, adil ve kalıcı bir düzenlemeye gidilmek üzere gerekli yasal düzenlemenin acilen yapılması konusunda görüş birliğine varıldı. Açıklamada, "Gerekli düzenlemelerinin ivedi olarak iki aşamalı gerçekleştirilmesi kararlaştırılmıştır" denildi. 

Babacan ÖTV artışı cari açığı azaltır, enflasyonu artırmaz Devlet Bakanı Ali Babacan, bazı lüks tüketim mallarında önceki gün yapılan ÖTV düzenlemesinin ithalattaki artışın, cari açık üzerindeki olumsuz etkisini gidermeye yönelik önemli adım olduğunu bildirdi. Babacan, ÖTV'de yapılan değişikliğin, akşamdan sabaha alınan bir karar olmadığını, bunun 2005 bütçesi hazırlanırken dikkate alındığını kaydetti. 
Bunun gelir etkisinin ne olacağının sorulması üzerine Babacan, "Çok üzerinde durmaya değer bir rakam değil" cevabını verdi. Babacan bu düzenlemenin enflasyon hedefini saptırmasını beklemediklerini söyledi. Babacan, hafif ticari araçlardaki vergi artışına ilişkin olarak da, "Ticari araçlarla, binek araçların aynı vergi sistemine tabi olmaması gerektiği konusunda hükümetimizin görüşü zaten çok net" dedi. 


</TEXT>
</DOC>
