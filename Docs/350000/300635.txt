<DOC>
<DOCNO> 300635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonspo27.html </URL>
<DATE> 2004/12/24/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Fatih Terim Beşiktaş'tan teklif almadım... 
</HEADLINE>
<TEXT>

     Galatasaray'ın eski Teknik Direktörü Fatih Terim, basında bugün kendisinin Beşiktaş'tan teklif aldığı yönünde çıkan haberlerin doğru olmadığını söyledi. 
     Türkiye Spor Yazarları Derneği'nin TSYD Denizli'de düzenlediği 42. Yıl Sporun Zirvesi Semineri'ne konuşmacı olarak katılan Terim, Beşiktaş'tan teklif aldığı yönünde çıkan haberlerin doğru olmadığını belirterek, ''Bırakın yüzyüze görüşmeyi, telefonla dahi kimseyle bir görüşmem olmadı'' dedi. 
     Terim, haberin kendisini zor durumda bıraktığını vurgulayarak, ''Sanıyorum Beşiktaş Kulübü Başkanı Yıldırım Demirören'i de zor durumda bıraktı. Bu insanı zor durumda bıracak bir haberdir. Sanıyorum yanlışlık yaşandı. Kimseyle telefonla dahi bir görüşmem olmadı. Böyle bir görüşmenin olduğunu iddia edecek biri varsa çıksın söylesin'' diye konuştu. 
     Haberin içeriğinde yazılanların da hoş olmadığını dile getiren teknik direktör Terim, şunları söyledi 
     ''Talihsiz bir haberdir. Bana sorulsaydı, olmadığını söylerdim. Ayrıca daha önce Beşiktaş Teknik Direktörü Del Bosque ile ilgili inandığım hoş sözlerim oldu. Daha önce Türkiye'de çalışmayacağımı zaten ifade etmiştim. Ama çıkan haberlerde her gün bir yerlere gidiyoruz.'' 
     
</TEXT>
</DOC>
