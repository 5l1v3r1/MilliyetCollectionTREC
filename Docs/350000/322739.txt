<DOC>
<DOCNO> 322739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/spor/aspo.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hooijdonk depremi 
</HEADLINE>
<TEXT>


Hollandalı oyunucu, MİLLİYET'in "NAC Breda ile anlaştı" haberini dün düzenlediği basın toplantısında doğruladı. Bu transferden bilgisi olmayan Fenerbahçe yönetimi tepki gösterdi ve Van Hooijdonk'u engellemeye çalıştı 


Bomba etkisi yaptı 
FENERBAHÇE'NİN Hollandalı yıldızı Pierre van Hooijdonk'un sezon sonunda takımdan ayrılacağını açıklaması yönetimde bomba etkisi yaptı. MİLLİYET'in dünkü sayısında ünlü golcünün NAC Breda takımı ile anlaştığını yazmasından sonra, Hooijdonk konuyla ilgili bir basın toplantısı düzenlemek istedi. Hem Daum, hem de yönetim, çıkan haberleri yalanlayacağını düşünerek Hollandalı yıldıza izin verdi. 

Önce iptal edildi 
YÖNETİCİLER daha sonra Hooijdonk'un Hollanda ligi takımlarından NAC Breda ile anlaştığını öğrenince duruma müdahale etmek istediler. Van Hooijdonk'un 14.30'da yapacağı açıklanan basın toplantısının, başlama saati yaklaştığı sırada iptal edildiği duyuruldu. Ancak ünlü golcü yönetimin tüm ikna çabalarına rağmen geri adım atmadı ve kısa bir gecikmenin ardından medyanın karşısına çıktı. 

Habersiz görüştü 
HOOIJDONK'UN bir süre önce yönetimle yaptığı görüşmede sözleşmesinin bir yıl daha uzatılmasını istediği, ancak olumsuz yanıt aldığı öğrenildi. Hollandalı oyuncunun bunun üzerine kimseye haber vermeden NAC Breda ile masaya oturduğu bildirildi. Hooijdonk, basın toplantısında da sezon sonu itibariyle Türkiye'deki futbol kariyerini tamamlayacağını ve NAC Breda ile bir yıllığına el sıkıştığını belirtti. 

Taraftara güvence 
SON güne kadar takımına faydalı olacağı konusunda taraftarlara güvence vermek istediğini kaydeden van Hooijdonk, "Şu andan itibaren tamamen takımımın kalan maçlarına konsantre olacağım. Taraftarımız merak etmesin. Şampiyonluk için elimden geleni yapmaya devam edeceğim" dedi. Hooijdonk'un sözleşme imzalamak için 14 Mart'ta ülkesine gideceği öğrenildi. Bu sürpriz gelişme Fenerbahçe yönetiminde krize yol açtı. 

Sakatlanınca gözden düştü 

HOLLANDALI yıldız, 6 Kasım 2004'teki Ankaraspor maçının 73. dakikasında sakatlanmasının ardından bir türlü on bire giremedi. İlk yarıyı kapatan Pierre, iyileşmesine rağmen Daum'dan formayı alamadı. Hooijdonk, 24 Şubat'ta UEFA'daki R.Zaragoza deplasmanında 29, 27 Şubat'ta ligdeki Sebat maçında 14, 2 Mart'ta kupadaki Kayseri sınavında da 45 olmak üzere, üç karşılaşmada toplam 88 dakika görev aldı. 

Van Basten'ı dinledi 

HOLLANDA gazetesi Algemeen Dagblad, 35 yaşındaki yıldızın Fenerbahçe'den ayrılma düşüncesinde Milli Takım Teknik Direktörü Marco Van Basten'ın payı olduğunu savundu. Gazete, Basten'ın Dünya Kupası'nda forma giyebilmesi için düzenli olarak on birde sahaya çıkması gerektiğini ima etmesi üzerine Hooijdonk'un bu kararı aldığını ileri sürdü. 

Fenerbahçe serüveni 

Süper Lig Sezon Maç Dakika Gol Asist Sarı Kırmızı 2003-2004 34 3058 24 11 3 - 2004-2005 13 1077 8 2 2 - Toplam 47 4135 32 13 5 - 

Avrupa Maç Dakika Gol 5 300 1 


</TEXT>
</DOC>
