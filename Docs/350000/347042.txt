<DOC>
<DOCNO> 347042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/spor/axspo01.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Proment elendi 
</HEADLINE>
<TEXT>


Rıza Çalımbay'ın yardımcıları Gökhan Keskin ile Zeki Önatlı, önceki gün Nantes karşısında izlediği Metz'in orta sahada görev yapan oyuncusunu beğenmedi. Önatlı, "Aradığımız tipte bir futbolcu değil" diye konuştu 

BİLAL MEŞE 


Yabancı arayışını sürdüren Beşiktaş, son gittiği Fransa pazarında umduğunu bulamadı. Metz'in orta sahasında görev yapan Gregory Proment'i Nantes karşısında izleyen Rıza Çalımbay'ın yardımcıları Gökhan Keskin ile Zeki Önatlı, Fransız oyuncuda istenen özellikleri bulamadı. 
27 yaşındaki Proment'in ön libero olarak görev yaptığını belirten Önatlı, "Çok koşuyor, iyi mücadele ediyor. Ancak bizim aradığımız tipte bir oyuncu değil" diyerek beğenmediklerinin sinyalini verdi. 

60 isim izlendi 
Önatlı ve Keskin, hafta içinde Teknik Direktör Rıza Çalımbay ile bir araya gelecek ve buradaki izlenimleriyle ilgili detaylı bilgi verecek. 
Transfer edilecek yabancı futbolcu konusunda ince eleyip, sık dokuyan Beşiktaş teknik heyeti, takip ettikleri oyuncuların tüm özelliklerini değerlendiriyor. Başkan Yıldırım Demirören ile sık sık görüşüp bilgi alış verişinde bulunan Çalımbay, bugüne kadar 60 ismi takip ettiklerini, bunlar arasında elemeler yaparak sonuca gideceklerini vurguladı. 

'Sedef' gibi parladı 

RAHMAN SAĞIROĞLU 

Akçaabat Sebat maçında ilk kez 11'de görev yapan Beşiktaş PAF Takımı'nın Kaptanı Mehmet Sedef, Siyah - Beyazlılar için umut oldu. Sol kanada hem ofansif, hem de defansif olarak katkıda bulunan genç futbolcu, Sebat maçında en fazla konuşulan isim oldu. 
Beşiktaş forması altında, ağabeyleriyle birlikte görev yapmanın kendisi için en büyük gurur olduğunu belirten genç futbolcu, "Bana olan güveni boşa çıkarmadıysam ne mutlu bana" dedi. 
Teknik Direktör Rıza Çalımbay da, yeni sezonla birlikte genç futbolcuları kadroya alacağını ve kendilerine her zaman görev verebileceğini açıkladı. 

Fuat Balkan'a anma töreni 

Siyah-Beyazlılar'ın kurucularından ve eski başkanlarından Fuat Balkan, ölüm yıldönümünde dün kabri başında anıldı. Zincirlikuyu'daki mezarı başında yapılan törene, Divan Kurulu Başkanı Şeref Nasır, yöneticilerden Murat Ürünsak ve Balkan'ın yakınları katıldı. 

Çalımbay'ın odası değişti 

Teknik Direktör Rıza Çalımbay, sadece kadroda değil, Ümraniye Tesisleri'nde de değişime gidiyor.Tatil olmasına rağmen dün tesislere giden tecrübeli çalıştırıcı, daha önceki teknik direktörlerin kullandığı odayı değiştirdi, daha büyük bir odaya geçti. 

Albayrak da evleniyor 

Gökhan Zan'ın ardından Rıza Çalımbay'ın yardımcılarından Bülent Albayrak'ı da tatlı bir telaş sardı. Albayrak'ın öğretmen Nalan Taşkaynatan ile 2 Haziran Perşembe günü Dedeman Oteli'nde dünyaevine gireceği bildirildi. Çalımbay ve kurmaylarının yanı sıra yönetim kurulu ve futbolcular da düğüne tam kadro katılacak. 

Konuşa konuşa 

Sergen'in gitmesi ya da kalması, Beşiktaş ile bugün yapacağı görüşmede netlik kazanacak. Siyah-Beyazlılar, yıldız futbolcudan istikrar sözü isteyecek 

ORHAN YILDIRIM 

Beşiktaş Yönetimi, sembol isimlerinden Sergen Yalçın için kararını verecek. Yıllarca Siyah - Beyazlı forma için mücadele eden, bir dönem Fenerbahçe, Trabzonspor ve Galatasaray'da da görev alan usta futbolcu, geçen sezon garanti para olmadan sözleşme yapmış, ancak maç başına 60 milyar liraya imza atmıştı. 
Bu sezon isteneni veremeyen, Beşiktaş Teknik Direktörü Rıza Çalımbay'ın da, "Bu durumda oynatamam. Biraz da kendi istemeli" diyerek teşvik etmeye çalıştığı Sergen, Siyah - Beyazlı yönetimle yeniden masaya oturacak. Yönetimle bugün görüşmesi beklenen yıldız futbolcunun, maç başı ücretinin 60 milyardan, 30 milyar liraya düşürüleceği ifade edildi. İdarecilerin, parasal konular dışında, "iyi bir Sergen" için söz alacağı da kaydedildi. 
Sergen'in ise Beşiktaş Yönetimi'ne parasal konularda sorun yaşatmayacağı vurgulandı. Siyah - Beyazlılar'ın 2. Kaptanı, diğer koşullarda anlaşma sağlayamazsa kendine takım bakacak. Sergen'e, başta Vestel Manisaspor olmak üzere çeşitli tekliflerin bulunduğu, bunun yanında Katar'dan da transfer önerisinin geldiği vurgulandı. 

Tatile gittiler 

Beşiktaşlı futbolcular İstanbul'u boşaltıyor. Akçaabat Sebat maçının ardından 27 Haziran'a kadar izin verilen Siyah - Beyazlı futbolcular, çeşitli tatil yörelerine dağılmaya başladı. Kartal'da Kaptan - Menajer Tayfur Havutçu ile 2. Kaptan Sergen dışındaki oyuncuların, İstanbul'dan uzaklaşıp genelde Güney sahillerini tercih edecekleri ifade edildi. 

Ankara yolcusu 

Ankaraspor, Beşiktaş ile yollarını ayıran Ahmet Yıldırım ile prensipte anlaştı. Bu futbolcu ile bugün santrfor bakmak için Brezilya'ya gidecek olan Teknik Direktör Samet Aybaba'nın Türkiye'ye dönüşünden sonra sözleşme imzalanacağı bildirildi. Ahmet için Vestel Manisaspor da devreye girmişti. 



</TEXT>
</DOC>
