<DOC>
<DOCNO> 308155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/siyaset/siy04.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiyeli Kürt' krizi 
</HEADLINE>
<TEXT>


SEMA EMİROĞLU New York BM 


Birleşmiş Milletler BM Mülteciler Yüksek Komiserliği'nin mülteci statüsü verdiği Kürt kökenli 2 Türk'ün Japonya'dan sınır dışı edilerek Türkiye'ye gönderilmesi, BM ile Japonya arasında diplomatik gerginlik yarattı. 
Japonya Adalet Bakanlığı'na bir mektup gönderen ve Japonya'yı uluslararası hukuk yükümlülüklerini yerine getirmeye çağıran yüksek komiserlik, bir kişinin hayatı ve özgürlüğünün tehlikede olduğu bir ülkeye geri gönderilmesinin, uluslararası mülteci hukukunda yasaklandığını hatırlattı. BM, New York'ta yayımladığı açıklamada da, Japon makamlarının, Ahmet Kazankıran ile oğlu Ramazan'ı, tutuklanmalarından bir gün sonra Türkiye'ye göndererek, uluslararası hukuku ihlal ettiğini bildirdi. BM, üçüncü bir ülkeye sığınma sağlamak için harekete geçeceğini de açıkladı. Japon Adalet Bakanlığı ise, BM'nin Kazankıran ailesine mülteci statüsü tanımasının kendisini hukuki açıdan bağlamadığını ve sınır dışı kararının çok önceden verildiğini bildirdi. 


</TEXT>
</DOC>
