<DOC>
<DOCNO> 301974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sontur13.html </URL>
<DATE> 2004/12/29/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Doğu Anadolu'da son yılların en soğuk aralık ayı yaşanıyor... 
</HEADLINE>
<TEXT>

     Doğu Anadolu Bölgesi'nde son yılların en soğuk aralık ayı yaşanıyor. Kars'ta gece en düşük hava sıcaklığı sıfırın altında 28 derece oldu. 
     Meteoroloji Bölge Müdürlüğü yetkilileri, aralık ayında hava sıcaklığı ortalamasının geçmiş yıllara oranla 8 derece düşük olduğunu belirterek, son yılların en soğuk aralık ayının yaşandığını bildirdiler. 
     Hava sıcaklıklarında önemli bir değişiklik yaşanmayacağını kaydeden yetkililer, 2 Ocak Pazar günü kar yağışı beklendiğini ifade ettiler. 
     Bölgede gece en düşük hava sıcaklığı sıfırın altında 28 dereceyle Kars'ta yaşanırken, en düşük hava sıcaklıkları sıfırın altında olmak üzere Ağrı'da 26, Erzurum ve Ardahan'da 22, Iğdır'da da 11 derece olarak ölçüldü. 
     Erzurum'da bazı binaların çatılarında oluşan buz sarkıtlarının boyu 2 metreyi aştı. 
     Köy Hizmetleri Bölge Müdürlüğü yetkilileri, Erzurum'da 40, Erzincan'da 31, Bingöl'de 29, Tunceli'de 9, Muş'ta 6, Ağrı'da 2, Ardahan'da da 1 köy yolu olmak üzere kardan dolayı kapalı toplam 118 köy yolunda, yol açma çalışmalarının sürdürüldüğünü bildirdiler. 
     
</TEXT>
</DOC>
