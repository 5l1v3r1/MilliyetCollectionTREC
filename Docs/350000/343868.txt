<DOC>
<DOCNO> 343868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/siyaset/siy04.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Nutuk'u okuyun' 
</HEADLINE>
<TEXT>


Cumhurbaşkanı Sezer, 19 Mayıs mesajında Nutuk'u okumanın, her Türk gencinin görevi olduğunu söyledi 

ANKARA Milliyet 


Cumhurbaşkanı Ahmet Necdet Sezer, 19 Mayıs Atatürk'ü Anma ve Gençlik ve Spor Bayramı nedeniyle yayımladığı mesajında gençlerden Atatürk'ün Nutuk'unu okumalarını istedi. 
Atatürk'ün yaşamından ve yaptıklarından, büyük başarılarından öğrenilecek çok şey, çıkarılacak büyük dersler olduğunu vurgulayan Sezer, bunun için her Türk gencinin Nutuk'u mutlaka okuması gerektiğini belirtti. Sezer, bunun her Türk gencinin görevi ve cumhuriyete karşı sorumluluğu olduğunu da ifade ederek şöyle devam etti "Unutmamalısınız ki, tarihi iyi bilmek, geçmişi doğru yorumlamak, bugüne ışık tutacak, geleceği güçlenerek karşılamanızı sağlayacaktır." TBMM Başkanı Bülent Arınç da mesajında, 19 Mayıs 1919'un, millete olan inanç ve çarenin ancak millette bulunduğunun anlamlı bir göstergesi olduğunu kaydederek, "Bugün de vazgeçilmez güç kaynağımız millet iradesidir, çözüm yeri de milletimizin tek meşru temsil makamı olan Türkiye Büyük Millet Meclisi'dir" dedi. 


</TEXT>
</DOC>
