<DOC>
<DOCNO> 341800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun14.html </URL>
<DATE> 2005/05/12/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İran, nükleer faaliyetlere yeniden başlıyor 
</HEADLINE>
<TEXT>

     İran, kasım ayında Avrupa Birliği’nin isteği üzerine durdurduğu uranyum dönüştürme faaliyetinin önemli bir bölümüne yeniden başlamaya karar verdiğini açıkladı. 
     İran Devlet Başkan Yardımcısı ve Atom Enerjisi Kurumu Başkanı Gulamrıza Agazade, aldıkları karar doğrultusunda, askıdaki nükleer faaliyetlerinin bir bölümüne yeniden başlayacaklarını belirtti. 
     "Bu, olasılıkla İsfahan tesislerindeki uranyum dönüştürme işleminin önemli bir kısmı olacak" diyen Agazade, nükleer faaliyete yeniden başlama tarihinin kısa süre sonra açıklanacağını kaydetti. 
     İsfahan’daki uranyum zenginleştirme tesislerinde, santrifüj cihazı içinde uranyum minerali yellowcake-uranyum oksit , uranyum tetraflorür UF4 ve uranyum hekzaflorüre UF6 gazına dönüştürülüyor. 
     Sivil nükleer santraller için yakıt üretmek amacıyla zenginleştirilen uranyum, atom bombası yapımında da kullanılabilir. 
     İran Atom Enerjisi Kurumu Başkan Yardımcısı Muhammed Saidi de kısa bir süre önce, askıya aldıkları uranyum zenginleştirme programını yeniden faaliyete geçireceklerini, bu amaçla İsfahan nükleer tesisindeki çalışmaların yeniden başlayacağını söylemişti. 
     Başkan yardımcısı, ayrıca 37 ton ham uranyumu, uranyum zenginleştirmede kullanılan gaza çevrildiğini açıklamış, bu işlemi uranyum zenginleştirme çalışmalarını askıya almadan önce geçen yıl yaptıklarını söylemişti. 
     UF-4, uranyum zenginleştirmede kullanılan, uranyumun işlenmiş bir biçimi. Düşük düzeylerde zenginleştirilmiş uranyumdan, nükleer reaktörlerde elektrik üretiminde yararlanılırken, daha fazla zenginleştirilmiş uranyum nükleer bomba yapımında kullanılıyor. 
     İran, Avrupa Birliği ile yapılan görüşmeler sonrası, uranyum zenginleştirme programını askıya aldığını açıklamıştı. 
     İran’ın bu çalışmalara yeniden başlaması halinde, AB’nin ve ABD’nin konuyu BM Güvenlik Konseyi gündemine getirmesi olasılığı bulunuyor. 
     
</TEXT>
</DOC>
