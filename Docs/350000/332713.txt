<DOC>
<DOCNO> 332713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur59.html </URL>
<DATE> 2005/04/12/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Ülkü Ocakları'nda kavga ..20 kişi 10 silahla gözaltına alındı 
</HEADLINE>
<TEXT>

     Konya'da, Ülkü Ocakları Konya İl Başkanlığı'nda çıkan silahlı kavganın ardından düzenlenen operasyonlarda 20 kişi, 10 adet silahla birlikte gözaltına alındı. 
     Edinilen bilgiye göre, dün, Ülkü Ocakları Konya İl Başkanlığı'na gelen yaklaşık 30 kişilik bir grubun, ocaktaki görevlilerle silahlı kavgasının ardından polis, olayla ilgili geniş çaplı operasyon başlattı. 
     Operasyonda, dünkü olaya karıştıkları iddia edilen 15 kişi gözaltına alındı. Olay yerinde yapılan aramalarda ise kavga sırasında kullanıldığı sanılan çok sayıda sopa ele geçirildi. 
     Bu arada, kavga eden grupların taraftarları arasında Ülkü Ocakları Konya İl Başkanlığı önünde yaşanan gerginlik, polisin müdahalesiyle önlendi. Kent merkezinin çeşitli yerlerinde yapılan operasyonlarda 5 kişinin daha yakalanmasıyla, gözaltına alınanların sayısı 20'ye yükseldi. Yakalanan kişilerin üzerinden çıkan 10 adet ruhsatsız tabancaya ise el konuldu. 
     Ülkü Ocakları Konya İl Başkanlığı'na, dün akşam saatlerinde gelen ve Ülkü Ocakları Genel Merkezi tarafından Konya İl Başkanlığı'ndaki yönetimi değiştirmek için gönderildiklerini belirten grupla, ocakta bulunan kişiler arasında çıkan kavgada, Mesut Tepeli 28 silahla bacağından yaralanmıştı. 
     Ayağından yaralanan Tepeli, Konya Numune Hastanesi'nde tedavi altına alınırken, olayla ilgili M.T. gözaltına alınmıştı. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
