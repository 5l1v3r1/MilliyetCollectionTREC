<DOC>
<DOCNO> 317820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun19.html </URL>
<DATE> 2005/02/23/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Irak'ın kuzeyinde kadın hakları iyileştiriliyor... 
</HEADLINE>
<TEXT>

     Irak'ın kuzeyinde kadın haklarının iyileştirilmesi yönünde yasal düzenleme yapıldığı bildirildi. 
     Erbil'deki ''bölge parlamentosu'' üyesi Nahla Muhammed Sahdullah, AA muhabirine yaptığı açıklamada, devrik Irak lideri Saddam Hüseyin döneminde ülkedeki kadınların her alanda mağdur edildiğini ve şiddete maruz kaldığını söyledi. 
     Yaklaşık 2 yıldır kadın haklarının iyileştirilmesi için yoğun çalışmalar yürüttüklerini ve yasal düzenleme yaptıklarını ifade eden Sahdullah, şöyle dedi 
     ''Parlamento üyelerinin tümü kadın hakları konusunda duyarlıdır. Resmi nikaha büyük önem veriyoruz. Bunun için yasa çıkardık. Resmi nikahlı eşinin yanı sıra bir başka kadınla imam nikahıyla yaşayan erkeğe 5 yıla kadar hapis cezası verilecek. Eski iktidar döneminde bir erkek 4 kadınla birlikte imam nikahı kıyıp yaşayabiliyordu. Bu uygulamayı ortadan kaldırdık. Artık erkekler sadece bir kadınla ve ancak resmi nikahla evlenebilir. Eşine resmi nikah kıymayan erkeğe 3 yıl hapis cezası verilecek. Boşanmalar ise mahkeme kararıyla olacak. Boşanma durumunda erkek, 2 yıl boyunca kadının tüm ihtiyaçlarını karşılamakla yükümlü olacak.'' Sahdullah, yeni yasal düzenlemeleri İngilizce ve Kürtçe broşür haline getirdiklerini de belirterek, kadınların karşı karşıya kaldığı şiddetin yeni uygulamaya konulan 15 yasayla ortadan kalktığını kaydetti. 
     Özellikle töre cinayetlerinde ağır hapis cezası uygulanacağını ifade eden Sahdullah, ''Bir kadının intihar etmesine neden olan erkek ise 7 yıl hapis cezasına çarptırılacak. Eskiden çalışan kadına doğum izni ücretsiz veriliyordu. Bu uygulamayı da ortadan kaldırdık. Kadın doğum öncesi ve sonrasında aynı ücreti yine alacak'' dedi. 
     
</TEXT>
</DOC>
