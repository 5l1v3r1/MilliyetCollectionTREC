<DOC>
<DOCNO> 347767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun29.html </URL>
<DATE> 2005/06/01/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Hollanda'da okul ve cami kundaklayan çocuklara çalışma cezası... 
</HEADLINE>
<TEXT>

     Hollanda'da geçen yıl Müslümanlara ait bir ilkokulu ile bir camiyi kundaklamaktan yargılanan çocuk yaştaki 5 sanık, çalışma cezası ve tecilli hapis cezasına çarptırıldı. 
     Den Bosch mahkemesinde bugün yapılan duruşmada, yaşları 14 ile 16 arasında değişen 5 sanık, geçen yıl, Theo van Gogh cinayetinin ardından Uden kasabasında bir cami ile bir ilkokulu yakmaktan suçlu bulundu. 
     Mahkeme, sanıkların yaşlarını dikkate alarak savcılığın talebi doğrultusunda, 160 ile 180 saat arasında değişen çalışma cezası ile suç eylemlerinin tekrarı halinde uygulanmak üzere 7'şer ay hapis cezası verdi. 
     Hollanda'da geçen yıl 2 Kasım'da işlenen sinemacı Theo van Gogh cinayetinin ardından Müslüman kuruluşlarına yönelik saldırılar başlatılmış, Uden kasabasında 6 Kasım'da bir cami, 9 Kasım'da da Müslümanlara ait bir ilkokul kundaklanmıştı. 
     Cami ile kundaklama sonucu tamamen yanan okulu kundaklamaktan yargılanan sanık çocuklar, suçlarını itiraf etmişlerdi. 
     
</TEXT>
</DOC>
