<DOC>
<DOCNO> 335401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/spor/spo05.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne devlet 
</HEADLINE>
<TEXT>


Yeni yasa gereği Fenerbahçe, Galatasaray ve Beşiktaş stadlarını, UEFA kriterlerine uygun hale getirir ve geçmiş borçları öderse, bedelsiz kullanım hakkına sahip olacak 

AYŞE YEŞİN 


Gençlik ve Spor Genel Müdürlüğü Teşkilat ve Görevleri hakkındaki yasada yapılması öngörülen değişiklik ile kulüpler, stat ve spor salonlarının kullanım hakkını tek kuruş ödemeden alabilecekler. 
TBMM Milli Eğitim, Gençlik ve Spor Komisyonu'nda önceki gün kabul edilerek genel kurula gönderilen yasa değişikliği ile en az üçü olimpik olmak üzere toplam 6 branşta faaliyet gösteren ve liglerde mücadele eden kulüpler, yerel yönetimler, kamu kurum ve kuruluşları tesislerin modernizasyonunu taahhüt etmek koşuluyla bedelsiz kullanım hakkına sahip olabilecek. 
Spor tesislerinin çağdaş hale getirilmesi ve uluslararası federasyonların belirlediği kriterlere uygunluğunun sağlanması amacıyla hazırlanan yasa tasarısı özellikle Fenerbahçe, Beşiktaş ve Galatasaray kulüplerine rahat bir nefes aldıracak. 

Yeni sözleşme 
Ali Sami Yen, Şükrü Saracoğlu ve İnönü stadlarının 49'ar yıllığına kullanım hakkını alan ve genel müdürlüğe yapılan ödemelerinde büyük sıkıntı yaşayan Galatasaray, Fenerbahçe ve Beşiktaş olmak üzere belirlenen koşulları yerine getiren spor kulüpleri tesis sorunundan kurtulacak. 

Kulüplerin borçları var 
Gençlik ve Spor Genel Müdürlüğü ile protokolü bulunan kulüpler değişikliğin yürürlüğe girmesinden sonra stadları bedelsiz kullanmak için başvuru yaptığı takdirde geçmiş borçlarını ödemek koşuluyla yeni bir sözleşme imzalayabilecek. UEFA standartlarında bir stat yapılması garantisi verilmesi durumunda Galatasaray 1 milyon 450 bin dolar, Fenerbahçe 1 milyon 140 bin dolar, Beşiktaş da 716 bin dolarlık borçlarını ödedikten sonra stadları bedelsiz kullanacak. 

Ali Sami Yen Stadı 
Yapımı 1964 
Kapasitesi 18.000 

BJK İnönü Stadı 
Yapım Yılı 1947 
Yenilenme 2004 
Kapasitesi 32.750 

Şükrü Saracoğlu Stadı 
Yapım Yılı 1933 
Yenilenme 2002 
Kapasitesi 46.231 

Taksit müjdesi 

Gençlik ve Spor Genel Müdür Vekili Mehmet Atalay, Türkiye'deki stadların UEFA kriterlerine uygun olmadığını belirtti. Atalay, "Federasyonlar, şartları uygun olan kulüpler, belediye tesisleri uluslararası kriterlere uygun hale getirme garantisi verdikleri takdirde bu imkandan yararlanacak. Geçmiş borçları ödemek koşuluyla daha önceki protokolleri iptal edeceğiz. Borçlar konusunda da taksitlendirme yapabiliriz. Amacımız tesislerin modern ve uluslararası standartlara uygun hale getirilmesi" dedi. 

Yasa ne diyor 

'Genel müdürlüğün mülkiyetinde veya kullanımında bulunan spor tesisleri veya taşınmazların kullanım veya intifa hakkı spor federasyonlarına, en az üçü olimpik olmak üzere toplam altı spor dalında faaliyet gösteren ve liglere katılan spor kulüplerine, yerel yönetimlere, kamu kurum ve kuruluşlarına protokol ile bedelsiz devredilebilir.' 


</TEXT>
</DOC>
