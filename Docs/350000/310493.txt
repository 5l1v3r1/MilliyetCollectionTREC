<DOC>
<DOCNO> 310493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/sondun11.html </URL>
<DATE> 2005/01/29/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İKÖ, tsunami mağduru yetim çocukların korunması için dernek kurdu 
</HEADLINE>
<TEXT>

     Güney Asya'yı 26 Aralık 2004'te vuran deprem ve tsunami felaketinin ardından İslam Konferansı Örgütü'nün İKÖ , bölgede yetim kalmış Müslüman çocukları ''yasadışı yabancı etkenlerden'' korumak amacıyla dernek kurduğu bildirildi. 
     İKÖ Genel Sekreteri Ekmeleddin İhsanoğlu, ''Bu yetim çocuklarla kendi topraklarında, kendi kültürel ve sosyal çevrelerinde, yasadışı yabancı etkenlerden uzak bir şekilde ilgilenilmesini istiyoruz'' dedi. 
     Endonezya Dışişleri Bakanlığı sözcüsü Marty Natalegava da, ''İKÖ dönem başkanlığını yapan Malezya'nın, tsunami felaketinin başından beri, bölgede yetim kalmış çocukları insani yardım adı altında yapılan misyoner faaliyetlerden korumaya çalıştığını'' belirtti. 
     ''İKÖ Tsunami Mağduru Çocuklara Yardım İttifakı'' adı verilen derneğin, ''bölgede annesi, babası ölmüş çocukların kaçırıldığı ya da misyoner faaliyetler için alındığı'' şeklinde basında çıkan haberlerin ardından, bu çocuklara sahip çıkmak amacıyla kurulduğu kaydedildi. 
     İhsanoğlu, deprem ve tsunami nedeniyle yetim kalan yaklaşık 35 bin çocuğun kötü emellere karşı korunabilmesi için yardım ve İKÖ ile bağlı kuruluşlarında çalışan personeline en az bir günlük maaşlarını bağışlama çağrısında da bulunmuştu. 
     
</TEXT>
</DOC>
