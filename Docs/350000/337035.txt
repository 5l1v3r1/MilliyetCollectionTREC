<DOC>
<DOCNO> 337035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy15.html </URL>
<DATE> 2005/04/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
ABD ile 117 F-16 uçağının modernizasyonu için anlaşma 
</HEADLINE>
<TEXT>

     Türk hava kuvvetlerine ait 117 F-16 savaş uçağı, 1.1 milyar dolarlık proje kapsamında 2012 yılına kadar modernize edilecek. 
     Milli Savunma Bakanı Vecdi Gönül ile ABD'nin Ankara Büyükelçisi Eric Edelman, iki ülke ardasında F-16 savaş uçaklarının modernizasyonuyla ilgili imzalanan anlaşma dolayısıyla Milli Savunma Bakanlığı'nda ortak basın toplantısı düzenledi. 
     Gönül, toplantı öncesi Edelman ile gerçekleştirdikleri görüşmede, savunma sanayisi alanında görüş alışverişinde bulunduklarını söyledi. 
     Bakan Gönül, iki ülke savunma bakanlıkları arasında imzalanan anlaşma kapsamında, 1.1 milyar dolarlık projeyle, uçakların 2012 yılına kadar modernize edileceğini bildirdi. 
     Modernizasyon çalışmasının 400 milyon dolarlık kısmının yerli sanayi katılımı ve off-set anlaşmalarla karşılanacağını belirten Gönül, "Projeyle Türk F-16'ları ABD'deki mevcut en son sistemlere sahip modern seviyeye çıkacak" dedi. 
     Büyükelçi Edelman ise iki ülke için de yararlı olan projenin, askeri ilişkileri geliştireceğini ve Türk F-16'larının kapasitesini artıracağını söyledi. 
     Edelman, "ABD olarak NATO içinde güçlü bir Türkiye ile çalışmak istiyoruz. Askeri ilişkilerin daha da güçlenmesini arzu ediyoruz" diye konuştu. 
     Gönül, ABD ile Türkiye arasında varılan 1.1 milyar dolarlık Türk F-16'larının modernizasyonu projesi kapsamında yapılacak işin yüzde 50'si oranında yerli sanayinin katılımının sağlanacağını ve ofset alınacağını bildirdi. 
     Bakan Gönül, ABD'nin Ankara Büyükelçisi Eric Edelman ile Milli Savunma Bakanlığı'nda düzenlediği ortak basın toplantısında, F-16 uçaklarının modernizasyonu amacıyla ABD ile Türkiye arasında anlaşma imzalanması münasebetiyle biraraya geldiklerini belirtti. 
     Gerek bugünkü gerekse gelecekteki müşterek olarak gerçekleştirilmesinin düşünüldüğü projeler üzerinde son derece faydalı görüşmeler yaptıklarını ifade eden Gönül, "Ülkemiz bulunduğu coğrafya ve stratejik konum itibariyle bölge barışı ve istikrarın sağlanmasında önemli rolü olan bir denge unsurudur. Silahlı kuvvetlerimizin güçlü olması bölge barışına büyük katkı sağlamıştır ve sağlamaya devam edecektir" dedi. 
     Gönül, bu nedenlerle sahip olunan harp silahlarının gelişen teknolojiye paralel olarak yenilenmesine ve silahlı kuvvetlerin daha güçlü kılınmasına önem verildiğine dikkati çekerek, savaş uçaklarının, teknolojideki gelişme ve yenilikler, harekat ihtiyaçlarındaki değişiklikler, üretimi durdurulan sistemlerin idamesindeki güçlükler nedeniyle düzenli olarak yenilenmeye ve modernizasyona tabii tutulduğunu anlattı. 
     
     PROJE 2012'DE TAMAMLANACAK 

     Avrupa ülkelerinin sahip oldukları F-16 uçaklarının da benzer gerekçelerle 1990'lı yıllardan sonra modernizasyonuna başlandığını belirten Gönül, ABD'nin F-16 uçaklarının modernizasyonuna ise 1999 yılında başladığını ve 2010 yılında tamamlamayı planlandığını kaydetti. Bakan Gönül, şöyle konuştu 
     "Hava Kuvvetleri Komutanlığı'nın asli unsurlarından olan ve 2040'lı yıllara kadar kullanılması planlanan F-16 uçaklarının da modern mühimmat, gelişmiş aviyonik ve elektronik sistemler ile modernize edilerek harekat etkinliklerinin artırılması, NATO ve ABD ile müşterek harekat yapabilme kabiliyetinin korunması ve idame işletme masraflarının sürdürülebilir seviyede tutulabilmesi için ABD Savunma Bakanlığı ile Milli Savunma Bakanlığı arasında imzalanan anlaşma kapsamında müşterek F-16 modernizasyon projesi başlatılmıştır. 
     ABD Savunma Bakanlığı ile imzalanan anlaşmaya göre, 2012 yılında tamamlanması planlanan projenin maliyeti yaklaşık 1.1 milyar ABD Doları'dır." 
     
     YERLİ SANAYİ YÜZDE 50 ORANINDA KATILACAK 

     Bakan Gönül, bu anlaşmanın uygulanmasında Savunma Sanayi Müsteşarlığı ile ana yüklenici Lockheed Martin firması arasında yerli sanayinin projeye katılımı ve ofset konularında Ocak ayından bu yana çetin müzakereler gerçekleştirildiğini ifade ederek, şöyle devam etti 
     "Bir mutabakat muhtırası imzalanarak, proje kapsamında Lockheed Martin firması tarafından yapılacak işin yüzde 50'si oranında yaklaşık 400 milyon dolarlık yerli sanayi katılımı ve ofset alınması üzerinde anlaşmaya varılmıştır. Bu çerçevede, Türkiye savunma sanayi yaklaşık 95 milyon dolarlık geliştirme, mühendislik ve entegrasyon çalışmalarıyla uçakların modernizasyonuna katılım imkanı sağlanacaktır. 
     TUSAŞ Havacılık ve Uzay Sanayi A.Ş'ye 40 milyon ABD Doları karşılığı, F-16 uçaklarının sistem entegrasyonu ve ses kabiliyetinin kazandırılması için eğitim ve teknik destek verilecektir. Bu sayede TAI, F-16 uçaklarının üzerinde sahip olduğu mevcut birikim ve kabiliyeti daha da geliştirecek ve bundan sonraki dönemde gündeme gelecek modernizasyon projelerinde aktif rol üstlenecektir." 
     
     C-130'LARIN BAKIM VE ONARIMINDA ULUSLARARASI SERTİFİKA 

     Bakan Gönül, iki ülke arasındaki anlaşmayla, Kayseri 2. Hava İkmal Bakım Merkez Komutanlığı'na, C-130 kargo uçaklarının bakım ve onarım kabiliyetini uluslararası platformlarda kullanmasına olanak tanıyacak 20 milyon ABD Doları değerindeki sertifikanın da kazandırıldığını bildirdi. 
     Anlaşmanın ofset kısmının da savunma ürün ve hizmet ihracatı, sanayi ürünleri ihracatı, yüksek teknoloji transferi yatırım konularında gerçekleşeceğini kaydeden Gönül, "F-16 modernizasyon projesiyle Türk F-16'ları ABD ordusundaki mevcut en son sistemlere sahip en modern uçaklar seviyesine çıkacak. Anlaşmayla, hem yerli sanayimizin katılımıyla ilave kabiliyet kazanımı ve katma değer elde edilmesi sağlanacak, hem de alınan ofset ile ödenecek meblağın Türkiye'ye geri dönüşü mümkün olacaktır" diye konuştu. 
     
     TÜRKİYE-ABD İLİŞKİLERİ 

     Bakan Gönül, Türkiye ile ABD'nin 50 yılı aşan süredir iki yakın müttefik ve stratejik ortak olduğunu belirterek, iki ülke arasında köklü bir geçmişe, karşılıklı saygıya ve ortak değerlere dayalı çok boyutlu ilişkiler bulunduğunu kaydetti. Gönül, "Türkiye demokrasisi, özgürlükler, insan hakları ve serbest ekonomi değerlerinin yayılması, yerleşmesi hedeflerini paylaşmaktadır. Türkiye ile ABD arasındaki dostluk, ortaklık güçlü bir zemine, karşılıklı anlayış ve çıkarlar temelinde sürmektedir" dedi. 
     ABD ile ilişkilerin, savunma, güvenlik, enerji, ekonomi, ticaret ve bölgesel işbirliği gibi çok yönlü olduğunu belirten Gönül, Türkiye ile ABD'nin pek çok bölgesel sorun karşısında ortak kaygıları paylaştığını anlattı. İkili ilişkilerin, Balkanlar, Kafkaslar, Ortadoğu, Orta Asya'yı kapsayan geniş bir coğrafyada barış, istikrar ve güvenliğin pekişmesinin yönünde de katkı sağladığını ifade eden Gönül, terörle mücadele ve kitle imha silahlarının önlenmesi çerçevesinde de mevcut yakın işbirliğinin sürdürülmesine gayret edileceğini kaydetti. 
     
     "ABD, GÜÇLÜ BİR TÜRKİYE İLE ÇALIŞMAK İSTİYOR" 

     ABD'nin Ankara Büyükelçisi Edelman da, Türk F-16'larının modernizasyonu projesinin iki tarafa da yarar sağlayan çok güzel bir örnek olduğunu söyledi. 
     ABD ile Türkiye arasında 50 yılı aşkın süredir ilişkilerin müttefiklik düzeyinde devam ettiğini ifade eden Edelman, şöyle konuştu 
     "Bu program çerçevesinde Türk F-16'ları kapasitelerini daha da artırmış olacak. Bu programdan hem Türkiye hem de ABD yararlanmış olacak. Çünkü, ABD, NATO içinde güçlü bir müttefik Türkiye ile çalışmak istiyor. 
     Askeri ilişkilerin daha da güçlenmesini arzu ediyoruz ve bu program çerçevesinde Türk Hava Kuvvetleri'nin modernizasyonuna katkı sağlanmış olacak. Bunun devamının gelmesini diliyorum." 
     
     117 ADET F-16 MODERNİZE EDİLECEK 

     TAI'nin 21 yıl yönetim kurulu başkanlığını yürüten eski genel müdürü Jerry Jones da, gazetecilerin soruları üzerine, F-16'ların Türkiye'de yapılmasının üzerinden geçen 15 yılda teknolojide çok büyük gelişim yaşandığını ifade etti. F-16'ların özellikle konfigürasyonunda önemli değişiklikler yapıldığını dile getiren Jones, Türkiye'de Blok-40 ve Blok-50 olarak üretilen 117 uçağın proje kapsamında modernize edileceğini, Blok-30'daki 100 uçağın modernizasyonunun ise gelecekte söz konusu olabileceğini söyledi. 
     Jones, Türkiye'de ileride F-16 üretilip üretilmeyeceği sorusu üzerine de, "Ben Türkiye'nin daha başka F-16 alacağını düşünmüyorum. Türkiye, geleceğin savaş uçağı olarak adlandırılan Joint Strike Fighter projesi üzerinde çalışıyor" dedi. 
     Bakan Gönül de, Joint Strike Fighter projesini aralarında ABD, İngiltere ve Türkiye'nin bulunduğu birkaç ülkenin geliştirdiğini ve 3 tip üzerinde çalışıldığını kaydetti. Türkiye'nin de ortak olduğu proje kapsamında Türk firmalarının iş payı aldıklarını ifade eden Gönül, 2013 yılında bu uçakların ilk teslimatlarının yapılacağını, o süredeki boşluğu doldurmak için de F-16 Blok-40 ve Blok 50'leri modernize ettiklerini bildirdi. 
     
     İNCİRLİK ÜSSÜ'NÜN ABD TARAFINDAN KULLANIMI 

     Bakan Gönül, bir gazetecinin, İncirlik Üssü'nün ABD tarafından kullanımı konusunda Türkiye'nin kararını sorması üzerine, Dışişleri Bakanı Abdullah Gül'ün gereken bilgileri verdiğini belirterek, "Bu bir Bakanlar Kurul kararı ve cumhurbaşkanı onaylamadan olmuyor. Bir günlük meseledir. Onaylanır, açıklanır" diye konuştu. 
     Gönül, F-16'ların elektronik harp kitlerinin değişip değişmeyeceği sorusunu yanıtlarken, "Bütün aviyonik modernize edilecek" dedi. 
     Bakan Gönül, anlaşmanın sadece Lockheed Martin firmasının uçakları modernize etmesini kapsamadığını, F-16'larda kullanılan en son teknoloji ürünü silahların alımını da içerdiğini bildirdi. Büyükelçi Edelman da, İncirlik ile ilgili bir soru üzerine, konunun müzakerelerinin devam ettiğini kaydetti. Edelman, müzakerelerin beklentilerini karşılayıp karşılamadığı sorusu üzerine de, müzakerelerin devam ettiği bir konuda beklentilerden bahsedemeyeceğini söyledi. 
     

     
</TEXT>
</DOC>
