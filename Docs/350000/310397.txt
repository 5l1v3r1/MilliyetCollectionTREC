<DOC>
<DOCNO> 310397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/dunya/dun01.html </URL>
<DATE> 2005/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, İsrail ve Filistin'e gidiyor 
</HEADLINE>
<TEXT>


ANKARA Milliyet 


Başbakan Recep Tayyip Erdoğan, Filistin'e yönelik tutumlarından dolayı Ankara'da tepki olsun diye randevu vermediği İsrail Başbakan Yardımcısı Ehud Olmert'e dün Davos'ta önce randevu verdi, daha sonra "zaman darlığı" nedeniyle iptal etti. Son dakika değişikliği yapan Erdoğan, İsrail Dışişleri Bakanı Silvan Şalom'la görüşmeyi kabul etti. Şalom, Erdoğan'a, "Siz hem Filistin ile hem de bizimle ilişki içerisindesiniz. Süreçte büyük katkınız olabilir" dedi. Erdoğan ise Şalom'a, "Mahmud Abbas'ın Filistin'de seçilmesi yeni bir süreç başlatıyor. Bu süreci siz de iyi değerlendirin" yanıtını verdi. Erdoğan, görüşmenin ardından, Türkiye'nin İsrail ve Filistin'le ilişkileri açısından bir sorun yaşanmadığını belirterek, yakın bir gelecekte iki ülkeyi ziyaret edeceğini söyledi. 


</TEXT>
</DOC>
