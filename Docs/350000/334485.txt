<DOC>
<DOCNO> 334485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonsiy11.html </URL>
<DATE> 2005/04/18/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Cumhurbaşkanı Sezer Talat'ı kutladı... 
</HEADLINE>
<TEXT>

     Cumhurbaşkanı Ahmet Necdet Sezer, Kıbrıs'ta herkesin ortak hedefi olan kalıcı, adil ve kapsamlı bir çözümün, Kıbrıs Türk halkının bağımsızlığını ve özgürlüğünü korumasını sağlama yolundaki yoğun çabaların kararlılıkla sürdürülmesi gerektiğini belirterek, bu süreçte, Kıbrıs Türk halkının kırk yıldır sürdürdüğü savaşımın temelinde yatan ulusal bütünlüğü koruma istencinin büyük önem taşıdığını bildirdi. 
     Cumhurbaşkanlığı Basın Merkezi'nden yapılan açıklamaya göre, Cumhurbaşkanı Sezer, Kuzey Kıbrıs Türk Cumhuriyeti KKTC Cumhurbaşkanlığı görevine seçilen Mehmet Ali Talat'ı gönderdiği mesajla kutladı. 
     Sezer, mesajında şunları kaydetti 
     ''KKTC'de 17 Nisan 2005 tarihinde yapılan seçimlerde Cumhurbaşkanlığı görevine seçilmiş olmanız nedeniyle sizi, Türk Ulusu ve kendi adıma içtenlikle kutlarım. 
     Ulusal davamız Kıbrıs sorununda önemli bir aşamanın geçildiği bu dönemde, Türkiye, Kıbrıs Türkünün özgürlük ve insanca yaşama istencinin simgesi olan KKTC'nin gönenç ve huzuru için gerekli çabayı, bugüne kadar olduğu gibi, bundan sonra da göstermeyi sürdürecektir. 
     Kıbrıs'ta hepimizin ortak hedefi olan kalıcı, adil ve kapsamlı bir çözümün, Kıbrıs Türk halkının bağımsızlığını ve özgürlüğünü korumasını sağlama yolundaki yoğun çabaların kararlılıkla sürdürülmesi gerekmektedir. Bu süreçte, Kıbrıs Türk halkının kırk yıldır sürdürdüğü savaşımın temelinde yatan, ulusal bütünlüğü koruma istenci büyük önem taşımaktadır. 
     Seçilmiş olduğunuz bu değerli makamda, KKTC ve Kıbrıs Türk halkının hak ve çıkarları doğrultusunda üstlendiğiniz görevinizde, Türkiye, sizin ve Kıbrıs Türk halkının yanında olacaktır. 
     Bu duygu ve düşüncelerle, Türk Ulusu ve kendi adıma sizi yeniden kutlar, Kıbrıs Türk halkının mutluluk ve gönenci için en iyi dileklerimi sunarım.'' 
     
</TEXT>
</DOC>
