<DOC>
<DOCNO> 336714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo09.html </URL>
<DATE> 2005/04/25/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Gaziantepspor, İstanbulspor maçını düşünüyor... 
</HEADLINE>
<TEXT>

     Gaziantepspor, ligin alt sırasında yer alan 23 puanlı İstanbulspor ile yapacağı maçın hazırlıklarına başladı. 
     Samsunspor'a yenilerek yönetim, teknik heyet ve taraftarı hayal kırıklığına uğratan kırmızı-siyahlı ekip, İstanbulspor'u yenerek hatasını telafi etmek istiyor. 
     Gaziantepspor Teknik Direktörü Nurullah Sağlam, AA muhabirine yaptığı açıklamada, zorlu İstanbulspor maçından galibiyetle dönmek istediklerini söyledi. 
     Samsunspor maçını unuttuklarını, başta İstanbulspor olmak üzere kalan 5 maçı da kazanmak istediklerini ifade eden Sağlam, sezon sonuna kadar her maça güzel futbol ve mutlak galibiyet parolası ile hazırlanacaklarını belirtti. 
     Takımda morallerin yerinde olduğunu, İstanbulspor maçını kazanarak üst sıralara çıkmak istediklerini anlatan Sağlam, ''Bu maçta işimizin kolay olmadığını biliyoruz. Rakibimiz alt sıralarda yer alıyor ve mutlak puana ihtiyacı var. Sahaya mutlak galibiyet için çıkacaklar. Ancak, bizim için rakibin değil bizim düşüncemiz önemli. Hedefimiz, bu zorlu maçtan galibiyetle ayrılabilmek. Tüm hesaplarımız galibiyete yönelik. Başka bir sonucu düşünmek dahi istemiyoruz'' diye konuştu. 
     Gaziantepspor'un şu anda hak ettiği sıralamada olmadığını kaydeden Sağlam, ''Ligin bitimine 5 maç kaldı. Kalan maçlarımızı galibiyetle tamamlayıp, üst sıralara çıkabilmenin hesaplarını yapıyoruz. Bu maçlar içerisinde İstanbulspor ve Kayserispor maçları bizim için kritik maçlar. Rakiplerimizin alt sırada olması işimizi zorlaştıracak'' diye konuştu. 
     Sağlam, kart cezalısı İlhan ile Sedat'ın İstanbulspor maçında forma giyemeyeceğini de sözlerine ekledi. 
     
</TEXT>
</DOC>
