<DOC>
<DOCNO> 311235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/yasam/ayas.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çoğul ilaçlar' her derde deva olacak 
</HEADLINE>
<TEXT>


Araştırmacılar, 6 ilacın etken maddesini tek tablette toplamak için çalışıyor. Kolesterol düşürücü ve hipertansiyon ilacını birleştiren ilk 'çoğul ilaç' ABD'de piyasaya sürüldü bile 

KALP SAĞLIĞI Ayşegül Aydoğan 

Kalp hastalıklarını önlemede, bir değil, birçok risk faktörünün birlikte ele alınması ve aynı anda tedavi edilmesi gerekliliği, ilaç çalışmalarını da etkiledi. Uzmanlar artık, "total risk" olarak nitelendirdikleri yüksek tansiyon, yüksek kolesterol, diyabet gibi risk faktörlerinin birinin çok yüksek olmasını değil, tümünün bir arada bulunmasını önemsiyor. Hastanın ilaçlarını düzenli kullanmaması ise tedavideki en büyük sorun olarak öne çıkıyor. Bu nedenle, bir ilaçla, birden fazla risk faktörünün tedavi edilmesi düşüncesiyle aynı anda 6 ilacın etken maddesini içeren çoğul tablet, araştırmacıların gündeminde. 

Caduet'le yeni dönem 
ABD'de kısa süre önce FDA'den Amerikan İlaç ve Gıda Dairesi onay alan ilk "poli tablet" çoklu ilaç piyasaya sürüldü. Kolesterol düşürücü Lipitor ile hipertansiyon kontrolünü sağlayan Norvasc'ı bir tablette buluşturan ilaç Caduet, tedavide çığır açtığı gibi, kalp hastalıklarının önlenmesinde yeni bir dönem başlattı. Pfizer'in Antalya'da düzenlediği Kardiyovasküler Günleri'ne katılan Pensilvanya Üniversitesi Wharton Fakültesi Tıp ve Sağlık Yönetimi ve Ekonomisi Profesörü Dr. Sanford Schwartz, İngiliz Kraliyet Tıp Cemiyeti Lipit Kolu Başkanı Prof. Dr. John Betteridge, Leicester Üniversitesi Tıp Fakültesi'nden Prof. Dr. Bryan Williams ve Hipertansiyon ve Ateroskleroz Derneği Başkanı Prof. Dr. Serap Erdine, yeni tedavi yaklaşımlarıyla ilgili sorularımızı yanıtladı 

Kalp damar hastalıklarına yol açan risk faktörlerinin tedavisinde gelinen nokta nedir 
Prof. Betteridge Eskiden hipertansiflerde hedefimiz, sadece kan basıncını düşürmekti. Halbuki inme ya da kalp hastalığında kolesterolün de büyük rolü var. Dolayısıyla sadece hipertansiyonu düşürmekle değil, kolesterol seviyesini kontrol altına aldığımızda riski düşürmüş oluyoruz. Hatta her ikisini aynı anda tedavi ettiğimizde fayda katlanıyor. Poli tablet konsepti aslında daha da ileri götürülebilir. İkiden fazla etken madde eklenmesi düşünülebilir. 

'Riski hesaplıyoruz' 
Tedavide bunun dışındaki diğer değişimler neler 
Prof. Schwartz Artık bilgisayar programıyla hastanın 10 yıl içindeki kalp krizi ve ölüm riskini hesaplıyoruz. Sonra, öncelik taşıyan bazı ilaçları veriyoruz. 

Statinlerin kullanılmasına hangi noktada karar veriliyor 
Prof. Erdine Hastanın kolesterolü yüksekse ve diğer risk faktörleri eşlik ediyorsa statin kullanılmalı. Hipertansif hastaların yüzde 80'inde diyabet, hiper kolesterol de görülüyor. Hipertansiyon hastalarının yüzde 20'sinde kan basıncı yüksekliğini tek başına görüyoruz. Dolayısıyla sadece kan basıncı yüksekliği ön planda değil. Diyabetin tedavisi de önemli. Poli tabletlerle, düşük dozda daha etkili oluyor. 

Sigarayı bırakmak, riski yüzde 50 düşürebilir 

Total riski düşürmek için ilaç dışında ne önerirsiniz 
Prof. Williams Yaşam tarzı çok önemli. Kolesterol ve hipertansiyonu tedaviyle düşürmeden önce diyet ve hareket büyük önem taşıyor. Erkekler belli bir yaştan sonra lokal kilo alıyor. Kadınlar da menopoz sonrasında buna eğilimli. Fazla kilo sadece diyabete değil, damar hastalıklarına da davetiye çıkarıyor. Obeziteye hareketsizlik de eklendiği zaman kalp hastalığı riski iyice artıyor. Aslında sigarayı bırakır, kilo verir, daha fazla egzersiz yaparsak ilaç kullanmaya gerek kalmayacaktır. Bunlar uygulandığında riski tamamen ortadan kaldırmak mümkün. Tek başına sigarayı bırakmakla bazı kişilerde risk, yüzde 50 oranında azalabiliyor. 

Mini sözlük 

Endikasyon İlacın kullanıldığı alan. 
Kardiyovasküler Kalp damar hastalıklarıyla ilgili 
Ateroskleroz Damar tıkanıklığı, damar sertliği. 
Hipertansif Hipertansiyon hastası. 
Antihipertansif Hipertansiyonun kontrol altına alınması amacıyla kullanılan ilaç. 
Statin Kolesterol düşürücü ilaç grubu. 


</TEXT>
</DOC>
