<DOC>
<DOCNO> 302818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sontur02.html </URL>
<DATE> 2005/01/02/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Fatih'te trafik kazası 7 yaralı... 
</HEADLINE>
<TEXT>

     Fatih'te meydana gelen trafik kazasında, 7 kişi yaralandı. 
     AA muhabirinin aldığı bilgiye göre, Taksim yönüne giden Yaşar Gürkan idaresindeki 34 VJ 9766 plakalı otomobil, Atatürk Bulvarı Unkapanı Köprüsü girişinde kontrolden çıkarak yol kenarındaki bariyerlere vurdu. 
     Ardından havalanarak karşı şeride geçen otomobil, Aksaray yönüne giden 34 TAV 62 plakalı taksiyle çarpıştı. 
     Kazada, otomobil sürücüsü Gürkan ile yanındaki arkadaşları Faruk Demir, Halil Alper, Rıdvan Diş, Hasan Çınar ve taksi sürücüsü Hüseyin Ortahisar ile üzerinden kimliğini belirlemeye yarayacak herhangi bir belge çıkmayan bir kadın yaralandı. 
     Çevredeki vatandaşlarca özellikle ön kısımları hurdaya dönen araçlardan çıkartılarak yol kenarına yatırılan yaralılar, daha sonra Taksim ile Şişli Etfal Eğitim ve Araştırma Hastanesi'ne kaldırıldı. 
     Yaralı kadının sağlık durumunun ciddi olduğu, diğer 6 kişinin ise hayati tehlikelerinin bulunmadığı öğrenildi. 
     Bu arada, kazayı yara almadan atlatan bir kadının, yaralanan kadın arkadaşına sarılıp teselli etmeye çalışması duygulu anlar yaşanmasına neden oldu. 
     Kaza nedeniyle bir süre trafiğe kapanan yol, araçların çekilmesi ve yolun itfaiye görevlilerince temizlenmesinden sonra normale döndü. 
     
</TEXT>
</DOC>
