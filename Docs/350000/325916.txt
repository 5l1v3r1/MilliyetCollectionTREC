<DOC>
<DOCNO> 325916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy07.html </URL>
<DATE> 2005/03/22/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Sarıgül'ün kaderini CD belirleyecek 
</HEADLINE>
<TEXT>

     CHP'den tedbirli olarak ihracı istenen Şişli Belediye Başkanı Mustafa Sarıgül, kanıtlarını bir CD'de topladı. Geçen hafta İstanbul'da unutulduğu için Yüksek Disiplin Kurulu'na YDK sunulamayan CD'de, kurultaydaki kavgaya karışan otopark görevlisi bir gençlik kolları üyesinin de fotoğrafı yer aldı. 
     CHP'den tedbirli olarak ihracı istenen Şişli Belediye Başkanı Sarıgül, 18 Mart'ta YDK'da savunmasını yaptı. Kurulun bu toplantısında savunma veren, ancak "kanıt sunmak" için süre isteyen Sarıgül'e verilen süre yarın dolacak. YDK yarın yeniden toplanacak. 
     
     CD UNUTULDU 
     Mustafa Sarıgül yarınki YDK toplantısına katılmayacak. 
     Avukatları aracılığıyla kanıtlarını YDK'ya iletecek olan Sarıgül, delillerini CD'de topladı. Sarıgül'ün 18 Mart'ta toplanan YDK toplantısına CD'yi getirmeyi planladığı, ancak CD'nin İstanbul'da unutulduğu öğrenildi. 
     TEK TEK TESPİT ETTİLER CD'de, olağanüstü kurultaya ilişkin görüntü kayıtlarının yanısıra fotoğraf ve gazete küpürleri yer aldı. CD kayıtlarında, olağanüstü kurultaydaki kavgaları Genel Merkez ve yönetim yanlılarının çıkardığı ileri sürüldü ve kavgaya katılan Gençlik Kolları üyeleri de tek tek tespit edildi. 
     
     BAYKAL'A NİSPET 
     CHP Genel Başkanı Deniz Baykal'ın kavga edenlere yönelik "Şişli otopark mafyasının mensubudur" sözlerine karşılık, Sarıgül'ün kanıt olarak ileri sürdüğü CD'de partili olduğu belirtilen bir otopark görevlisi ve Ankara İl Gençlik Kolları üyesi Bahri Ulu'nun fotoğrafı yer aldı. 
     Partiden ihracına kesin gözüyle bakılan Mustafa Sarıgül, 18 Mart'ta, 15 sayfadan oluşan ve gazetecilere de dağıtılan 
     yazılı savunmasında, Genel Başkan ve parti yönetiminin geçen yıl "muhalefetten kurtulma" kararı verdiklerini öne sürmüştü. Asıl ihraç edilmesi gerekenlerin partiyi başarısızlığa uğratanlar olduğunu da belirten Sarıgül, "Mevcut genel başkan kendi kulaklarına göre ağız istemektedir. Mustafa Sarıgül onun kulaklarına göre ağız olmayacaktır" ifadesine yer vermiş ve yargı kararıyla geri döneceğini savunmuştu. 
     
</TEXT>
</DOC>
