<DOC>
<DOCNO> 300132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/yazar/asik.html </URL>
<DATE> 2004/12/23/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Yazı mı, tura mı 
</HEADLINE>
<TEXT>


Yıl 1954, İsviçre'de Türkiye - İspanya milli maçı oynanıyor. Maç berabere biterse kura çekilecek. Hangi takım kazanırsa Dünya Kupası'na o katılacak... Kadri Aytaç Rahmetli Piç Kadri , Kaptan Turgay'ın kulağına eğilip fısıldıyor 
- Hakemin havaya attığı para yere düşerken, ben ellerimi kaldırıp zafer çığlıkları atmaya başlayacağım, hakem o sırada bizimle ilgileneceğinden sen eğil, parayı al ve bizim söylediğimiz yüzünü hakeme göster... 
Para atılıyor. Türkiye kazanıyor. 
Acaba Piç Kadri'nin taktiği sonucu mu kazandık Yoksa gerçekten mi kazandık. Bilinmez. Mesele de o değil. Mesele o ki, sevinç gösterileri etrafı şaşırtmak ve uyutmak için birebirdir. Okurumuz Hakkı Ülkü, yukarıdaki olayı, Brüksel zirvesi sonrasındaki sevinç gösterilerini görünce anımsamış. 
Brüksel zirvesinde, Bulgaristan, Romanya ve Hırvatistan'ın tam üyelikleri kesinleşti. Bu ülkelerde ne sevinç gösterisi var, ne hamasi nutuklar... 
Bizde ise, müzakere tarihi almak tarihi olay yapıldı... 
O kadar ki... Kimi vatandaşlar, AB'ye tam üye olduk zannediyor. 
Evet, toplumun başarıya, umuda, sevinmeye ihtiyacı var. Ara sıra umut pompalamak iyidir. Ama böylesinin gelecekteki sonuçları da var... 
Bugün istediklerini almış gibi sevinen bir toplum, yarın müzakere masasında isteklerini gereğince savunabilir mi 

Türkiye'de, AB bayrağına talep patlaması yaşanıyormuş. 
Biraz erken olmuş galiba... Biz AB'ye tam üye olana kadar bayrağın rengi uçuklar... 
Haldun Ertem 

Sen yine iyisin... Bizim Ercan Akyol, biraz önce karşımızda ofisboylardan biriyle konuşuyordu... Delikanlı ayaküstü bina içinde yılbaşı hediyelerini taşımanın kendisini çok yorduğunu anlattı. Ercan dedi ki 
- Yahu aslanım, sen Başbakanlık'ta çalışsan ne olacaktı Burada gene birkaç paket taşıyıp işi idare ediyorsun. Başbakanlık'ta olsan, akşama kadar uçak, otobüs, Maybach falan taşımaktan anan ağlayacaktı... 

Gözlerinizi açın... Doğa ile Barış Derneği, giderek seviyesizleşen televizyon yayıncılığını, hale yola sokmak için, diğer sivil toplum örgütlerinden öneri topluyor. İnsanları ekran önünde saatlerce boş yere meşgul eden, eğitimi kültürü kesinlikle dert etmeyen, çocukların ruh sağlığını hiçe sayan, mafyalaşmayı körükleyen bir televizyon düzeni h kim oldu piyasaya... 
Doğa ile Barış Derneği, önerileri toplarken, biz kendilerine Fransa'dan aktarma bir slogan önerelim 
"Televizyonunu kapatın, gözlerinizi açın." 

AB'yi istiyoruz... Başbakan Erdoğan, 17 Aralık'ta Brüksel'de alınan kararları eleştirenlere, "Siz bardağın boş tarafına bakıyorsunuz" diye kızıyor... 
Bağımsız Milletvekili Emin Şirin, bardağa yakından bakmış 
- Bu bardağın dibi delik, diyor... 
AB zirvesinden çıkan kararların 96 satırı Türkiye'ye ayrılmış. Emin Şirin, bu 96 satırda Türkiye'nin lehine sadece 2.5 satır bulmuş. 
Diğer satırlar ya Türkiye'nin tam üyeliğini önlemeye yönelik manevralar, ya da Türkiye'den istenen tavizlerle ilgili... 
Sevgili okurlar... Ne Emin Şirin, ne CHP sözcüleri, ne bu satırların yazarı, Türkiye'nin AB'ye girişine karşıdır. İstediğimiz sadece Türkiye'nin AB'ye onuruyla girmesidir. Brüksel'den son çıkan karar ise, Türkiye'nin AB'ye katılmasını değil, elindekileri aldıktan sonra, katılmamasını sağlamaya yöneliktir. 
Dışişleri Bakanlığı'nın internet sitesinde, www.mfa.gov.tr Brüksel'de alınan kararların çevirisini bulabilirsiniz. Orada Bulgaristan, Romanya ve Hırvatistan'ın, AB'ye katılımıyla ilgili satırlara bakınız. Ne açık uçlu görüşmelerden, ne görüşmelerin sonuçsuz kalma ihtimalinden, ne referandumdan söz ediliyor. Türkiye'ye ise bin dereden su getiriliyor... 
İktidar meddahları, "Efendim Avrupa'dan kopsak daha mı iyiydi " gibi demagojiler üretiyor. Hükümet, Brüksel'de Avrupa'dan kopmak değil ama kabul edilmez istekler karşısında direnerek, gereğinde görüşmeleri erteleyerek, daha eşit ve onurlu koşullar üretmeliydi. Söylenen hep bu... 
Peki, hükümet bu çürük tahtaya ayağını neden bastı 
Emin Şirin'e göre iktidarın amacı AB'nin hukuk şemsiyesi altında ılımlı İslam modelini gerçekleştirerek BOP'a yazılmaktır. 
Veya müzakere tarihini zafer gibi gösterip siyasi prim toplamak... 
O veya bu... Avrupa'ya tam üyeliği isteyenler, 17 Aralık kararını irdelemek ve eleştirmek durumundadır. 

Amerika'nın TIME dergisi, yılın en önemli kişisi olarak Bush'u seçti. 
Yılın en önemli "katili" olarak kimi seçecekler acaba 



</TEXT>
</DOC>
