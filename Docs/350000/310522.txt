<DOC>
<DOCNO> 310522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/son/soneko11.html </URL>
<DATE> 2005/01/29/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Zayıf dolar güçlü euro rahatsızlık veriyor... 
</HEADLINE>
<TEXT>

     Avrupa Merkez Bankası AMB Başkanı Jean-Claude Trichet, Avrupa ortak parası euronun ABD Doları karşısında hızlı değerlenmesinin Euro Kuşağı'nın ekonomik büyümesine zarar verdiğini söyledi. 
     Trichet, Dünya Ekonomik Forumu DEF toplantıları için bulunduğu Davos'ta basın mensuplarını yanıtlarken, ''AMB olarak euronun hızlı değerlenmesine olumlu bakmadıklarını ve bunun Avrupa ekonomisi için iyi olmadığını'' söyledi. 
     AMB'nin gelecek günlerde uygulayacağı faiz politikasıyla ilgili soruları yanıtlamaktan kaçınan Trichet, Avrupa'da orta ve uzun vadeli faiz oranlarının ''çok çok düşük'' olduğunu söylemekle yetindi. 
     
     ABD'NİN AÇIKLARI 
     Öte yandan doların değerinin korunması için Avrupalı ortaklarından baskı gören ABD yetkilileri, doların zayıflamasına neden olan bütçe açığını ve cari açığı azaltmak için çaba gösterme sözü verdi. 
     ABD'nin uluslararası işlerden sorumlu Hazine Bakan Yardımcısı John Taylor, ABD'nin cari açığının azaltılmasının hem ulusal hem uluslararası düzeyde önlemler gerektirdiğini belirterek, açığı azaltmak için tüketici tasarruflarını artırmak üzere bir plan hazırladıklarını söyledi. 
     Davos sonrasında Dışişleri Bakan Yardımcılığı görevini üstlenmek üzere şu anki görevini bırakacak olan ABD Ticaret Temsilcisi Robert Zoellick de, ABD yönetiminin tüketici harcamalarını kısarak cari açığını azaltmak yönünde bir plan hazırladığını belirtti. 
     ABD'nin bütçe açığının azalması için başta Hindistan ve Çin olmak üzere diğer ülkelerin yardımcı olmasının gerektiğini de savunan Zoellick, ''bu gelişen iki ekonomik gücü sistemle bütünleştirmemiz can alıcı önemde'' dedi. 
     
     HERKES BİR DİĞERİNDEN PARASINI GÜÇLENDİRMESİNİ İSTİYOR 
     ABD Doları'nın ucuzlamasının göreli fiyatları yükselen Avrupa ihraç ürünlerinin rekabet gücünü azaltmasından yakınan Avrupa Birliği AB , doları güçlendirmesi için ABD yönetimi üzerinde baskı uygularken, ABD yönetimi de topu Çin'e atıyor. 
     Dünyanın en hızlı büyüyen ekonomisi olan Çin, ABD yönetimi tarafından ulusal parası yuanın değerini yapay biçimde düşük tutarak ABD ürünleri aleyhine dengesizilik yarattığı gerekçesiyle eleştiriliyor. 
     ABD yönetimi, yapay biçimde düşük değerde tutulan yuanın Çin mallarının göreli fiyatını düşürerek ikili ticarette ABD aleyhine açığın büyümesine neden olduğunu savunuyor. 
     ABD, Çin ile ticaretinde verdiği açığın da doların zayıflamasının başlıca nedenlerinden birini oluşturan genel cari açığının çok yüksek çıkmasının temel etkenlerinden birini oluşturduğu gerekçesiyle Pekin yönetiminden parasının değerini artırmasını revalüasyon istiyor. 
     
</TEXT>
</DOC>
