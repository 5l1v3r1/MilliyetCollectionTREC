<DOC>
<DOCNO> 331527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur10.html </URL>
<DATE> 2005/04/08/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Vahşi komşu, yaşlı çifti satırla öldürdü .. 
</HEADLINE>
<TEXT>

     Mustafa İNSAN MERSİN, DHA 

      MERSİN'de emekli astsubay 72 yaşındaki Yaşar Cantürk ile 73 yaşındaki eşi Zeliha Cantürk, fosseptik çukurundaki sızıntı nedeniyle tartıştıkları yayla evi komşuları 58 yaşındaki Hanifi Sevim tarafından satırla öldürüldü. 1990 yılında da halasının kızını öldürmekten hüküm giyen ve 10 yıl cezaevinde yatan Hanifi Sevim, suç aleti satırla yakalandı. 
     Mersin'in Faze Mahallesi'nde oturan emekli Astsubay Yaşar Cantürk ile eşi Zeliha Cantürk, yaz mevsiminde kullandıkları yayla evinde hazırlık yapmak üzere Fındıkpınarı Beldesi'ne gitti. Yaşlı çift, evde bakım yaptıkları sırada, komşusu Hanifi Sevim ile fosseptik çukurundaki sızıntı nedeniyle tartıştı. Emekli Astsubay Cantürk, komşusunun evine giderek, fosseptik çukurundan sızan suyun bahçesine geldiğini belirtip, sorunu gidermesini istedi. Aralarında çıkan tartışma üzerine Hanifi Sevim, Yaşar Cantürk'ün üzerine satırla saldırarak yaraladı. Kocasının çığlıklarına koşan Zeliha Cantürk de komşusunun satır darbelerine hedef oldu. Ağır yaralanan emekli astsubay ile eşi, Mersin Devlet Hastanesi'ne götürülürken yolda hayatını kaybetti. 
     Cinayetin ardından çalışma başlatan jandarma ekipleri, zanlı Hanifi Sevim'i suç aleti satırla birlikte ele geçirdi. Olayla ilgili Soruşturma sürüyor. 
     
</TEXT>
</DOC>
