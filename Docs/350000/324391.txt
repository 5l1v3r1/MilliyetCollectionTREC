<DOC>
<DOCNO> 324391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/soneko22.html </URL>
<DATE> 2005/03/17/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Antiboyatikler ucuzladı... 
</HEADLINE>
<TEXT>

     Bazı ilaç firmaları, eşdeğerlerine göre pahalı olan antibiyotik türü ilaçların fiyatlarında önemli oranlarda indirim yaptılar. 
     Alınan bilgiye göre, Glaxo Smith Kline İlaçları Sanayi ve Ticaret A.Ş. tarafından üretilen Augmentin adlı antibiyotiklerde yüzde 73'e varan oranlarda indirim yapıldı. 
     Augmentin 100 Mg. 14 tabletin 34.57 YTL olan fiyatı, 25.36 YTL'ye, Augmentin 1000 mg. 10 tabletin fiyatı 31.47 YTL'den yüzde 73 indirimle 18.18 YTL'ye indirildi. 11.87 YTL'ye satılan Augmentin 200 mg. 70 Ml. süspansiyon 9.12 YTL oldu. 11.87 YTL olan Augmentin 400 mg. 35 Ml. ise 8.06 YTL'ye indi. 
     Augmentin antibiyotiklerin diğer türlerinde de önemli oranda indirim yapıldı. 
     Glaxo tarafından üretilen Zinnat marka antibiyotiklerde de indirim yapıldı. Zinnat 500 mg. 14 tablet 62.52 YTL'den 46.14 YTL'ye, Zinnat 500 mg. 10 tablet 51.22 YTL'den 33 04 YTL'ye indirildi. 
     Pfizer tarafından üretilen Diocid adlı antibiyotiklerin de satış fiyatlarında indirime gidildi. 
     24.60 YTL olan Diocid tablet, yüzde 52 ucuzlayarak 16.09 YTL oldu.Diocid 40 mg. şurubun fiyatı 15.92 YTL'den 8.9 YTL'ye, 70 MG. şurubun fiyatı da 27.44 YTL'den yüzde 83 indirim yapılarak 14.97 YTL'ye düşürüldü. 
     
     KAYSERİ ECZACI ODASI BAŞKANI ÜNSAL 
     Kayseri 12. Bölge Eczacı Odası Başkanı Bülent Ünsal, AA muhabirine yaptığı açıklamada, bazı ilaç firmalarının ,fiyatları benzerlerine göre çok pahalı olan antibiyotiklerin fiyatlarını, SSK, Bağ-Kur, Emekli Sandığı gibi kuruluşlara satabilmek için indirim yapmak zorunda kaldıklarını söyledi. 
     Ünsal, ''Şimdi bu firmalara sormak lazım. İlaçların formüllerini mi değiştirdiler Niye fiyatları birdenbire indirdiler Çünkü, resmi kurumlar biyo eşdeğer uygulamasıyla aynı formüldeki biyo eşdeğer ilacın en ucuz olanını tercih ediyorlardı. SSK, Emekli Sandığı, Bağkur, Türk Silahlı Kuvvetleri ve Yeşil Kart reçetelerinde pahalı antibiyotiğin parası ödenmeyince, firmalar mecburen fiyatları düşürdüler'' dedi. 
     Glaxo tarafından eczanelere gönderilen yazıda, eski fiyatlı ilaçların yeni fiyatlı ilaçlarla değiştirileceği, SSK, Emekli Sandığı, Yeşilkart, Türk Silahlı Kuvvetleri gibi kurumlara ait resmi reçetelerde yer alan antibiyotiklerden, reçete sahibinden indirimden sonra herhangi bir fark alınamayacağı bildirildi. 
     
</TEXT>
</DOC>
