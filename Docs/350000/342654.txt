<DOC>
<DOCNO> 342654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/guncel/gun04.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çocuk oyunla toplumsallaşır' 
</HEADLINE>
<TEXT>


Semra Sezer, "Oyun, eğitimcilerin sıkça kullanması gereken çağdaş bir yöntemdir" diye konuştu 


Cumhurbaşkanı Ahmet Necdet Sezer'in eşi Semra Sezer, niteliksiz ve denetimsiz televizyon yayınlarıyla, bilgisayarın çocukları olumsuz yönde etkilediğini söyleyerek, "Duygusal ve fiziksel gelişim yönünden en doğal ve etkin öğrenme ortamı oyun sırasında oluşmaktadır" dedi. 
Özel Tevfik Fikret Okulları'nın düzenlediği "Eğitimde Oyun Sempozyumu"na katılan Sezer, çocukların oyun oynayarak bir yandan enerjilerini boşalttığını, diğer yandan da yaşamsal becerilerini geliştirmek için gereken fiziksel enerjiyi depoladıklarını dile getirdi. Oyunun eğitimcilerin sıkça kullanması gereken çağdaş bir yöntem olduğunu vurgulayan Sezer, "Çocuk oyunla, düşünmeyi, keşfetmeyi, kendisine güvenmeyi öğrenirken toplumsallaşır" diye konuştu. Teknolojinin gelişmesiyle çocukların birçok oyun seçeneğiyle karşılaştığını belirten Sezer, şöyle devam etti 
"Bu oyun ve oyuncak türlerinin olumlu ve yapıcı yönleri olsa da, çocuklarımızın kendi yaş gruplarıyla kurduğu yoğun iletişime ve duygu paylaşımına dayalı doğal oyunları yeterince oynayamamalarının eksikliği gözlenmektedir. Ayrıca çoğu zaman niteliksiz ve denetimsiz televizyon yayınları da çocuk ve gençleri olumsuz yönde etkilemekte, toplumsal gelişim süreci için tehlike olmaktadır. Yaşamımıza birçok kolaylık getiren bilgisayarların, küçük yaşlardaki çocuklarca denetimsiz kullanılması, çocukların bireyselleşmesi, içine kapanması, toplumsal yaşam ve insan ilişkilerinden uzaklaşması gibi sıkça karşılaşılan olumsuzluklara neden olmaktadır." 


</TEXT>
</DOC>
