<DOC>
<DOCNO> 310889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/spor/ysenay.html </URL>
<DATE> 2005/01/31/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Garanti belgesi 
</HEADLINE>
<TEXT>



Fenerbahçe'nin haftalardır devam eden tempolu oyun formatı Rize önünde uzun zaman alışılan çabuklukta gidip, gelemiyordu doğrusu... 
Evet, Çaykur Rizespor, Sarı - Lacivertliler'e Fenerbahçe oyunu ile karşı koymaya çalışınca, yani çabuk düşünülen hızlı ve isabetli paslara başvurunca, zor havada daha as pas hatası yapan taraf göze batıcı bir futbol üstünlüğünün sahibi olmaktaydı tabii... Üstelik Rize, orta alanda Alex korkularına karşıt kontrollü, yakın markajlı pres bindirmeleri uyguluyor, Nobre'yi de yine yerden ve havadan kontrole alınca, sahada Fenerbahçe'nin oyun hakimiyeti net bir şekilde gelişemiyordu doğal olarak... Tabii göze batan şanssızlıkların yanına bir de kalede Rüştü'nün son haftalardaki garip hatalarına dün de yeni korkular eklenmesi, soğuk havada tribünlere doluşan Sarı - Lacivert aşıkları daha da buz kesen bir donukluğa kilitleyip, kalıyordu zaman zaman... 

Daum'un dikkatine 
Gerçi Alex'in penaltı golü hayli rahatlatmıştı galibiyet ve üç puan bekleyen taraftarları... Ama ikinci gol gelmezse, galibiyette garanti anahtarlarının elde edilemeyeceğini de iyi bilmekteydi tecrübeli Sarı - Lacivertli taraftarlar... Alex topla buluştuğu zaman niçin Serhat, Tuncay, Nobre gibi gol silahları, rakip defansın içine komando gibi düşünceler ve hazırlıklı fiziklerle donanımlı olarak dalmaya hazır kıyafetlerle görünemiyorlardı hayret doğrusu... Saha ağır olabilir... Hareketlenme zorlukları olan bir gece olarak da düşünülebilir dünkü 90 dakika... Ama Rizespor tek gollü yenilgiye rağmen tam bir moral ve güç kapasitesiyle Fener'den daha organize top çevirerek oynuyorsa hem de Fener'in kendi sahasında, o zaman Daum'un düşük kalan tempo kabahatlerini başka yerlerde de araması gerekmez mi .. 

Anelka'nın önemi 
Evet, Servet'le gelen galibiyetin "garanti belgesi" oyunun düğümlerini aniden çözüyordu. Bileklerindeki ağırlıklardan kurtulmuş gibi hafifleyip, uçuşmaya başlayan bir Fenerbahçe zenginliğini seyre başlıyorduk işte ikinci sayının ardından... Sağolsun bizim TV'ci arkadaşlar sorup durmaktalar, "Anelka bu takıma sizce gerekli mi" diyerek... Vallahi Nobre mi, Tuncay mı, Serhat mı, kimin başına patlar bu işin faturası bilemem ama, Anelka gelirse eğer, Fenerbahçe, UEFA adına o zaman daha büyük düşünmeye başlayabilir bana göre... 


</TEXT>
</DOC>
