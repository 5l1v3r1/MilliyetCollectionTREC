<DOC>
<DOCNO> 302736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/yazar/bila.html </URL>
<DATE> 2005/01/02/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Paralel uçuş... 
</HEADLINE>
<TEXT>


Türkiye, 2004 yılında siyasi gündemini AB'den müzakere tarihi almaya kilitlemişti. Gündem bu hedefin etrafında dönüp durdu. 
Artık Türkiye'nin bir müzakere tarihi var 3 Ekim 2005. 
2005 yılında siyasi gündemin bu tarihte AB ile müzakereleri başlatma hedefine kilitleneceği söylenebilir. Ankara, adımlarını bu hedefi yakalamak amacıyla atacaktır... 
Hedef bu olunca gündem de kendiliğinden şekilleniyor. 
Türkiye'nin 3 Ekim 2005'te AB'ye oturmasının bir önkoşulu var Kıbrıs... 
Ankara, 3 Ekim 2005 gününe kadar Kıbrıs sorununu bir çözüme bağlamakla sorumlu kılınmış görünüyor. Bu 17 Aralık kararının gereği... 
Türkiye 3 Ekim'de masaya oturmak istiyorsa, Kıbrıs konusunda iki seçeneği var 
1- Bu tarihe kadar Güney Kıbrıs'ı da kapsayacak şekilde Gümrük Birliği'ni genişletecek protokolü imzalamak, 
2- Dokuz ay içinde Birleşik Kıbrıs Cumhuriyeti'nin oluşturulması için Rum yönetimini uzlaşmaya ikna etmek. 
Rum yönetiminin tercihi, Türkiye'nin tereddüt yaratmayacak şekilde Güney Kıbrıs'ı siyasi olarak da tanıması ve Rum yönetimini Kıbrıs'ın tümü için meşru devlet olarak kabul etmesi. Bu yapılamayacaksa, protokolün imzalanmasıyla fiilen tanımanın gerçekleştirilmesi. Güney Kıbrıs, bu iki beklentisini veto tehdidiyle gündeme sürmüş durumda. 
Türkiye'nin, tek başına Rum yönetimini masaya oturtup Türklerin de hak ve hukukunu koruyacak bir anlaşmayla, iki devlete, iki halka, iki demokrasiye dayalı yeni bir Birleşik Kıbrıs oluşturma olanağı yok. Ankara, bu hedefe ulaşmak için başta İngiltere olmak üzere AB'nin büyük devletleriyle, ABD'yi devreye sokup Rum yönetimine baskı yapılmasını sağlamaya çalışacak. 
Bu yönde bir gelişme sağlanamazsa, Türkiye'nin 3 Ekim 2005'ten önce protokolü imzalayıp, "Bu tanıma anlamına gelmez" diyerek, masaya oturma olasılığı yüksek görünüyor. 
AB, hiçbir aşamada "Kıbrıs koşulu"ndan vazgeçmedi, bundan sonra da vazgeçmeye niyetli görünmüyor. 
Türkiye'yi Kıbrıs ve AB kadar yakından ilgilendiren Irak sorununun da 2005 yılında yine gündemin üst sıralarındaki yerini koruyacağı açık. 30 Ocak'ta yapılması planlanan Irak seçimlerinin ortaya çıkaracağı tablo, başta Kuzey Irak olmak üzere muhtemel siyasi ve askeri gelişmeler, Ankara'yı etkileyecek önemde. Irak'ta ortaya çıkacak siyasi yapının ülkenin parçalanmasını hızlandırması, kaçınılmaz kılması halinde Türkiye'nin ne yapacağı sorusunun yanıtı belirleyici olacak. Irak sorunu 2005'te çok daha önemli hale gelebilir. 
İç politikada, Avrupa Anayasası'yla uyum çalışmaları çerçevesinde anayasa değişiklikleri bu arada başkanlık sistemi tartışmasının öne çıkacağı anlaşılıyor. Dış politika ve ekonomi verilerinin AKP açısından yeni bir sıçrama göstergesi olarak değerlendirilmesi halinde başkanlık sistemi tartışmalarının yoğunlaşacağı görülüyor. AKP yönetici ve sözcüleri, şimdiden bu sistemin, Türkiye'nin daha iyi yönetilmesi, daha hızlı karar alınması ve uygulanması için zorunlu olduğu görüşünü seslendirmeye başladılar. Bu yaklaşıma, Başbakan ve Meclis Başkanı da katkı sağlayan açıklamalar yaptılar. Konunun gündeme alındığı kesin... 
Türkiye, "AB'ye paralel uçuş"unu 2005'te sürdürecek... 



</TEXT>
</DOC>
