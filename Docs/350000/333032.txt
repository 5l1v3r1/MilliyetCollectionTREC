<DOC>
<DOCNO> 333032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo35.html </URL>
<DATE> 2005/04/13/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Efes Pilsen, Yunanistan'da... 
</HEADLINE>
<TEXT>

     Efes Pilsen, ULEB Erkekler Avrupa Ligi çeyrek final serisi 3. maçında Panathinaikos ile yapacağı karşılaşma için Yunanistan'a geldi. 
     Yaklaşık 1 saatlik yolculuğun ardından Atina'ya ulaşan ve ardından otele yerleşen lacivert-beyazlılar için, Yunanistan polisinin aldığı güvenlik önlemleri dikkat çekti. Ayrıca, Yunan basını da Efes Pilsen kafilesini havalimanında karşılarken, antrenör Oktay Mahmuti ve oyuncularla da röportaj yaptılar. 
     Efes Pilsen, bu akşam ve yarın sabah yapacağı antrenmanlarla Panathinaikos maçının hazırlıklarını tamamlayacak. 
     
     MAHMUTİ "KAZANMAK İÇİN GELDİK" 
     Efes Pilsen Antrenörü Oktay Mahmuti, ''Dörtlü Final'' öncesi serinin son maçında Panathinaikos'u yenmek istediklerini söyledi. 
     Mahmuti, Moskova'da yapılacak ''Dörtlü Final''de yerlerini almak istediklerini belirterek, ''Atina'ya kazanmak için geldik, ama kolay maç olması beklenemez. Avrupa'nın en iyi 8 takımının kaldığı bir seriden bahsederken şansı rakamlara bölmemiz de tabii ki zor'' dedi. 
     Hedeflerinin hiçbir zaman değişmediğini anlatan Oktay Mahmuti, şöyle konuştu 
     ''Bundan önce neyi istiyorsak bundan sonra da o olacak. Buraya galip gelmek için geldik. En iyi performansımızı ortaya koymaya çalışacağız. Muhakkak ki rakibimizin seyirci avantajı var, ama bizim takım da uzun zamandır böyle maçlarda oynamış bir ekip. Sonuçta sahada oyuncular oynuyor. İki çok kaliteli takımın mücadelesinde kazanmak için birçok şeyi iyi yapmak ve sahaya yansıtmak lazım. Sadece bir oyuncuyla kazanmak mümkün değil. Takım oyunu gerekir. Biz bugüne kadar böyle geldik, bundan sonra da böyle devam edeceğiz.'' 
     
</TEXT>
</DOC>
