<DOC>
<DOCNO> 318187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun49.html </URL>
<DATE> 2005/02/24/ </DATE>
<TIME> 21.41 </TIME>
<AUTHOR>  </AUTHOR>
<HEADLINE>
ABD gençlerinin din bilgisinden şüpheli... 
</HEADLINE>
<TEXT>

     Yapılan bir araştırma Amerikalı çocukların çoğunun Tanrı'ya inandığını ve kiliseye gittiğini, ancak dini bilgilerinin sığ olduğunu ortaya koydu. 
     ABD'de yapılan ''Ulusal Gençlik ve Din Araştırması''na göre, din Amerikalı çocuklar tarafından önemseniyor. Daha dindar çocukların akranlarına göre geleneksel değerlere daha fazla sahip çıktığı, cinsel yönden ise daha tutucu olduğu kaydedildi. 
     Lilly Vakfı'nın yaptırdığı araştırma kapsamında, ABD'nin 46 eyaletinde 13-17 yaşlarındaki 3370 çocukla telefonla, 267 çocukla da yüz yüze mülakat yapıldığı ve araştırmaya katılan çocukların 2007 yılına kadar takibatının süreceği bildirildi. 
     Araştırmada, çeşitli dini inanışların bulunduğu ABD'de çocukların hala en az yüzde 80'inin kendisini Protestan, Katolik, Ortodoks, Mormon ya da Yahudi olarak tanımladığı belirtilirken, çocukların çoğunlukla ebeveynleriyle aynı dinsel yolu izlediği belirtildi. 
     Çocukların yüzde 82'si kilise ayinlerine katıldığını söylerken, yüzde 80'inin son bir yıl içinde inancı hakkında asla şüpheye düşmediği, yüzde 71'ininse Tanrı'ya inandığı kaydedildi. Yalnız kaldıklarında haftada en az bir kaç kez dua eden çocukların oranının yüzde 65 olduğu belirtilirken, ilahi mucizelere inananların oranının ise yüzde 61 olduğu ifade edildi. 
     Ayda iki ya da üç kez kiliseye gittiğini söyleyen çocukların oranının yüzde 52 olduğunu ortaya koyan araştırma, en fazla dini ibadet yapanların Mormon çocuklar olduğunu ve bunları evanjelik Protestanlar, siyah Protestanlar, Katolikler ve Yahudilerin izlediği belirtildi. Yahudi çocuklar arasında Tanrı'ya inananların oranının yüzde 44 olduğuna dikkati çekilirken, yüzde 34'ünün ise asla dua etmediği ifade edildi. 
     Kuzey Carolina Üniversitesi sosyologlarından Christian Smith'in liderliğinde 133 araştırmacı ve rehber tarafından 4 yıllık bir sürede yapılan araştırma sonuçlarının gelecek hafta bir kitap halinde yayınlanacağı bildirildi. 
     
</TEXT>
</DOC>
