<DOC>
<DOCNO> 341761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/spor/yture.html </URL>
<DATE> 2005/05/12/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Beşiktaş iyi yolda 
</HEADLINE>
<TEXT>



Beşiktaş, "basketbolun hakkını vererek" mükemmel fundamental örnekleri sunduğu maçta Tuborg'u yine devirerek yarı final için hatırı sayılır avantaj elde etti. 
Tuborg, ilk maçtan ders çıkarmış olmalı ki, dünkü karşılaşmaya savunmada çok dikkatli başladı. Farklı kaybettiği serinin ilk mücadelesinin aksine İzmir ekibi, bu kez hücumda Asım ve ilk maçın suskun ismi Jensen ile pota altından skor üretti. Beşiktaş ise klasik beşinde sadece Bekir'in yerine Erkan'la başlarken, skorda ilk maçta olduğu gibi El Amin - Varda ikilisinin yanına diğerlerinden üst düzeyde katkı sağlamayı başardı. 
16 - 16 kapanan ilk çeyreğin ardından Siyah - Beyazlılar, Tuborg'da olmayan özelliğini, "sürekliliği" sahaya yansıttı. Savunmada mükemmel yardımlaşma, Tuborg'un hücumdaki süratini keserken, Nedim ve Bekir'in sayıları, düşen Tuborg savunmasının direncini daha da kırdı. Böylece Siyah - Beyazlılar, maç içinde standardı bir türlü tutturamayan Tuborg'a karşı skor üstünlüğünü yakaladı, farkı dokuz sayıya kadar çıkardı. İşte bu süreçte Tuborg, "maçın kaderini değiştirecek oyuncu fazlalığı" avantajını kullandı. Kenardan gelen ası Czmic ve formda forveti Barış, devrenin son üç dakikasındaki ufak bir silkinişle farkı eritip takımlarını tekrar maça ortak ettiler. 
Üçüncü ve son çeyrekte ise Tuborg'un savunmada baskısını arttırdığı bölümlerde, sezon başından beri Beşiktaş'ı sırtına almış götüren Varda - El Amin ikilisi devreye girdi. 
Dünkü Beşiktaş galibiyetinde, Varda - El Amin ikilisi, savunmaya hayat veren "görünmez kahraman" Haluk ve daha iyi "takım" olma faktörünün yanı sıra, göreve yeni gelen Burak Bıyıktay ile yardımcısı Ufuk Sarıca'nın daha çok oyuncuya şans tanıyan anlayışı da rol oynadı. 


</TEXT>
</DOC>
