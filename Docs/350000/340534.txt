<DOC>
<DOCNO> 340534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sontur20.html </URL>
<DATE> 2005/05/07/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
İnşaat kazısında tarihi mezar bulundu... 
</HEADLINE>
<TEXT>

     Bolu’da, bir yurt inşaatının kazı çalışmalarında Roma dönemine ait olduğu belirtilen 1800 yıllık mezar bulundu. Mezardan çıkan 9 iskelet ile gözyaşı 
     şişeleri koruma altına alındı. 
     Bolu Müze Müdür Vekili Mustafa Güneş, AA muhabirine yaptığı açıklamada, Tabaklar Mahallesi’nde, daha önceden "Temel Hafriyatı Müze Denetiminde Yapılacak Alan" olarak belirlenen arazide yapılacak yurt binasının inşaat çalışmalarında, tarihi mezar olduğunun belirlendiğini söyledi. 
     Bunun üzerine kazı çalışmalarının durdurulduğunu ve uzman ekiplerle yapılan kurtarma kazısında 2 adet mezarın ortaya çıkarıldığını belirten Güneş, "Mezarlarda 9 iskelet ile gözyaşı şişeleri bulduk" dedi. 
     Güneş, mezarların günümüzden 1800 yıl öncesine, Roma dönemine ait olduklarını tespit ettiklerini kaydetti. 
     İskelet ve gözyaşı şişelerinin sergilenmek üzere Bolu Müzesi’ne taşındığını vurgulayan Güneş, şunları söyledi 
     "Kazı işlemini büyük bir titizlikle yapıyoruz. Kazı yapılan alanın güvenliği açısından Bolu Emniyet Müdürlüğü ekipleri bize yardımcı oluyor. Kazı yapılan alanın tamamının kazılması planlanıyor. 
     Bu süreç öncesinde mezardan çıkanların ayrı ayrı tasnifi yapılacak." 
     
</TEXT>
</DOC>
