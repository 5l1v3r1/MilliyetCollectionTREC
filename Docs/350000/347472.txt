<DOC>
<DOCNO> 347472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/soneko21.html </URL>
<DATE> 2005/05/31/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Sabancı Girişimcinin önü kapalı 
</HEADLINE>
<TEXT>

     TÜSİAD Başkanı Ömer Sabancı, yeni yatırımlara ve girişimlere gereksinim duyulan Türkiye’de girişimcinin önünün kapalı olduğunu bildirdi. Sabancı, vergi sisteminin yatırımcı için "caydırıcı" olduğunu ifade etti. 
     Ömer Sabancı, II. Girişimcilik Kongresi’nin açılışında yaptığı konuşmada, gelecek on yılda, Türkiye’de, geçmişe kıyasla daha fazla kişinin işgücü piyasasına girmesinin beklendiğini söyledi. Özellikle kadın nüfusun daha geniş bir kesiminin işgücü piyasasına katılacağını, tarım sektöründen gelen işgücünün de artacağı yönünde belirlemelerin olduğunu belirten Sabancı, sosyal güvenlik sisteminin artan açıklarını dengelemek için erken emekliliğin sona erdirilmesinin de işgücü arzını artırıcı bir etken olacağının tahmin edildiğini kaydetti. 
     Sabancı, "İşgücü piyasasındaki bu genişleme ancak yeni yatırımlarla emilebilir. Bugün, nispi bir iyileşme gözlense de kamu açıkları öyle boyutlara ulaşmış durumda ki, kamunun istihdam yaratması hemen hemen imkansız. İstihdam açığını kamu sektörü eliyle kapamaya kalkarsak, bu bize ülke olarak altından kalkamayacağımız yeni yükler getirir" diye konuştu. 
     
     "TÜRKİYE’DE GİRİŞİMCİLİĞİN ÖNÜ KAPALI" 

     Sabancı, Avrupa iş dünyasının da ekonomik büyüme ve istihdam yaratmanın ancak girişimciliğin gelişmesiyle mümkün olacağını savunduğunu dile getirerek, Avrupa için geçerli olan faktörlerin Türkiye ile ilişkisi gözden geçirildiğinde Türkiye’de yatırımlara ve yeni girişimcilere ihtiyaç olduğunun ortaya çıktığını söyledi. 
     Sabancı, Türkiye’de girişimciliğin ve yeniliklerin önünün kapalı olduğunu savunurken, her şeyden önce Türkiye’deki vergi sisteminin, yatırımcı ve girişimci için "caydırıcı" konumda bulunduğunu bildirdi. Vergi oranlarının sanayinin rekabet gücünü olumsuz etkilediğini vurgulayan Sabancı, şunları kaydetti 
     "Yüksek vergi oranları ve istihdam üzerindeki vergi yükü, kayıtdışı ekonomiyi özendirmektedir. Büyük boyutlara ulaşan kayıtdışı ekonomi, yarattığı haksız rekabetle hem yerli hem de yabancı yatırımcı için caydırıcı etkide bulunmaktadır. Ülkemize çok daha fazla yabancı yatırımcının gelmesi için vergi oranlarımızı civarımızdaki ülkelerlele rekabet edebilecek seviyelere indirmemiz gerekmektedir. 
     Girişimcinin en önemli ihtiyaçlarından biri olan finansman konusunda ciddi sorunlar mevcuttur." . 
     Kullanılabilir kaynakların büyük kısmını kamu kesiminin çektiğine işaret eden TÜSİAD Başkanı Sabancı, finansal piyasaların etkin çalışmasını sağlayacak önlemleri almadan, uygun vade ve maliyet yapısına sahip finansal enstrümanları çeşitlendirmeden küçük ve orta boy işletmelerin kaynak sorununu çözmenin zor olacağını kaydetti. 
     Sabancı, "Makroekonomik istikrar ile birlikte, kamu kesimi küçültülerek özellikle ekonomi üzerindeki yükün azaltılması rekabeti ve yeni piyasaların gelişimini engelleyici düzenlemelerin kaldırılması çalışma hayatını düzenleyen mevzuatta esneklik sağlanması girişimciliğe hak ettiği önemin verilmesi ve girişimcilik ruhunun teşvik edilmesi risk sermayesi kurumunun geliştirilmesi bilimsel gelişmelerin ekonomik faaliyete yansıyabilmesi için gerekli önlemlerin alınması" gibi adımlar atılmasıyla girişimcilerin önünün açılacağını söyledi. 
     
     "ÇOK DAHA GİRİŞİMCİ, YENİLİKÇİ VE REKABETÇİ OLUNMALI" 

     Sabancı, rekabet gücü açısından 60 ülke arasında 48’inci sırada bulunan Türkiye’de girişimciliğin gelişmesinin, üyelik sonrasında AB’ye uyumunun kolaylaşması açısından da büyük önem taşıdığını ifade etti. 
     Ömer Sabancı, ekonomik performans ölçütü olarak kişi başına düşen gelir düzeyi ve istihdam oranı esas alındığında, AB ölçülerine yaklaşılabilmesi için gelişmiş ülkelere kıyasla çok daha girişimci, yenilikçi ve rekabetçi olunması gerektiğini vurguladı. 
     
     "YATIRIM ORTAMI İYİLEŞTİRİLMELİ" 

     İşsizlik oranının aşağı çekilebilmesi için, yerli ve yabancı özel sektör tarafından, tarım dışı sektörde yılda 550 binin üzerinde net istihdam sağlanması gerektiğini vurgulayan Ömer Sabancı, bunun ise ancak yatırım ortamının iyileştirilmesi ile mümkün olacağına dikkat çekti. 
     Sabancı, yatırım ortamının iyileştirilmesi çalışmalarının, yurt içindeki girişimciyi yeni yatırımlara yöneltme amacını taşımak zorunda olduğunu belirtirken, istihdam yaratanların girişimciler olduğunu, işgücüne katılan nüfusu sürekli artan ülkelerde, her geçen gün daha fazla girişimciye ihtiyaç duyulduğunu ifade etti. Ömer Sabancı, araştırmaların, girişimci sayılarını yüksek oranlarda artırabilen ülkelerin işsizlikte de daha büyük oranda düşüşler sağladığını gösterdiğini aktardı. 
     Girişimciliğin, işsizlik sorununa önemli çözüm olanağı sunduğuna ve ekonomik büyümenin dinamosu olduğuna işaret eden Sabancı, "Girişimci, ekonomik kaynakların düşük üretkenlik alanlarından yüksek verimlilik alanlarına aktarılma sürecinde baş aktördür. Girişimci yeni düşüncelerin yaratılması, yayılması ve uygulamasını hızlandırır, ayrıca yeni endüstrilerin doğmasına yol açar, teknolojileri kullanan sektörlerde verimliliği artırır ve hızla büyüyen sektörler yarattığı için ekonomik büyümeyi hızlandırır, piyasadaki rekabet baskısını artırarak, diğer firmaları verimliliklerini ve etkinliklerini iyileştirmeye ya da yeniliklere yönelmeye zorlar" diye konuştu. 
     
</TEXT>
</DOC>
