<DOC>
<DOCNO> 306758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonsiy06.html </URL>
<DATE> 2005/01/15/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Erdoğan, Belçika Başbakanı ile telefonda görüştü... 
</HEADLINE>
<TEXT>

     Başbakan Recep Tayyip Erdoğan, Belçika Başbakanı Guy Verhofstadt ile bir telefon görüşmesi yaptı. 
     Başbakanlık Basın Merkezi'nden yapılan açıklamaya göre, Samsun'daki programının ardından dün akşam saatlerinde İstanbul'a geçen Erdoğan, Verhofstadt ile yaptığı telefon görüşmesinde 17 Aralık AB Zirvesi sonuçlarını değerlendirdi. 
     Erdoğan, 17 Aralık'ın Türkiye-AB ilişkilerinde bir dönüm noktası olduğunu vurgularken, Verhofstadt, Konsey kararının hem AB hem de Türkiye açısından çok olumlu olduğunu ve Avrupa basınının da gelişmeleri olumlu olarak yansıttığını belirtti. 
     Türkiye'nin müzakerelere başlayacağı 3 Ekim tarihi öncesinde iki ülke hükümetleri arasında yakın bir işbirliği geliştirilmesinin kararlaştırıldığı görüşmede, Verhofstadt, yeni üyelere yönelik edindikleri tecrübeleri Türkiye ile paylaşmaktan ve paragrafların görüşülmesi sırasında katkıda bulunmaktan memnuniyet duyacaklarını vurguladı. 
     Başbakan Erdoğan da, Annan Planı yönünde irade beyan eden Kıbrıs Türklerine uygulanan izolasyonun kaldırılması ve komisyonun 7 Temmuz tarihli Kuzey Kıbrıs'a mali yardım ve doğrudan ticarete ilişkin öneriler içeren kararının hayata geçirilmesi gerektiğini belirtti. Belçika Başbakanı Verhofstadt ise BM destekli yeni bir girişimin çok yararlı olacağını kaydetti. 
     
     ERDOĞAN'IN TALAT'I KABULÜ 
     Başbakan Erdoğan'ın, KKTC Başbakanı Mehmet Ali Talat ile İstanbul Üsküdar'daki ofisinde dün gerçekleştirdiği görüşmede ise BM'nin Kıbrıs'a yönelik geliştirebileceği muhtemel inisiyatifler ve KKTC'de gerçekleştirilecek seçimlerin değerlendirildiği belirtildi. 
     Erdoğan'ın, Kıbrıs'ta ''çözümsüzlüğün çözüm olmadığı'' anlayışıyla bugüne kadar izledikleri çözüme yönelik aktif politikayı bundan sonra da sürdüreceklerini belirterek, Kıbrıs Türkünün ve Türkiye'nin menfaatlerini ve milli hassasiyetlerini gözeten bir yaklaşımla hareket ettiklerini vurguladığı kaydedildi. 
     Talat'ın ise KKTC'ye yönelik izolasyonların kaldırılması için somut adımlar atılmasının, BM'nin başlatabileceği bir inisiyatifi hızlandıracağını ifade ettiği vurgulandı. 
     
</TEXT>
</DOC>
