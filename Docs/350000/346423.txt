<DOC>
<DOCNO> 346423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonspo13.html </URL>
<DATE> 2005/05/27/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yunanistan Federasyonu Türk Milli Takımı, gözardı edilemeyecek kadar iyi 
</HEADLINE>
<TEXT>

     Yunanistan Futbol Federasyonu EPO Başkanı Vasilis Gagacis, Türk Milli Takımı’nın gerek bireysel gerekse kolektif açıdan bakıldığında gözardı edilemeyecek denli iyi bir takım olduğu söyledi. 
     Vasilis Gagacis, A.A muhabirine yaptığı açıklamada, 18. Dünya Kupası Avrupa elemeleri 2. Grup’ta 4 Haziran’da İstanbul’da yapılacak kritik öneme sahip Türkiye-Yunanistan maçının yanısıra, Türk ve Yunan takımlarının performansları ile 2 ülke federasyonlarının işbirliğine değindi. 
     Gagacis, "Türkiye’nin çok iyi bir takımı var. Bunu da gözler önüne sermiş bulunmakta. Futbolcuları çok iyi ve ekip olarak da harikalar. Özellikle son yıllarda Türk futbolunun insanı hayrete düşüren bir yükselişi var. Geçen 6 yıl içindeki yükseliş, 2002 Dünya Kupası’nda 3. olunmasıyla zirveye ulaştı. Türk Milli Takımı’na ve tüm başarılarına sonsuz saygı duyuyoruz. Öte yandan İstanbul’daki karşılaşmada biz de galibiyeti istiyoruz" diye konuştu. 
     
     "ÇITAYI YÜKSELTTİK" 
     Yunanistan Milli Takımı’nın da çıtayı yükselttiğini vurgulayan Gagacis, "Son 3 yıl içinde takımımızda köklü değişiklikler yaptık. 
     Yaptığımız bu değişiklikler Portekiz’de Avrupa Şampiyonu olmamızla gözler önüne serildi. Başarı için teknik adamlar, futbolcular ve federasyon olarak çok çalıştık. Şu anda gönül rahatlığı kendimize güvendiğimizi ve takımımıza inandığımızı söyleyebilirim. Takımımız her zorluğun üstesinden gelebileceğini, iyi bir takım olduğunu, zor yitirdiğini ve ağlarında ender gol gördüğünü gösterdi. Takımımızın, dikkate alınacak ekiplerden olduğunu sanıyorum" dedi. 
     Gruptaki sıralama ve olası değişiklikler hakkındaki görüşünü de aktaran Gagacis, "Dünya Kupası kuraları çekildiği zaman grubumuzda finaller için eşit şansı olan 4 takım gördük. Aynı durum bence halen de geçerli. Şu an gelişmelere bakıldığında ise Türkiye’de alınacak iyi bir sonucun bizi grubun ilk 2 sırasına taşıyacağını düşünüyorum. 
     Tabii önümüzde herbirini final olarak değerlendirdiğimiz 5 karşılaşma var. Bu çerçevede söylenebilecek tek şey durumun henüz açıklık kazanmadığıdır" ifadelerini kullandı. 
     
     "KAZANMAK İÇİN GELİYORUZ" 
     Gagacis, Türkiye-Yunanistan karşılaşması öncesinde Türk taraftarlara vermek istediği mesajın, "Stada gelmeleri, oyundan zevk almaları ve Türk Milli Takımı’nı tezahüratlarıyla desteklemesi" olduğunu vurgulayarak, "Ancak Türk halkının izniyle ifade etmeliyim ki biz de kazanmayı istiyoruz ve onun için oynayacağız. Bizim dost olduğumuzu bilmelidirler. Dost olarak geleceğiz ve dostça karşılanacağımızı sanıyorum. Dileğim, 2 takımın, yani bizimkilerin ve Türkiye’nin finale kalması, ama bunu da zaman gösterecek" dedi. 
     Türk Milli Takımı’nın geçen yıl eylül ayında Atina’ya geldiğinde son derece dostça karşılandığını belirten Gagacis, "İnanıyorum ki Türkiye Futbol Federsyonu da bizim İstanbul’da aynı ortamı bulmamız için gerekli tüm çabayı gösterecektir. Hiçbir açıdan sorun yaşayacağımızı sanmıyorum. Türk halkının takımımıza saygı duyduğunu düşünüyorum. Gösterdiğimiz konukseverliğin aynısını bulmayı bekliyoruz" diye konuştu. 
     Kendilerinin İstanbul’da özel güvenlik önlemleri alınması için hiçbir başvuruda bulunmadığını vurgulayan Gagacis, "Hiçbir merciye bu tür bir istekte bulunmadım, çünkü kesinlikle eminim ki gerekli görülen tüm önlemler zaten alınmıştır. Kanımca herşey normal akışında gerçekleşecek" dedi. 
     
     AVRUPA ŞAMPİYONASI FİNALLERİ ORGANİZASYONU 
     Gagacis, 2 ülkenin 2008 Avrupa Futbol Şampiyonası finalleri ortak organizasyon adaylığına da değindiği konuşmasını şöyle sürdürdü 
     "2008 ortak adaylığı öncesindeki depremler halklarımızı birbirine yakınlaştırmıştı. İnanıyorum ki halklarımızı ayıracak birşey yok, hiçbir zaman da olmadı. Başta hükümetlerimizin, sonrasında ise federasyonlarımızın 2008 için aday olma kararı bizleri daha da yakınlaştırdı. Birbirimizi tanıma şansımız oldu. Sonraki aşamada Türkiye Futbol Federasyonu, 2012’nin ortak alınmasına ilişkin düşüncesini bize aktardı. Baştan söylemem gerekir ki bu konular hükümetleri ilgilendiriyor. Eğer hükümetler böyle bir organizasyon için karar alsalardı, ben ve federasyon üyeleri büyük mutluluk duyardık. Muhtemelen hükümetler arasında bu konuda bir yakınlaşma olmadı, hangi gerekçeyle bilmiyorum. Bu nedenle 2012 için ayrı ayrı başvuruda bulunduk." Türkiye’de dostlar edindiğini ve bunun kendisi için çok önemli olduğunu da dile getiren Gagacis, "Türkiye’de gerçek dostlarım olduğunu hissediyorum. Federasyonun neredeyse tüm üyeleriyle, ayrıca sayın Şenes Erzik ve sayın Levent Bıçakcı ile yakın dostluğumuz var. 
     Türk ve Yunan Futbol Federasyonları arasında dikkati çekecek derecede iyi bir arkadaşlık ve güven ortamı bulunduğunu söylemeliyim" diyerek sözlerini tamamladı. 
     
</TEXT>
</DOC>
