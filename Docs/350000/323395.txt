<DOC>
<DOCNO> 323395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sondun13.html </URL>
<DATE> 2005/03/13/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Rum basını AB, Kıbrıs'a 'özel danışman' atıyor 
</HEADLINE>
<TEXT>

     Avrupa Birliği AB Komisyonu'nun, Finlandiya Dışişleri Bakanlığı'nın eski Müsteşarı ve Finlandiya'nın Kıbrıs Özel Temsilcisi Jaako Blomberg'i, komisyonun ''Kıbrıs Özel Danışmanı'' görevine getireceği bildirildi. 
     Rum kesiminde yayımlanan Fileleftheros gazetesi, Jaako Blomberg'in, komisyonun Kıbrıs sorunuyla ilgili özel danışmanlığını üstleneceğini ve AB Komisyonu'nun genişlemeden sorumlu üyesi Olli Rehn'in, Blomberg'i ''Kıbrıs Özel Danışmanı'' olarak atamak istediğini Güney Lefkoşa'ya ilettiğini duyurdu. 
     Haberde, AB Komisyonu'nun, Kıbrıs sorununun çözümüyle ilgili olası müzakerelerde masada özel danışmanı, yani Blomberg tarafından temsil edileceği kaydedildi. 
     ''Blomberg'in, Brüksel'in Kıbrıs konusunda üstlenmeyi arzuladığı rolü üstlenmesinin de öngörüldüğünü'' yazan gazete, ''Bu öngörünün, Blomberg'in daha önce de özellikle AB-Güney Kıbrıs arasında AB müzakerelerinin başlamasıyla ilgili kararın alınacağı dönemde ve Türkiye'nin aday ülke olarak tanındığı 1999 Helsinki kararlarında, Kıbrıs sorunuyla uğraşmasına dayandığını'' belirtti. 
     Gazete, Olli Rehn'in, Blomberg'i özel danışman olarak atanması yönündeki isteğini birkaç hafta önce, Rum Dışişleri Bakanı Yorgos Yakovu'nun da katıldığı bir çalışma kahvaltısında ortaya koyduğunu ve bu şekilde Rum yönetimi lideri Tasos Papadopulos'a ilettiğini yazdı. 
     
</TEXT>
</DOC>
