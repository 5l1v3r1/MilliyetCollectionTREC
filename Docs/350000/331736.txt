<DOC>
<DOCNO> 331736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/soneko05.html </URL>
<DATE> 2005/04/09/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
İhracatı düşük reel ücret kurtarıyor 
</HEADLINE>
<TEXT>

     Türkiye'nin AB pazarında rakibi olan ülkelere karşı ihracattaki avantajlı konumunu düşük reel ücretlerle sürdürdüğü belirlendi. Reel faizler, enerji maliyetleri ve vergi oranlarının yüksek seyretmesinin ise rekabet şansını azalttığı belirlendi. 
     Dış Ticaret Müsteşarlığı Sektörler İtibariyle Üretim- Dış Ticaret İlişkisi ve Rekabet Koşulları konulu bir araştırma yaptı. Dış Ticaret Uzmanı Murat Erketin tarafından yapılan araştırmada, Türkiye'deki üreticilerin ihracatta rakip konumda bulunan ülkelerin maliyet yapılarıyla karşılaştırıldı. 
     
     ÜCRETLER 
     Araştırmaya göre Türkiye'nin AB pazarında rakibi olan Romanya ve Pakistan dışındaki tüm ülkelerde reel ücretler son 5-8 yıllık dönemde arttı. Özellikle Endonezya, Çin, Polonya ve Güney Kore'nin reel ücret maliyetlerinde 1996 yılından sonra dikkate değer oranda yükselişler yşandı. 
     Araştırmada, Çin'in halihazırdaki düşük ücret avantajını çok uzun süre sürdüremeyeceği ileri sürüldü. 
     Reel ücretler açısından Türk ihracatçılarının 2001-2003 döneminde önemli oranda avantaj elde ettiği belirtildi. 1996 ve 1999 yıllarında sırasıyla 100 ve 115.6 olan olan reel ücret endeksi 2001 yılından itibaren önemli oranda düştüğü itibariyle 91.7'ye geriledi. Türkiye'deki reel ücretlerde 1996'ya göre yüzde 8.3, 2000 yılına göre ise yüzde 26 
     oranında düşüş yaşandığına dikkat çekildi. 
     
     REEL FAİZLER 
     Araştırmaya göre Türk ihracatçılarının en dezavantajlı olduğu alanlardan birisi reel faizler. Türkiye'de rakiplerine göre oldukça istikrarsız bir seyir izleyen reel faizler Endonezya ve Polonya dışındaki rakip ülkelerin tümünden yüksek düzeyde bulunuyor. Araştırmada, 2004 yılında Türk ihracatçıları ve üreticilerinin karşı karşıya olduğu reel faiz oranı yüzde 10-12 seviyelerine düştüğüne dikkat çekilerek, bu durumun ihracatçı üreticilerin faiz maliyetleri dezavantajını azaltmaya başladığı ifade edildi. 
     
     ENERJİ FİYATLARI 
     Türkiye'deki elektrik fiyatları, rakip ülkelerin yanı sıra bir çok gelişmiş ve gelişmekte olan ülkedekilerden yüksek düzeyde seyrediyor. Gelişmiş ülkelerden sadece Japonya ve İtalya'da elektrik fiyatları Türkiye'nin üzerinde bulunuyor. 
     
     VERGİLER 
     Araştırma sonuçlarına göre, üretici ve ihracatçılar için önemli bir maliyet kalemi olan vergiler de ise Türkiye'nin önemli rakipleri olan Rusya, Romanya, Bulgaristan, Polonda ve macaristan gibi ülkelerden yüksek seyrediyor. Özellikle Doğu Avrupa ülkelerinin firmaları vergi oranları açısından Türk ihracatçısına göre önemli bir avantaj taşıyor. 
     Firmaların uluslararası alandaki rekabet göstergelerinden biri olan ekonomik özgürlükler endeksinde ise Türkiye, Çin, Arjantin, Hindistan, Endonezya, Rusya, Romanya, Pakistan gibi ülkelere göre iyi, Malezya, Meksika, Bulgaristan, Yunanistan, Polonya, Güney Kore, Çem Cumhuriyeti gibi ülkelere göre ise daha kötü bir konumda bulunuyor. 
     
     REEL KURLAR 
     Arjantin, Endonezya, Çin, Romanya, Rusya ve Ukrayna son yıllarda reel kur açısından mutlak avantaj elde ettti. 
     TL'nin Hindistan, Japonya ve Pakistan paraları dolara karşı son yıllarda değer kazandı ancak bu değer kazancı TL'dekine göre oldukça düşük kaldı. Dolayısıyla, bu ülkeler Türk ihracatçısına nispi bir avantaj elde etti. Güney Kore, Çek Cumhuriyeti, Macaristan, Tayland, Polonya, Malezya, Norveç ve İsviçre ise parası dolar karşısında TL'den daha büyük oranda değer kazanan ülkeler oldular. 
     Bu arada parası ciddi oranda değerlenen bu ülkelerin dış ticaretlerinde ise ilginç bir durum yaşandı. Bu ülkelerin hepsinde istikrarlı bir ihracat ve ithalat artışı gözlendi. Bazılarının ihracatları önemli oranda arttı. 1999- 2003 döneminde ortalama, Çek Cumhuriyeti yüzde 17, Polonya 
     yüzde 18, Macaristan yüzde 15 oranında ihracat artışı sağladılar. Ancak bu ülkelerin paralarındaki ciddi orandaki değerlenmeye rağmen ithlatlarında Türkiye'de görülen artışa göre oldukça düşük bir artış gerçekleşti. 
     
</TEXT>
</DOC>
