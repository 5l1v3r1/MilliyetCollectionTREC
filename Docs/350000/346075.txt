<DOC>
<DOCNO> 346075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonsiy28.html </URL>
<DATE> 2005/05/26/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Ermeni Konferansı'nın düzenleyicileri Konferans yakında toplanacak 
</HEADLINE>
<TEXT>

     Boğaziçi Üniversitesi BÜ Rektörlüğü’nce ertelenen "İmparatorluğun Çöküş Döneminde Osmanlı Ermenileri" başlıklı konferansın düzenleyici ve katılımcıları, ortak bir bildiri yayınlayarak, konferansın yakın bir gelecekte toplanacağını belirttiler. 
     Hazırlık Komitesi Danışma Kurulu, konferansın oturum başkanları, bildiri sahipleri ve konuşmacılardan oluşan 43 kişinin imzaladığı bildiride, şöyle denildi 
     "Türkiye’nin bilim ve düşünce insanları olarak, BÜ’nün ev sahipliğinde toplanmasını planladığımız İmparatorluğun Çöküş Döneminde Osmanlı Ermenileri Bilimsel Sorumluluk ve Demokrasi Sorunları konulu 3 günlük konferans, baskı, tehdit ve karalamalar sonucu ertelenmek zorunda kalmıştır. Bu konferansın yakın bir gelecekte toplanacağını kamuoyuna duyururuz." Bildiride, toplantıyı düzenlerken "1915’te, öncesinde ve sonrasında ne oldu" sorusuna cevap arandığı belirtilerek, "Son yıllarda, radikal milliyetçi Ermeni tezleri ile Türk resmi tezleri arasında sıkışıp kalan ve giderek daha fazla politize olan tarihi bir meseleyi anlamaya ve anlatmaya çalışıyoruz" denildi. 
     YÖK dahil hiçbir kurum, kuruluş ve kişinin, kendi dışında düzenlenen bir bilimsel toplantıya müdahale hakkı olmadığı savunulan bildiride, şöyle devam edildi 
     "Henüz gerçekleşmemiş bir toplantının sunulmamış bildirilerinin önyargılı bir şekilde suçlanmasını bütünüyle hukuk dışı buluyoruz. Eğer bu toplantının yapılmasına tahammül edilseydi, toplantıya katılan kişilerin ’1915’te, öncesinde ve sonrasında ne oldu ’ meselesi etrafında ne kadar farklı, zengin ve hiç de türdeş olmayan görüşlere sahip oldukları ortaya çıkacaktı. 
     Toplantımızın yakın bir gelecekte yapılmasının, ülkemizde akademik özgürlük, üniversite özerkliği ve genelde demokrasi yolunda atılmış en önemli adımlardan biri olacağına inanıyoruz." Bildiriye, Etyen Mahcupyan, Fikret Adanır, Ali Bayramoğlu, Üstün Ergüder ve Oral Çalışlar’ın da aralarında bulunduğu 43 kişi imza attı. 
     
</TEXT>
</DOC>
