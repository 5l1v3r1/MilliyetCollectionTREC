<DOC>
<DOCNO> 348017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonyas20.html </URL>
<DATE> 2005/06/01/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Dini nedenlerle yüzme dersinden muafiyete ret 
</HEADLINE>
<TEXT>

     Almanya'nın Düsseldorf İdare Mahkemesi, öğrencilerin dini nedenlerle yüzme dersinden muaf tutulamayacaklarına karar verdi. 
     Mahkemeden yapılan açıklamada, 11 yaşındaki Filistinli bir erkek öğrencinin ailesinin mahkemeye yaptığı başvuruda, inançları gereği çocuklarının bikinili ve mayolu kızları görmesinin sakıncalı olduğunu bildirdikleri ifade edildi. 
     Başvuruda ayrıca, bu çocuğun yüzme dersinde İslami kurallara göre giyinme imkanının olmadığının da belirtildiği kaydedildi. 
     Düsseldorf İdare Mahkemesi ise kararında, çocuğun yüzme dersine girmesine engel teşkil eden kuralların kabul edilebilir olmadığını, yüzme dersinin tek başına dini bir aykırılık yaratmasının anlaşılmaz olduğunu belirtti. 
     Mahkeme yargıcı Uwe Sievers, Kur'an-ı Kerim'i yorumlamanın kendi görevleri olmadığını, ancak Almanya'da yaşayan her bir gencin yaz aylarında her yerde ''hafif giyimli'' insanlarla karşılaşmasının mümkün olduğunu söyledi. 
     Mahkeme, ''ortaya çıkması olası vicdani çelişkileri'' önlemek amacıyla, öğrenciye dizlerine kadar mayo giymesini ve farklı cinsiyetlere göre ayrılan kabinlerde soyunmasını önerdi. 
     Bu arada, Berlin Eyaleti Eğitim Bakanı Klaus Böger, dini nedenlerden dolayı bazı derslerden muaf tutulma isteklerinin eyaletteki okullarda en büyük sorunlardan biri olduğunu belirterek, bu yıl 68 ailenin çocuklarını yüzme dersinden, 18 ailenin de cinsellik bilgisi dersinden muaf tutmak için başvuruda bulunduğunu kaydetti. 
     
</TEXT>
</DOC>
