<DOC>
<DOCNO> 336581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/yazar/akyol.html </URL>
<DATE> 2005/04/25/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Ondokuz Mayıs'tan cevap 
</HEADLINE>
<TEXT>


SAMSUN Ondokuz Mayıs Üniversitesi'nde ve Diyarbakır Dicle Üniversitesi'nde kadrolaşma yapıldığına dair iki yazdı yazdım. İki üniversitemizden de cevap geldi. 
Dicle Üniversitesi'nin gönderdiği açıklamayı ve benim karşı eleştirimi daha sonra yazacağım. 
Önce OMÜ'nün açıklaması 

OMÜ konusundaki temel eleştiri 75 doktoralı akademisyenin üniversite ile ilişiğinin kesilmesidir ben bunu kadrolaşma olarak eleştirmiştim. 
Rektörlük, doktora çalışması yapanların "sadece doktora öğrencisi" olduğunu söylüyor. Doktoralarını tamamlayınca "mezun olmuş" sayılırlar, üniversite ile ilişkileri kesilir. 
OMÜ'de bu şekilde "doktora" yapmış eleman sayısı 179, halen doktora eğitimine devam edenlerin sayısı 235'tir. 
Tıp fakültelerinde ise, benzer şekilde, "uzman hekim" çalışmasını tamamlayanların kadroları boşaltılır, akademik kadrolara atanma zorunluluğu yoktur. 
OMÜ açıklamasında, asıl eleştiri konusu olan 75 doktoralı akademisyenin ilişiğinin kesilmesi meselesine hiç temas edilmiyor, böyle genel bilgiler veriliyor. 
YÖK kanununun 33-a maddesi hatırlatılıyor. "Araştırma görevlisi olarak atanmış olup da doktora öğrencisi olanlar" hakkındaki bu maddeye göre 
"Atamaları en çok üç yıl için yapılabilir. Süreleri dolduğunda ilişkileri kendiliğinden kesilir." 
Doğru, kanun böyle diyor. Demek ki 75 doktoralı akademisyenin üniversite ile ilişiğinin kesilmesi "kıyım" değildir kanuna göre "süreleri dolduğunda ilişkileri kendiliğinden kesilmiş", yani bir bakıma doktora öğrenciliğinden 'mezun' olmuşlardır. 
Açıklamada, bugüne kadar OMÜ'de bu şekilde "doktor" olarak yetişmiş eleman sayısının 175, halen doktora eğitimi görenlerin sayısının 48 olduğu belirtiliyor. 
Hemen bütün üniversitelerimizde doktoralı araştırma görevlilerinin süresi sona erince "ilişkilerinin kendiliğinden kesildiğini" söyleyen Sayın Rektör, açıklamada diyor ki 
"Görüldüğü gibi doktora eğitimi alanların hiçbiri kalıcı bir araştırma görevlisi kadrosuna hak kazanmış değildirler. Son günlerde bilerek ya da bilmeyerek üniversitemizin, aslında hemen tüm üniversitelerin de uyguladığı yasaya tamamen bağlı kalarak, doktora öğrenimlerini tamamlayan 'doktor araştırma görevlilerinin' kadrosunu boşaltma uygulaması yanlış ve yanıltıcı bir propagandaya dönüştürülmek istenmektedir... 
Üniversitelerde doktora eğitimini tamamlayan herkesin o üniversitede öğretim üyesi olması zorunluluğu olmadığı gibi, bu gerek kadro gerek çağdaş ve yüksek kaliteli bir üniversite açısından mümkün de değildir. Dolayısıyla doktora eğitimini tamamlamakla öğretim üyesi olarak istihdam edilmek arasında hiçbir ilişki yoktur... Doktora öğrenciliğinin bitmesi durumunda, hiçbir koşulda sürekli kadro kullanılması gibi bir uygulama bulunmamaktadır..." 

AÇIKLAMA böyle, benim cevabım yarın... Bakalım yargı kararları ne diyor 



</TEXT>
</DOC>
