<DOC>
<DOCNO> 349275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun05.html </URL>
<DATE> 2005/06/06/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Papadopulos halk desteğini kaybediyor 
</HEADLINE>
<TEXT>

     Güney Kıbrıs lideri Tasos Papadopulos halk desteğini kaybediyor. Son anketler Papadopulos ve partisine verilen desteğin azaldığını ortaya koydu. 
     Rum Fileleftheros gazetesi, 23 mayıs-2 haziran tarihlerinde 748 kişiyle yaptırdığı, Rum yönetiminin çalışmalarıyla ilgili anket sonucunu yayımladı. 
     Ankete katılanlar, "Tasos Papadopulos'un çalışmalarından ne kadar memnunsunuz" sorusuna, mayıs 2005 itibarıyla, yüzde 26'sı 'çok memnun', yüzde 41'i 'yeteri kadar memnun', yüzde 21'i 'o kadar memnun değil', yüzde 12'si ise 'hiç memnun olmadığı' yanıtını verdi. 
     Haberde, mayıs 2004'te Papadopulos'un çalışmalarından 'çok memnun olanların' oranı yüzde 34 iken, mayıs 2005'te bu rakamın yüzde 26'ya düştüğü belirtildi. 
     
     Seçim anketinin galibi AKEL 
     Öte yandan AKEL partisinin yayın organı Haravgi gazetesi bin 200 kişinin katıldığı ankette, "bu pazar seçim olsaydı, hangi partiye oy verirdiniz" sorunu yöneltti. 
     Anket sonucuna göre, AKEL yüzde 28, Demokratik Seferberlik Partisi DİSİ yüzde 24.5, Papadopulos'un başkanı olduğu Demokratik Parti de DİKO yüzde 19.1 destek aldı. 
     
</TEXT>
</DOC>
