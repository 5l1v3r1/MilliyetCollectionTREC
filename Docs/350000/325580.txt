<DOC>
<DOCNO> 325580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonsiy09.html </URL>
<DATE> 2005/03/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Ankara, Irak'ta yasal siyasi gruplarla temaslarını sürdürüyor 
</HEADLINE>
<TEXT>

     Ankara, Irak'ta siyasi süreçte söz sahibi olan yasal gruplarla temaslarını sürdürüyor. 
     Edinilen bilgiye göre, bu çerçevede önümüzdeki günlerde kısa adı SCIRI olan Irak'taki en etkili Şii gruplardan Irak İslam Devrimi Yüksek Konseyi'nden bir heyet Ankara'da temaslarda bulunacak. 
     Türkiye, bölgedeki gruplara demokrasi alanındaki deneyimlerini aktarıyor. Bu çerçevede geçen hafta Irak'taki Sünnilerin başlıca siyasi oluşumu Irak İslam Partisi'nin Genel Başkanı Muhsin Abdülhamid Türk yetkililerle temaslarda bulunmuştu. 
     Bu arada, Ankara, Irak'taki seçimlerin ardından oluşacak yeni süreçte, Türkmenlerin siyasi alanda ağırlıklarını artırmalarını bekliyor. 
     Türkmenlerin Irak'taki üçüncü büyük etnik grup olduğuna işaret eden kaynaklar, Türkmenlerin bu özelliğiyle Bulgaristan'daki Türkler gibi ülke siyaset ve yönetiminde etkin bir yere sahip olabileceğini kaydettiler. 
     Öte yandan Ankara, Musul'da başkonsolosluk açılması ve Türkiye'nin evsahipliğini yapacağı Irak'a komşu ülkeler toplantısı için Irak'ta yeni hükümetin kurulmasını bekliyor. 
     Yeni hükümetin kısa sürede kurulması durumunda, Irak'a komşu ülkeler toplantısının İstanbul'da nisan ayında yapılması planlanıyor. 
     Türkiye'nin öncülüğünde başlayan süreç çerçevesinde, Irak'a komşu ülkelerin dışişleri bakanları daha önce İstanbul'da iki kez bir araya gelmişti. 
     
</TEXT>
</DOC>
