<DOC>
<DOCNO> 333400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonspo24.html </URL>
<DATE> 2005/04/14/ </DATE>
<TIME> 19.54 </TIME>
<AUTHOR>  </AUTHOR>
<HEADLINE>
Beşiktaş'ta Fatih ve Çağdaş antremana katıldı 
</HEADLINE>
<TEXT>

     Beşiktaş, ligde Fenerbahçe ile yapacağı derbi maçın hazırlıklarını sürdürdü. 
     BJK Nevzat Demir Tesisleri'nde, teknik direktör Rıza Çalımbay yönetimindeki akşam antrenmanı basına kapalı gerçekleştirildi. Tedavi için gittiği Hollanda'dan dönen Fatih ile Üniversite Milli Takımı'ndan dönen Çağdaş da antrenmana katıldı. Kulüp doktoru Ayhan Optur, takımdan ayrı koşu yapan Fatih'in, önümüzdeki pazartesi gününden itibaren takımla birlikte çalışabileceğini söyledi. 
     Sağ arka adalesinde gerilme olan Sergen bugün dinlendirilirken, İbrahim Üzülmez'in ayağındaki alçı da alındı ve fizik tedaviye başlandı. 
     Siyah-beyazlı futbolcular antrenmanda taktik ağırlıklı çift kale maç yaptı. Antrenmanı kulüp başkanı Yıldırım Demirören ve Divan Kurulu'nun bazı üyeleri de izledi. 
     Beşiktaş yarın akşam yapacağı antrenmanla hazırlıklarını sürdürecek. Siyah-beyazlılar antrenman öncesi tesislerde kampa girecek. 
     
</TEXT>
</DOC>
