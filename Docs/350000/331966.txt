<DOC>
<DOCNO> 331966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonsiy09.html </URL>
<DATE> 2005/04/10/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
CHP'li Gazalcı TEKEL'e teklif gelmemesi fırsat 
</HEADLINE>
<TEXT>

     CHP Denizli Milletvekili Mustafa Gazalcı, TEKEL'in sigara işletmesinin özelleştirilmesi için açılan ihalenin, teklif gelmemesi nedeniyle iptal edilmesini, "TEKEL'i özelleştirme kapsamından çıkarıp, cesur adımlar atılması için" fırsat olarak nitelendirdi. Gazalcı, "Artık altın yumurtlayan TEKEL, özelleştirme kapsamından çıkarılmalıdır" dedi. 
     CHP Milletvekili Gazalcı, yaptığı açıklamada, "Ülkemizin sigara pazarının yüzde 50'sini zaten ele geçirmiş yabancı sigara tekelleri, ister TEKEL'in değerini daha da düşürerek satın almak, isterse başka nedenlerle teklif vermemiş olsun biz dünyanın her uygar ülkesinde olduğu gibi ulusal çıkarlarımızın gereğini yapmamız gerekir" dedi. 
     Gazalcı, TEKEL'in öncelikle "Kurbanlık koyun gibi ha gitti ha gidiyor ortamından kurtarılması" gerektiğini ifade ederek, şu önerileri sıraladı 
     "Yeni bir anlayışla sigara fabrikalarının teknolojisi yenilenmeli. Piyasanın istediği sert kutu sigara üretimi artırılmalı. Sahte ve kaçak sigara satımı sıkı denetimle önlenmeli. 30 yıldır bir türlü açılamayan Manisa Akhisar Sigara Fabrikası üretime geçirilmeli. Yabancı sigara tekellerinin işine yarayan Tütün Yasası ulusal çıkarlarımıza uygun olarak yeniden düzenlenmeli. TEKEL'in daha özerk çalışabilmesi, Tütün Üst Kurulu'nun etkisinden kurtulabilmesi için yeni bir yasal düzenleme yapılmalı. 
     Gerekirse 2 milyar sigara üretimi koşulu indirilerek yerli girişimcilerin sigara üretebilmesinin yasal ortamı sağlanmalı. Tütün üreticilerinin tek çatı altında örgütlenmesi sağlanmalı. Şark tipi tütün üreten Türkiye, Yunanistan, Bulgaristan, eski Yugoslavya ülkeleri, ortak hareket ederek dünya sigara pazarına girmeli." Yaklaşık 30 yıldır sürdürülen "tütün ve sigara sanayiini baltayan, TEKEL'i güçsüz bırakan, ülke pazarını yabancılara hızla kaptıran yanlış politikaların" bırakılmasını isteyen Gazalcı, "2.5 yıldır yaptığı özelleştirmelerle, izlediği politikalarla ülkenin ulusal çıkarlarını düşünmeyen AKP iktidarı umarız TEKEL'de de aynı hataya düşmez" dedi. 

ANKA 

     
</TEXT>
</DOC>
