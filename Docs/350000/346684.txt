<DOC>
<DOCNO> 346684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/soneko03.html </URL>
<DATE> 2005/05/28/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Faiz düştü vade uzadı, konut kredileri patladı... 
</HEADLINE>
<TEXT>

     Bankaların kredi faizlerinde yaptıkları indirim ve vadeyi uzatmalarının etkisiyle konut kredileri neredeyse ikiye katlandı. Yılbaşından bu yana yüzde 85 büyüyen konut kredileri, 4.9 milyar YTL’ye ulaşarak ilk kez taşıt kredilerini geçti. 
     Bankalar, vadesi 20 yıla kadar ulaşan konut kredilerinin faizlerini yüzde 1.45’e kadar çekti. 
     ANKA’nın Merkez Bankası verilerinden yaptığı belirlemeye göre, bankaların tüketicilere açtığı konut kredilerinin tutarı, yılbaşından 20 Mayıs’a kadar olan dönemde yüzde 84.9 oranında 2 milyar 241.6 milyon YTL’lik büyüme kaydetti. 2004 yılı sonunda 2 milyar 641.2 milyon YTL olan konut kredileri, 20 Mayıs 
     itibariyle 4 milyar 882.8 milyon YTL’ye kadar çıktı. 
     Konut kredilerinin 804.7 milyon YTL’lik bölümünü dövize endeksli krediler oluşturdu. Bu krediler sözkonusu dönemde yüzde 32.7 oranında 198.3 milyon YTL arttı. 
     
     TOPLAM KREDİLERDEKİ PAYI YÜZDE 28’E ÇIKTI 
     Konut kredilerinin toplam tüketici kredileri içindeki payı da hızla artıyor. 2004 yılı sonunda yüzde 20.4 olan konut kredilerinin tüketici kredileri içindeki payı, 20 Mayıs’ta yüzde 27.9’a kadar çıktı. 
     Taşıt kredilerinin toplamdaki payı yüzde 33.4’ten yüzde yüzde 26.5’e, diğer tüketici kredilerinin payı yüzde 46.1’den yüzde 45.5’e indi. 
     
     TAŞIT KREDİLERİNİ İLK KEZ GEÇTİ 
     Konut kredileri ilk kez taşıt kredilerinden daha yüksek bir büyüklük oluşturdu. Taşıt kredileri yılbaşından bu yanaki dönemde yalnızca yüzde 7.2 oranında 312.8 milyon YTL artarak 4 milyar 635 milyon YTL’ye ulaştı. Diğer tüketici kredilerinin tutarı da yüzde 33.5 oranında 1 milyar 996.7 milyon YTL artarak 7 milyar 958.3 milyon YTL’ye çıktı. 
     
     BANKA GRUPLARINA GÖRE TÜKETİCİ KREDİLERİ 
     Tüketici kredilerinin 10 milyar 190.8 milyon YTL’yle en büyük bölümünü özel bankalar kullandırdı. Özel bankaların tüketici kredileri, sözkonusu dönemde yüzde 32.9 oranında 2 milyar 520.8 milyon YTL arttı. 
     Kamu bankalarının tüketici kredileri 1 milyar 616.9 milyon YTL artarak 5 milyar 816.4 milyon YTL, yabancı bankaların kredileri 413.4 milyon YTL artarak 1 milyar 468.6 milyon YTL oldu. 
     
     KONUT KREDİSİ FAİZLERİ YÜZDE 1.45’E KADAR İNDİ 
     Konut kredilerindeki artışta bankaların kredi faizlerinde peşpeşe yaptıkları indirimler belirleyici oldu. ANKA’nın 15 bankanın faizlerinden yaptığı derlemeye göre, konut kredisi faizleri yüzde 1.45’e kadar indi. Konut kredilerine bu düzeyde faiz uygulayan bankalar arasında Akbank, HSBC Bank, Koçbank ve Oyakbank yer alıyor. 
     Kredi faizi en yüksek olan banka ise Denizbank oldu. 
     Denizbank’ın konut kredisi faizleri yüzde 1.55 ile yüzde 1.8 arasında değişiyor. 
     Konut kredilerinin vadesi de giderek uzuyor. Bankaların konut kredilerinin vadeleri 1 aydan 240 aya 20 yıl kadar çıkıyor. 

ANKA 
     
</TEXT>
</DOC>
