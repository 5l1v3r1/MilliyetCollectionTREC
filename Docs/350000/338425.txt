<DOC>
<DOCNO> 338425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/soneko12.html </URL>
<DATE> 2005/04/30/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 4.61 değer yitirdi... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 4.61 oranında değer yitirdi. 
     Yurtdışı piyasalara bağlı hareketin sürdügü İMKB'de, ABD Merkez Bankası'nın FED 3 Mayis Salı günü düzenlenecek faiz toplantısı ve 29 Mayıs'ta Fransa'da yapılacak olan AB anayasasıyla ilgili referanduma ilişkin tedirgin bekleyişin tepki alımlarını sınırladığı görüldü. 
     Hazine ihaleleri, petrol fiyatları ve alternatif piyasalardaki hareketlerin de etkili olduğu borsada, IMF ile ilgili gelişmeler de izlendi. Endeks geçen hafta en düşük 23,169.51, en yüksek 24,896.47 puanı gördü. 
     ABD verilerinin izlenmeye devam edilieceğini belirten borsa uzmanları, İMKB'de gelecek hafta Salı günü yapılacak FED toplantısından çıkacak karar ve yapılacak açıklamaların piyasalara yön vermesinin beklendiğini kaydediyor. 
     Aynı gün açıklanacak enflasyon rakamlarının da İMKB üzerinde etkili olacağını tahmin eden uzmanlar, bu gelişmelerin ardından piyasanın gözünün Avrupa Birliği sürecine yönelik gelişmelere ve özellikle Fransa'da yapılacak referanduma çevrilmesinin beklendiğini savunuyor. 
     
     ÖZETLE PİYASALAR 
     Borsa, hafta boyunca düşüş eğiliminde oldu. İMKB Tahvil ve Bono Piyasası'ndaki ortalama oranlarda yarım puan dolayında düşüşler yaşandı. YTL karşısında dolar ve avro değer kazandı. Mevduat faizlerinin ortalamalarında 0.20 puanlık düşüşler oldu. 
     Hisse senetleri haftalık bazda ortalama yüzde 4.61 oranında değer yitirdi. 24 ayar külçe altının gram satış fiyatı yüzde 2.37, Cumhuriyet altınının satış fiyatı yüzde 2.73 arttı. Türk Lirası karşısında dolar yüzde 1.91, avro da yüzde 1.13 artış gösterdi. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.05 oranında geriledi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.26, haftalık reponun net getirisi yüzde 0.22 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 0.27'lik artışla başladı. Ardından üç gün boyunca düşüş eğiliminde olan endeks, Cuma günü arttı. Endeks Salı günü ortalama yüzde 1.27, Çarşamba günü ortalama yüzde 1.69, Perşembe günü de ortalama yüzde 2.29 düşerken, Cuma günü ortalama yüzde 0.31 oranında artış gösterdi. 
     Endeks, geçen hafta boyunca 1,139.11 puanlık düşüşle 24,730.75 puandan 23,591.64 puana geriledi. Hisse senetlerindeki haftalık ortalama düşüş yüzde 4.61 oldu. 
     İMKB Ulusal-Mali Endeksi 1,671.96 puan düşüşle 36,088.65 puandan 34,416.69 puana, İMKB Ulusal-Sanayi Endeksi 829.50 puan düşüşle 19,930.04 puandan 19,100.54 puana ve İMKB Ulusal-Hizmetler Endeksi 510.06 puan düşüşle 13,670.57 puandan 13,160.51 puana geriledi. 
     Böylece, mali grup hisseleri ortalama yüzde 4.63 oranında, sanayi grubu hisseleri ortalama yüzde 4.16 oranında ve hizmetler grubu hisseleri de ortalama yüzde 3.73 oranında değer yitirdi. 
     
     KAZANANLAR VE KAYBEDENLER 
     Borsada geçen haftada işlem gören 313 hisse senedinden 63'ü değer kazanırken, 240 hisse senedi değer yitirdi, 10 hisse senedinin değeri de değişmedi. 
     Geçen hafta en yüksek oranlı artış, yüzde 35.90 ile Koza Davetiyeleri YENİ hisselerinde gerçekleşti. Yüzde 32.08'lik artışla ÇBS Boya YENİ hisseleri ikinci ve yüzde 30.65'lik artışla Koza Davetiyeleri hisseleri üçüncü oldu. 
     En yüksek oranlı düşüş ise yüzde 26.51 ile Afyon Çimento hisselerinde oldu. Yüzde 20.36'lık düşüşle Kütahya Porselen hisseleri ikinci ve yüzde 15.22'lik düşüşle de Boyner Mağazacılık hisseleri üçüncü sırada yer aldı. 
     İMKB Ulusal Pazar'da geçen hafta toplam 1 milyar 49 milyon 258 bin adet hisse senedi işlem gördü ve karşılığında 3 milyar YTL'lik işlem hacmi gerçekleşti. 
     
     DÖVİZ 
     Geçen hafta, tüm döviz birimleri YTL karşısında değer kazandı. İstanbul serbest döviz piyasasında alınıp satılan ABD Doları Türk Lirası karşısında yüzde 1.91, Avro da yüzde 1.13 oranında değer kazandı. 
     Önceki hafta sonuna göre ABD Doları'nın Türk Lirası satış fiyatı 0.0260 YTL artarak 1.3850 YTL'ye, Avronun satış fiyatı 0.0200 YTL artarak 1.7950 YTL'ye yükseldi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 1.92 artışla 2.6500 YTL'ye, İsviçre Frangı'nın satış fiyatı da yüzde 2.43 artışla 1.1780 YTL'de çıktı. 
     Bugün öğle saatlerinde ise İstanbul serbest piyasada ABD Doları 1.3870 YTL'den, Avro 1.7870 YTL'den, İngiliz Sterlini 2.6600 YTL'den ve İsviçre Frangı da 1.1740 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı bir önceki hafta sonuna göre yüzde 2.37, Cumhuriyet altınının satış fiyatı da yüzde 2.73 oranında yükseldi. 
     Külçe altının gram satış fiyatı 19.45 YTL'ye, Cumhuriyet altınının satış fiyatı 131.50 YTL'ye çıktı. 
     İstanbul Altın Borsası'nda İAB geçen hafta YTL bazında işlem yapılmadığı için 24 ayar altının gram fiyatı değişmeyerek 18.50 YTL'de kaldı. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.05 oranında değer yitirdi. 
     Yatırım fonlarının fiyat seyrini izleyen A.A Bileşik Fon Endeksi 273 puan düşerek 571,980 puandan 571,707 puana geriledi. 
     Geçen haftanın en çok değer kazanan katılma belgeleri, yüzde 1.36'lık artışla Ata B Tipi Yabancı Menkul Kıymetler Yatırım Fonu, yüzde 1.22'lik artışla Eczacıbaşı Menkul Değerler B Tipi Tahvil Bono Fonu ve yüzde 1.21'lik artışla da Ata B Tipi Tahvil Bono Fonu olarak sıralandılar. 
     Haftanın en çok değer yitiren katılma belgeleri ise yüzde 4.14'lük düşüşle Anadolubank A Tipi Değişken Fon, yüzde 3.95'lik düşüşle Dış Yatırım A Tipi İMKB-30 Endeks Fon ve yüzde 3.92'lik düşüşle Bizim Menkul Değerler A Tipi Hisse Fon oldu. 
     
     HAZİNE İHALELERİ 
     Hazine geçen hafta, biri bono, ikisi tahvil olmak üzere 3 ihale düzenledi. 
     Hazine'nin Pazartesi günü düzenlediği 210 gün vadeli iskontolu bono ihalesinde basit faiz yüzde 16.08, bileşik faiz yüzde 16.62 oldu. 
     İhaleye toplam nominal 2 milyar 424.3 milyon YTL teklif gelirken, nominal 1 milyar 559.2 milyon YTL, net 1 milyar 426.8 milyon YTL'lık satış gerçekleşti. İhalede satılan bonoların geri ödemesi 23 Kasım 2005'de yapılacak. 
     Hazine'nin Salı günü düzenlediği 560 gün vadeli iskontolu tahvil ihalesine, nominal 4 milyar 457.9 milyon YTL'lık teklif geldi. Nominal 1 milyar 559.8 milyon YTL, net 1 milyar 213.9 milyon YTL satışın yapıldığı ihalede, basit faiz yüzde 18.52, bileşik faiz yüzde 17.70 oldu. Tahvillerin geri ödemesi 8 Kasım 2006'da olacak. 
     Yine aynı gün gerçekleştirilen 6 ayda bir değişken faiz ödemeli Devlet Tahvili ihalesinde ise 2 milyar 144.9 milyon YTL'lık teklife karşın, nominal 1 milyar 372.9 milyon YTL, net 1 milyar 426.7 milyon YTL'lık satış yapıldı. İhalede dönemsel faiz yüzde 9.93 oldu. Söz konusu tahvillerin geri ödemesi 17 Şubat 2010'da yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.27 ile yüzde 0.36 arasında gerçekleşti. 
     Mevduat faizlerinin ortalamalarında geçen hafta 0.20 puanlık düşüşler oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.26 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 15.2 dolayında bulunan haftalık reponun net getirisi de yüzde 0.22 oldu. 
     
</TEXT>
</DOC>
