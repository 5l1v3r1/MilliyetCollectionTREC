<DOC>
<DOCNO> 338859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko19.html </URL>
<DATE> 2005/05/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Japonlar baklava istedi... 
</HEADLINE>
<TEXT>

     Japonya’da yerleşik bir firma, Türkiye’den baklava satın almak istediğini bildirdi. 
     Baklavacı Ömer Güllüoğlu ise yaş baklavanın raf ömrünün 3 gün, kuru baklavanın raf ömrünün 15 gün olduğunu vurgularken, böylesi bir talebi, "dondurulmuş ürün" olarak karşılamanın mümkün olduğunu söyledi. 
     Tarım ve Köyişleri Bakanlığı, yabancı firmaların Türkiye’den tarımsal ürün satın almak için İhracatı Geliştirme Merkezi’ne İGEME 
     yaptığı başvuruları web sitesi aracılığıyla tarımsal işletmelere duyuruyor. Duyuruya göre geçen ay Avusturalya, İran, Arjantin, Japonya, Singapur, Yunanistan, İsrail, Lübnan, Malezya, Çin, Hollanda, Endenozya, Güney Afrika, İsveç, Yemen, Cezayir, Bahreyn, Pakistan ve Singapur’da yerleşik firmalar, Türkiye’den tarımsal ürün satın almak için İGEME’ye başvurdu. Bu firmalar başvurularında, Türkiye’den "baklava, kuru incir, kayısı, fındık, Karadeniz bölgesine ait midye, nohut, meyve suyu, çikolata, şeker, sakız, bisküvi, gofret, şarap, kuru üzüm, taze meyve, helal kesim yöntemiyle kesilmiş koyun bağırsağı, makarna, ayçiçek yağı, kuru yemiş, pamuk atığı, konserve, süt ürünleri, zeytin, hayvan yemi olarak çayır, deri, pirinç, alkollü ve alkolsüz içecekler, kestane şekeri, safran, mısır, fasulye, baharat, haşhaş, fıstık" satın almak istediklerini duyurdu. 
     
     "DONDURULMUŞ OLARAK MÜMKÜN" 
     Gaziantepli baklava üreticileri, Gaziantep’e gelen yabancı turistlerin tadına hayran olduğu baklavanın raf ömrünün kısa olduğunu, ihracatının yeni yatırımları gerektirdiğini söyledi. 
     Baklavacı Ömer Güllüoğlu, yaş baklavanın raf ömrünün 3 gün, kuru baklavanın raf ömrünün 15 gün olduğunu anlatırken, şöyle konuştu 
     "Biz üretimimizi günlük olarak satıyoruz. İstanbul ve Ankara başta olmak üzere diğer pek çok ilden ulaşan baklava taleplerini de karşılıyoruz. Ama talep Japonya’dan olunca düşünmemiz lazım. Böylesi bir talebi, dondurulmuş ürün olarak karşılamak mümkün. Bu da talebin ciddi olması halinde mümkün olabilir. Ama Japonların kendi sofralarında tüketecekleri baklava, bizim Gaziantep’te kendilerine sunduğumuz baklavanın aynısı olamaz. Bizim inancımız, en lezzetli baklava üretildiği yerde yenen baklavadır." 
     
</TEXT>
</DOC>
