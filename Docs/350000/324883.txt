<DOC>
<DOCNO> 324883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur33.html </URL>
<DATE> 2005/03/18/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Şener heyelan bölgesinde Tüm evler ve ahırlar yeniden yapılacak 
</HEADLINE>
<TEXT>

     Sivas'ın Koyulhisar İlçesi Sugözü Köyü Kuzulu Mezrası'nda incelemelerde bulunan Devlet Bakanı ve Başbakan Yardımcısı Abdüllatif Şener, ''Kimsenin mağdur olmaması için gereken destekler verilecektir. Tüm vatandaşlarımız için yeni bir iskan mahalli oluşturulacak. Tüm evler ve ahırlar yeniden yapılacaktır'' dedi. 
     Öğle saatlerinde toprak kaymasının yaşandığı Kuzulu Mezrası'nda incelemelerde bulunan Devlet Bakanı ve Başbakan Yardımcısı Abdüllatif Şener ile Bayındırlık ve İskan Bakanı Zeki Ergezen, bürokratlar, Vali Hasan Canpolat ve mezrada muhtarlık yapan Temel Korkmaz ile yaptıkları toplantının ardından Sugözü Köyü Merkez Camii'nde vatandaşlarla birlikte cuma namazını kıldılar. 
     Vatandaşlara konuşan Şener, Sivas, Tokat, Erzincan, Erzurum illerinden bölgeye gerekli desteğin gönderildiğini belirterek, şunları kaydetti 
     ''Kimsenin mağdur olmaması için gereken destekler verilecektir. Tüm vatandaşlarımız için yeni bir iskan mahalli oluşturulacak. Tüm evler ve ahırlar, yeniden yapılacaktır. Nasıl yapılacağıyla ilgili müsteşar yardımcımız, vilayet, kaymakamlık gerekli araştırmaları yapacak, mağdur olan ailelerle de görüşecek ve ona göre bir yer belirlemesi yapılacaktır. En kısa zamanda tamamlanması konusunda, hem bakanlığımız hem de hükümetimiz kararlıdır. Bu arada ortaya çıkan zararların karşılanması için de gerekli ödenekler gönderilecektir'' dedi. 
     Yapılacak çalışmalarla da ilgili olarak bilgi veren Şener, şöyle devam etti 
     ''Bize bildirildiğine göre, kısa zamanda bazı teknik sorunların olabileceğini söylediler. Akan bir dere var. Burada 15-20 metre derinliğinde oluşan bir gölet var. Su akıntısıyla beraber oradan toprak çekimi yapıldığı taktirde toprak kaymasının devam edeceği görülüyor. Ama biz Bayındırlık Bakanımız Zeki Ergezen ile birlikte yeniden orayı görmeye çalışacağız. Yapılabilecek bir şey varsa, onu gerçekleştirmeye çalışacağız. Ben tekrar devletin yanınızda olduğunuzu, acil ihtiyaçlarınızın karşılanacağını, oradaki tüm ev ve ahırların devlet tarafından en kısa zamanda en uygun şekilde yeniden yapılacağını ifade ediyorum.'' Devlet ve milletin daima mağdur vatandaşların yanında olduğunu ifade eden Şener, sözlerini şöyle tamamladı 
     ''Kızılay ve AKUT gibi sivil toplum kuruluşları buradadır. Ankara ve İstanbul'dan da vatandaşlarımız buradadır. Milletvekillerimiz de aramızdadır. Ben de bugün helikopterle Bayındırlık Bakanımız Zeki Ergezen ile bölgeye intikal ettik. Buraya inmeden önce havada tur atarak bölgeyi incelemeye çalıştık. Gerçekten manzara bizi üzen bir manzaradır. Ben hayatını kaybedenlere Allah'tan rahmet, yakınlarına başsağlığı diliyorum. Ancak şunu hemen belirtmek isterim ki, hükümetle, mahalli yönetimiyle, milletvekilleriyle herkes sizinle birliktedir. Devlet yanınızdadır. Bu felaket için yapılması gereken her şey yapılacaktır. Devletin yaptığı her şey bütün acıları ortadan kaldırmaz elbet, acıların da paylaşıldıkça azalacağına inanıyoruz. Bu duygu ile zaten yanınızdayız.'' Kuzulu Mezrası'nda bulunan vatandaşların geçici olarak ne ihtiyacı varsa karşılanacağını ifade eden Şener, ''Valimiz koordinasyonu sağlayacaktır. Zaten Ankara'dan Bayındırlık Bakanımızın Müsteşar Yardımcısı ve Daire Başkanı dün gelmiştir. Bugün de müsteşar yardımcısı ve diğer görevlileri beraber getirdik. Biz ayrıldıktan sonra da onlar incelemelerini yapacaklardır'' diye konuştu. 
     Bakan Şener ve Ergezen, daha sonra teknik heyetle birlikte karayoluyla toprak kaymasının meydana geldiği Kuzulu mezrasına giderek, incelemelerde bulundu. 
     
</TEXT>
</DOC>
