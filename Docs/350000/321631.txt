<DOC>
<DOCNO> 321631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonyas08.html </URL>
<DATE> 2005/03/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
'İnsan beyinli fare' geliştirilecek 
</HEADLINE>
<TEXT>

     LONDRA DHA 

      GÖSTERİLDİĞİ 1999 yılında büyük gişe hasılatı yapan 'Stuart Little' filmiyle çocukların kalbinde taht kuran konuşan fare Stuart 'gerçek' oluyor. 
     ABD'nin California eyaletindeki Stanford Üniversitesi uzmanları, tartışma yaratan yeni bir proje kapsamında insan beyinli fare dünyaya getirmeye hazırlanıyor. Daha önce laboratuvar ortamında, beyninin yüzde 1'i insan hücrelerinden oluşan fareler üretmeyi başaran araştırmacıların yeni hedefi, kürtajla alınmış insan ceninlerinin kök hücrelerini kullanarak, beyinlerinin yüzde 100'ü insan hücrelerinden oluşan fareler geliştirmek olacak. 
     İngiliz The Sunday Telegraph gazetesindeki habere göre, üniversitenin Kanser-Kök Hücre Biyolojisi Enstitüsü Başkanı Profesörü Irving Weissman, insan beyinli fare projesiyle, Parkinson ve Alzheimer gibi hastalıkların kök hücreleriyle tedavi edilip edilemeyeceğine dair önemli ipuçları sağlanabileceğini belirtiyor. 
     
     FARE İNSAN GİBİ DAVRANMAYA BAŞLARSA PROJE DURDURULACAK 
     Stanford'daki araştırma ekibi halen, Amerikan yönetimi desteğiyle çıkarılacak olan kilit öneme sahip bir raporu bekliyor. Bu ay içinde yayınlanacak olan raporda, insan ile hayvan arasındaki farkın bilim tarafından hangi seviyeye kadar indirgenebileceği belirtilecek. Ancak üniversitenin etik komitesi projeye onay vermiş durumda. 
     Komite Başkanı Henry Greely, "Eğer fare, gelişmiş bir hafıza ya da problem çözme gibi insan tarzı davranışlar sergilemeye başlarsa proje orada durdurulacak" diye konuştu. 
     Greely, "Proje biraz tüyler ürpertici gibi görünse de bu fare birden ayağa kalkıp 'Merhaba ben Mickey'im' demeyecek. Çünkü insanoğlunun beyni çok daha karmaşık bir yapıya sahip" dedi. Profesör Weissman ise fare doğmadan önce bu hayvanın insan benzeri hareketler sergileyip sergilemeyeceğini anlamanın yolu olmadığını belirtti. 
     
     'FARE RAHMİNDE İNSAN EMBRİYOSU GELİŞEBİLİR' KORKUSU 
     Ahlaki yönden projeye karşı çıkan çevreler, doğacak farenin beynindeki insana ait kök hücrelerin, hayvanın başka organlarına da sıçrayabileceğinden ve bunun sonucunda hayvanın üreme sisteminde insan spermi ya da yumurtaları oluşmasından endişe ediyor. Muhalif bilim adamları bu durumda, insan beyinli 2 farenin çiftleşmesi sonucu, dişi farenin rahminde bir insan embriyosu oluşabileceğine dair korkularını dile getiriyor. 
     Stanford Üniversitesindeki kök hücre araştırmalarına destek verenler arasında ünlü aktör Michail J. Fox da bulunuyor. Parkinson hastası olan Fox, 'Stuart Little' filminde konuşan fareyi seslendirmişti. 
     
</TEXT>
</DOC>
