<DOC>
<DOCNO> 316170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur04.html </URL>
<DATE> 2005/02/17/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Pişkin hırsız 
</HEADLINE>
<TEXT>

     Ersin ERCAN- Taner BAYAR DHA 

      BOLU'da, iş başvurusu için gittiği mağazanın halkla ilişkiler görevlisinin cüzdanını çalan 23 yaşındaki Ali Şahap, başvurunun sonucunu öğrenmek için bir ay sonra gittiğinde bir başka görevlinin cep telefonunu ve parasını çaldı. Şahap, şüphelenen mağaza çalışanlarının ihbarıyla yakalandı. 
     İzzet Baysal Caddesi'ndeki Latif Mağazası'na 1 ay önce giden Ali Şahap iş başvurusunda bulundu. Halkla ilişkiler görevlisi 27 yaşındaki Meral Çakır satış elemanı olarak çalışmak isteyen Ali Şahap'a başvuru formu verip doldurmasını istedi. Ali Şahap, formu doldururken Meral Çakır'ın dalgınlığından yararlanıp, yan masadaki diğer görevli 25 yaşındaki Filiz Erdoğan'a ait çantadaki cüzdanı alıp cebine koydu. Formu teslim eden Şahap mağazadan ayrıldı. İş çıkışı içinde 440 milyon lira ve kredi kartının bulunduğu cüzdanının çalındığını fark eden Filiz Erdoğan, unutmamak için şifresini arkasına yazdığı kredi kartıyla para çekilebileceğini düşünüp bankaya başvurdu. Bu arada kartla hesaptaki 120 milyon liranın çekildiği anlaşıldı. Banka görevlileriyle birlikte güvenlik kamerasındaki kayıtları izleyen Meral Çakır ve Filiz Erdoğan, parayı çeken kişiyi iş başvurusu için gelen Ali Şahap'a benzetti, ancak emin olamadıkları için polise bildirmedi. 
     İş başvurusunun sonucunu öğrenmek için 1 ay içinde mağazaya 5 kez gidip gelen Ali Şahap, 1 hafta önceki son gidişinde mağazanın halkla ilişkiler bölümünde kimsenin olmadığını görünce bu sefer de masanın üzerinde duran Meral Çakır'ın cep telefonuyla, cüzdanındaki 50 milyon lirayı aldı. Bu sırada görevli Meral Çakır içeriye girdi. Ali Şahap, Meral Çakır'a başvuru formuna yazdığı telefon numarasının değiştiğini belirterek, yeni telefon numarasını verip çıktı. Masanın üzerinde cep telefonunun olmadığını gören Meral Çakır, mağaza telefonundan kendi cep telefonunu aradı. Kendi telefonunun sesinin merdivenlerden inmekte olan Ali Şahap'tan geldiğini duyan Meral Çakır, mağazanın güvenliğini arayarak yardım istedi. Ancak Ali Şahap, mağazadan koşarak uzaklaştı. 
     Meral Çakır ve Filiz Erdoğan, bunun üzerine polise başvurdu. Polis, hırsızı yakalamak için çalışma başlatırken, mağaza çalışanlarından biri Ali Şahap'ı dün Tabaklar Mahallesi'nde bir kafeye girerken görünce polise haber verdi. Kafeye gelen polis, daha önce de hırsızlıktan sabıkalı olan Ali Şahap'ı yakaladı. Suçunu itiraf eden Ali Şahap, kredi kartını Filiz Erdoğan'a iade ederken, cep telefonunu sattığını, aldığı paraları ise harcadığını söyledi. Ali Şahap, çıkarıldığı nöbetçi mahkemece tutuklandı. 
     
</TEXT>
</DOC>
