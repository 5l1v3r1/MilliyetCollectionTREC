<DOC>
<DOCNO> 331504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonspo13.html </URL>
<DATE> 2005/04/08/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Şenol Güneş Son 4 maçta aldığımız kötü sonuçlar bizi yıldıramaz 
</HEADLINE>
<TEXT>

     Trabzonspor Teknik Direktörü Şenol Güneş, 4 maçta aldıkları başarısız sonuçların kendilerini yıldırmayacağını söyledi. 
     Güneş, Trabzon'un Çaykara İlçesi Uzungöl Beldesi'nde TRT INT tarafından gerçekleştirilen bir programa katıldı. Uzungöl Beldesi'nin adeta bir turizm cenneti olduğunu dile getiren Güneş, son günlerde yoğun çalışma programı bulunduğunu ve böylece dinlenme fırsatı elde ettiğini kaydetti. 
     Trabzonspor'un daha iyi olması için çalıştıklarını dile getiren Güneş, ''İyi bir kadromuz var. Son 3 yılda da takım iyi bir çıkış yaptı. Son 4 maçta aldığımız başarısız sonuçlar bizi yıldırmayacak, daha iyisini yapacağız'' dedi. 
     Taraftarların şampiyonluk görmeyi istediklerinin belirtilmesi üzerine de Güneş, ''Biz de şampiyonluk istiyoruz. Bunun için de çalışıyoruz. İnşallah bu beklentilerine cevap vereceğiz'' diye konuştu. 
     Güneş, gelecek yıl öncesi hazırlık çalışmalarını Almanya'da gerçekleştirmeyi planladıklarını da belirtti. 
     
</TEXT>
</DOC>
