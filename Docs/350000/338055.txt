<DOC>
<DOCNO> 338055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sondun22.html </URL>
<DATE> 2005/04/29/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Hollanda'da 2 Türke kraliyet nişanı... 
</HEADLINE>
<TEXT>

     Hollanda'nın Utrecht kentinde yaşayan Mustafa Konuş 42 ve eşi Saime Güner Konuş'a 35 Hollanda Kraliyet Nişanı ödülleri verildi. 
     Ödüller, Utrecht'te düzenlenen törenle, Belediye Başkanı Annie Brouwer-Korf tarafından takdim edildi. 
     Özel bir şirkette yönetici olarak çalışan Mustafa Konuş, yabancıların yoğun olarak yaşadığı Utrecht'in Kanaleneiland semtinde, Türk ve öteki yabancı velilerin çocuklarının eğitimine yardımcı olabilmeleri amacıyla örgütlenmeleri ve okul ile ilişkilerini geliştirmeleri konusunda yıllarca çaba gösterdi. 
     Konuş, semtteki yabancıların Hollandalılarla daha iyi iletişim kurabilmeleri için de gönüllü olarak çalıştı. Utrecht'te 2001 yılında Türk Veliler Vakfı'nın kuruluşuna öncülük eden Mustafa Konuş, bu kentteki Eyüp Sultan Camii'nin yönetim kurulu üyeliği görevini de yürütüyor. 
     Utrecht Akademi Hastanesi'nde sağlık görevlisi olarak çalışan Saime Güner Konuş da, benzer çalışmaları eşiyle birlikte yabancı kadınlara yönelik olarak yaptı. 
     Mustafa Konuş, Kraliyet Nişanı ödülünü almaktan büyük mutluluk duyduğunu belirtti ve gönüllülük temelinde, yabancı velilerin, çocuklarının eğitimine eğilmeleri konusunda yaptığı çalışmaların olumlu sonuçlarının ortaya çıkmaya başladığını söyledi. 
     Yabancılarla yerli toplumun uyum içinde olabilmesi için eğitimin önemine dikkati çeken Mustafa Konuş, Türklerin tarihten gelen özellikleri dolayısıyla aslında uyuma yatkın olduklarını anlattı ve ''Bugünden çocuklarımızı geleceğe iyi bir eğitimle iyi hazırlayamazsak, 30 yıl sonra da aynı sorunları yaşarız'' dedi. 
     Toplumdaki başarılı ve üstün çalışmalardan dolayı her yıl verilen Kraliyet Nişanı'na bu yıl az sayıda yabancı hak kazandı. Bu yıl tahta geçişinin 25'inci yılını kutlayan Kraliçe Beatrix adına 946'sı kadın, toplam 3278 kişiye Kraliyet Nişanı ödülü dağıtıldı. 
     Hollanda'da her yıl, başarılı ve özverili çalışmalarıyla toplumsal yaşama sağladıkları katkılarından dolayı, değişik alanlarda faaliyet gösteren kişilere verilen Kraliyet Nişanı, önceki yıllarda da başarılı çalışmalarından dolayı bazı Türk vatandaşlarına verilmişti. 
     
</TEXT>
</DOC>
