<DOC>
<DOCNO> 316392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun50.html </URL>
<DATE> 2005/02/18/ </DATE>
<TIME> 20.47 </TIME>
<AUTHOR>  </AUTHOR>
<HEADLINE>
Lübnan muhalefeti "bağımsızlık için ayaklanma ilan etti" 
</HEADLINE>
<TEXT>

     Lübnan muhalefeti, Suriye birliklerinin ülkeden çekilmesini isteyerek, ''bağımsızlık için ayaklanma'' ilan ettiğini belirtti. 
     Muhalefetin sözcülerinden Samir Faranjiye, yaptığı basın açıklamasında, ''Lübnan ve Suriye yetkililerinin suç ve terör politikasına cevap olarak, Lübnan muhalefeti, bağımsızlık için, demokratik ve barışçı bir ayaklanma ilan etmiştir'' dedi. 
     Suriye karşıtı olan Lübnan muhalefeti, eski başbakan Refik Hariri'nin öldürülmesinden Lübnan ve Suriye hükümetlerini sorumlu tutuyor. 
     BM Güvenlik Konseyi'nin 1559 sayılı kararı da Suriye'nin Lübnan'dan askerlerini çekmesini öngörüyordu. 
     1559 sayılı kararın ana noktaları şöyleydi 
     Lübnan'ın egemenliğine, toprak bütünlüğü ve birliğine ve politik bağımsızlığına kesin olarak saygı duyulması. 
     Lübnan'da bulunan bütün yabancı güçlerin ülkeyi terketmesi. 
     Ülkedeki bütün Lübnanlı ve yabancı milis kuvvetlerinin silahsızlandırılıp lağvedilmesi. 
     Lübnan hükümetinin kontrolünün bütün ülke topraklarına yayılmasının desteklenmesi. 
     BM Genel Sekreteri Kofi Annan, 1 Ekim 2004 tarihinde konuya ilişkin yayımladığı ilk raporunda, taraflardan 1559 sayılı kararla istenenlerin ''yerine getirilmediğini'' söylemişti. 
     Lübnan'ın eski Başbakanı Refik Hariri'nin suikasta kurban gitmesinin ardından, Suriye çeşitli çevrelerce suikastın arkasında olmakla suçlanmış ve karara uymadığı dile getirilmişti. 
     
</TEXT>
</DOC>
