<DOC>
<DOCNO> 311363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonsiy17.html </URL>
<DATE> 2005/02/01/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Sezer "Filistin halkına desteğimiz artarak sürecek" 
</HEADLINE>
<TEXT>

     Cumhurbaşkanı Ahmet Necdet Sezer, "Türkiye'nin barış sürecine ve bağımsız devletini kurma yolundaki Filistin halkına yönelik desteğinin artarak süreceğini" söyledi. 
     Sezer ve Filistin Devlet Başkanı Mahmud Abbas, Çankaya Köşkü'nde öğle çalışma yemeğinin ardından ortak basın açıklamasında bulundular. 
     Sezer, Abbas ile yararlı ve kapsamlı görüşmelerde bulunduklarını belirterek, Filistin ulusunun seçimlerde gösterdiği demokratik olgunluğun beğeniyle karşılandığını kaydetti. 
     Görüşmelerde ikili ilişkileri ayrıntılı biçimde ele aldıklarını söyleyen Sezer, ilişkilerde herhangi bir sorun bulunmadığına işaret etti. İkili ilişkilerin her alanda daha da geliştirilmesi konusunda görüş birliği sağladıklarını ifade etti. 
     Sezer, Abbas'ın ziyaretinin Ortadoğu'ya ilişkin duyarlı bir döneme rastladığına işaret ederek, görüşmede İsrail-Filistin uyuşmazlığındaki gelişmeleri de ayrıntılı biçimde ele aldıklarını belirtti. Sezer, "Filistin sorunu hakça ve kalıcı bir çözüme kavuşturulmadan Ortadoğu bölgesinde gerçek anlamda barış ve istikrarın sağlanamayacağı üzerinde görüş birliğine vardık" dedi. 
     Filistin Devlet Başkanı Abbas da, "kardeş ülke" Türkiye ve Türk halkının Filistin halkına haklı davalarında başından beri verdiği destek nedeniyle teşekkürlerini iletti. 
     Görüşmelerde İsrail-Filistin uyuşmazlığını detaylı olarak ele alma fırsatı bulduklarını söyleyen Abbas, "Ortadoğu'da kapsamlı, kalıcı ve hakça bir barışı gerçekleştirmeye yönelik yol haritasının esas alınmasının önemine dikkat çektiklerini" kaydetti. 
     Son dönemde İsrail ile Filistin arasındaki görüşmelerin kesintisiz devam ettiğini ifade eden Abbas, bu görüşmelerin olumlu sonuçlanması ve İsrail Başbakanı Ariel Şaron'la yapacağı zirvenin altyapısının oluşturulmasına ilişkin çalışmaların sürdüğünü kaydetti. Abbas, "Bölgede arzu edilen barışın gerçekleşmesine doğru mesafe kat etmekteyiz" diye konuştu. 
     
</TEXT>
</DOC>
