<DOC>
<DOCNO> 326203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun32.html </URL>
<DATE> 2005/03/23/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Anglikan Kilisesi'nden eşcinsel rahiplere destek 
</HEADLINE>
<TEXT>

     İskoç Anglikan Kilisesi, eşcinsellerin rahiplik yapmasının engellenmemesi gerektiğini açıkladı. 
     İskoç Kilisesi Piskoposlar Kurulu tarafından kurulun internet sitesinde yayımlanan açıklamada, ''İskoç Kilisesi, hiçbir zaman herhangi bir kişinin aynı cinsten bir kişiyle yakın ilişki içinde olmasını rahiplik yapmaya engel olarak görmemiştir'' denildi. 
     Piskoposlar, açıklamada ayrıca, aynı cinsten olanların ilişkisinin onaylanmasını istemeyi kararlaştırdıklarını belirttiler ve eşcinselleri her zaman kendi cemaatlerine kabul ettiklerini de kaydetti. 
     Dünyanın her yerinden gelen Anglikan liderlerinin geçen ay yaptığı toplantıda, eşcinselliğe olumlu bakan Kuzey Amerika Anglikan Kilisesi'ne karşı kararlar alınmıştı. 
     Ancak İskoç Kilisesi'nin son açıklaması, Anglikan Kilisesi içinde eşcinselliğe olumlu yaklaşan liberaller ile karşı çıkan muhafazakarlar arasındaki ayrılığı daha da derinleştirecek gibi görünüyor. 
     Muhafazakarların büyük bölümü ise Afrika'daki Anglikan kiliselerinden geliyor. 
     Dünyadaki 77 milyon Anglikanın ruhani lideri Canterbury Başpiskoposu Rowan Williams ise, bu ayrılığın kesin bir kopmayla sonuçlanmaması için yoğun çaba sarf ediyor. 
     Aberdeen Piskoposu Bruce Cameron, ''sadece Anglikanlar arasında değil, başka kiliselerde de olduğu gibi İskoçya'da da eşcinsel rahipler var'' dedi. 
     
</TEXT>
</DOC>
