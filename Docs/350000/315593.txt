<DOC>
<DOCNO> 315593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/guncel/gun07.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam hatipliler polis olabilecek 
</HEADLINE>
<TEXT>


TOLGA ŞARDAN 

Hükümet tarafından dün Meclis'e gönderilen, "4 yıllık üniversite mezunlarının polis olabilmesini" sağlayacak tasarıyla, imam hatip lisesi İHL ve ilahiyat fakültesi mezunlarına da polis yöneticisi olma yolu açıldı. 
Yürürlükteki Polis Meslek Yüksekokullarına Giriş Yönetmeliği, İHL mezunlarının polislik sınavına girmelerine hak tanınıyordu. Ancak lise ve fakülte ayrımı yapmayan yeni tasarı, şu düzenlemeyi içeriyor "En az 4 yıllık yükseköğretim kurumlarından veya bunlara denkliği kabul edilen yurtdışındaki yükseköğretim kurumlarından mezun olup yapılacak seçme sınavında başarılı olanlar, 6 aydan az olmamak üzere polis meslek eğitimine alınırlar." Tasarı yasalaşırsa, halen Polis Akademisi'ne giremeyen İHL'lerden mezun olup 4 yıllık bir fakülteyi ya da ilahiyat fakültesini bitirenler de polis olma şansını yakalayacak. Tasarıda kurulacağı belirtilen Polis Meslek Eğitim Merkezleri'nin kuruluş, çalışma ve eğitime alınacak öğrencilerde aranacak şartlar konusunda inisiyatifin İçişleri Bakanlığı'na bırakılması dikkat çekti. 


</TEXT>
</DOC>
