<DOC>
<DOCNO> 343179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/siyaset/siy05.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'İçtihat farkımız var' 
</HEADLINE>
<TEXT>


Eski bakanlar Zeybek, Gökalp, eski Ülkü Ocakları Başkanı Ongun, eski Ankara İl Başkanı Yazıcı, MHP'de olağanüstü kongre istedi 


Eski bakanlar Namık Kemal Zeybek, Hüsnü Yusuf Gökalp, eski Ülkü Ocakları Başkanı Ramiz Ongun ve bir grup eski milletvekili, MHP'de olağanüstü kongre için çalışma başlatan eski Ankara İl Başkanı Emin Yazıcı'ya destek ziyaretinde bulundu. 
MHP'nin yaşadığı sıkıntıların görüşüleceği, erken seçimin tartışılacağı yerin olağanüstü kongre olduğunu ifade eden Yazıcı, hareketi "tabanın sesi" olarak nitelendirdi ve kongre için yeterli imza olduğunu belirtti. Devlet Bahçeli'nin, yeni bir milliyetçilik tarifi yaptığının anımsatılması üzerine Yazıcı, parti programından milliyetçilik tanımını okudu. Yazıcı, bu tanımla Bahçeli'nin tanımının çelişip çelişmediğine kamuoyunun karar vereceğini söyledi. 
Hareketin "küçük muhalefet hareketi" olmadığını, Türkiye'nin ve MHP'nin yolunu açmayı amaçladığını belirten Ongun da, "Kongreye destek için buradayım. Adaylık derdinde değilim" dedi. "Bütün yüreğimle bu hareketi onaylıyorum" diyen Zeybek ise, Bahçeli ve parti yöneticileriyle taban arasında içtihat farkı bulunduğunu söyledi. 
Girişimi "tabandan başlayan, ülkücü hareket ve tavır" olarak nitelendiren Gökalp, asla bir muhalefet olarak görülmemesini istedi. 


</TEXT>
</DOC>
