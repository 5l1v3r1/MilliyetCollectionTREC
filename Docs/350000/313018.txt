<DOC>
<DOCNO> 313018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/spor/aspo.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
MAÇ TEKRAR 
</HEADLINE>
<TEXT>


Beşiktaş-Gençlerbirliği maçında, Ali Tandoğan frikiği atarken, barajı bozan Tayfur'u görünce düdük çalan, ancak top ağlara gidince gol veren hakem Kuddusi Müftüoğlu FIFA kurallarına aykırı davrandı 

CEMAL ERSEN 


Büyük hata yaptı 
İNÖNÜ Stadı'nda dün oynanan Beşiktaş - Gençlerbirliği maçı, orta hakem Kuddusi Müftüoğlu'nun yaptığı kural hatası nedeniyle büyük olasılıkla tekrarlanacak. Başkent ekibinin 58. dakikada Ali Tandoğan ile kullandığı serbest atış sırasında Tayfur'un barajı ihlal etmesi üzerine önce atışın tekrarı için düdük çalan, pozisyonun devamında topun ağlara gitmesi üzerine ikinci düdükle gol kararı veren Müftüoğlu'nun kural hatası yaparak FIFA oyun kurallarına aykırı davrandığı bildirildi. 

Geçerli değil 
FIFA kokartlı hakemin atış anında, 9.15 kuralının bozulması nedeniyle çaldığı düdükten sonra serbest vuruşun tekrarlanması gerektiği belirtilirken, uluslararası oyun kurallarına göre meşin yuvarlağın ağlara gitmesinin gol olarak geçerli sayılamayacağı öğrenildi. Hakem hocaları ve bazı eski MHK üyeleri Müftüoğlu'nun atış anındaki düdüğü erken çaldığına, pozisyonun devamını beklemesi gerektiğine, gol kararı ile çaldığı ikinci düdüğün geçerliliğinin olmadığına dikkat çektiler. 

Gözlemci kaçırmadı 
MAÇIN gözlemcisi Taner Yalçındağ ve Müftüoğlu'nun raporunu değerlendirecek olan federasyonun, taraflardan birinin itiraz etmesi durumunda, MHK'den alacağı resmi görüş doğrultusunda Müsabaka Talimatı'na göre maçın tekrarına karar verebileceği kaydedildi. Federasyon, Müftüoğlu'na ilk düdüğü çalıp çalmadığını soracak. Çaldığını söylerse, kural ihlali nedeniyle maç tekrar edilecek. Gözlemci Yalçındağ'ın raporunu düdüğün çalındığı şeklinde yazacağı öğrenildi. 

Bunu saymayız 1-1 

Tümer perdeyi açtı. Ali Tandoğan'ın tartışmalı frikiği ağlarda patladı. Kartal'ın iki evladı Rıza Çalımbay ile Ziya Doğan, tekrar buluşmak üzere kol kola ayrıldı 

90 dakika 

BİLAL MEŞE 

Kim ne derse desin, hem orta hakem, hem de iki takım için zorluk derecesi yüksek bir maçtı... Sürekli yağan kar ve zeminin ağır oluşu, futbol kalitesini engelleyen en büyük faktördü. Buna karşın iki takımın ortaya koyduğu mücadele fazla gol getirmese bile gerçekten alkışlanmaya değerdi. 
Beşiktaş teknik kadrosundaki kan değişikliğinin takıma bir hava getirdiği bir başka gerçek... Siyah - Beyazlı oyuncular, zorluk derecesi yüksek maçta yardımlaşma ve presi ön plana çıkardılar. Çağdaş Mustafa Özkan'ı, İbrahim Toraman ise Youla'yı adeta sahadan sildiler. Rakibe boş alan bırakmayan Beşiktaş, kalesinde fazla pozisyon vermedi. Bu Kartal adına bir aşamaydı... 
3-4-2-1 taktiğiyle sahaya çıkan Siyah-Beyazlılar, rakibin kontrollü oyunu karşısında ilk yarıda sıkıntıya düştü. 23'te Carew ceza alanı dışından kaleyi yokladı, top Ömer'de kaldı... 
Beşiktaş, Gençlerbirliği'nin çok adamlı savunmasını 37'de aşabildi. Bu dakikada Pancu soldan topla indi. Yay üzerinde bekleyen Koray'ı gördü. Tecrübeli futbolcu, sağından hareketlenen Tümer'e topu gönderdi. Tümer Metin, sağ ayağıyla kalecinin altında topu filelere gönderdi 1 - 0. 
Beşiktaş, Tümer Metin'in golüyle moral bulurken, 58. dakikada bu sevinç yerini şoka bıraktı. 

Müftüoğlu'nun hatası 
Ceza alanı dışından kazanılan frikik atışını Ali Tandoğan kullandı. Baraja çarpan top, Cordoba'yı kontrpiyede bırakırken, ağlarla buluştu 1 - 1. Ne var ki, bu pozisyonda Tandoğan topa vurmadan önce Tayfur çıktı, Müftüoğlu düdüğünü çaldı, Cordaba dahil herkes durdu... Herkes vuruşun tekrarlanmasını beklerken, Ali Tandoğan golünü attı. Müftüoğlu bu pozisyonda kural hatası yaptı. 
Tandoğan'ın golünden sonra Gençlerbirliği tüm hatlarıyla savunmasına çekildi. Özellikle son 10 dakikayı rakip kalede geçiren Beşiktaş, etten duvarı aşamadı ve iki altın puan bıraktı... 
Beşiktaş'ın böylesi bir zor zeminde ileri uç adamlarının cezaalanı içerisinde incelere kaçması belki olası bir galibiyeti etkileyen diğer bir başka faktördü. 

Hatırla o günleri 

KUDDUSİ Müftüoğlu'nun verdiği benzeri kararı Lig TV ve TRT'de hakem yorumculuğu yapan iki eski hakem Erman Toroğlu ile Bülent Yavuz'un da yaşadığı ortaya çıktı. Toroğlu'nun Fenerbahçe Stadı'nda oynanan Fenerbahçe - Galatasaray derbisinde, ceza alanındaki faul sonrası penaltı düdüğü çaldığı, ancak pozisyonun devamında topun ağlara gitmesi üzerine gol kararı verdiği bildirildi. Bülent Yavuz'un ise İzmit'teki bir maçta önce baraj ihlali gerekçesiyle düdük çaldığı, topun ağlara gitmesi üzerine santrayı gösterdiği öğrenildi. İki maç da tekrar edilememişti. 

Ceza kapıda 

BEŞİKTAŞ, taraftarlarının hakem Kuddusi Müftüoğlu ve Futbol Federasyonu aleyhine yaptığı küfürlü tezahürat nedeniyle PFDK'ya sevk edilecek. Gözlemci Taner Yalçındağ ve hakem Kuddusi Müftüoğlu'nun maç sırasında tribünlerden yükselen küfürlü ve çirkin tezahüratı rapor ettiği, Siyah-Beyazlı kulübe asgari para cezası verileceği, saha kapatmanın düşük ihtimal olduğu bildirildi. 

Çalımbay'ın sitemi 

Oyunculara taş 
BEŞİKTAŞ'IN hocası Rıza Çalımbay, bazı futbolcularından istediği verimi alamamaktan yakındı. Telafisi olmayan maçlara çıktıklarına işaret eden Çalımbay, "Bazı arkadaşlarımız performanslarını yükseltmeli. Onlardan daha çok şey bekliyoruz" dedi. Çalımbay, hakemler için de, "Daha dikkatli olmalılar. Takımların kaderleriyle oynuyorlar" ifadesini kullandı. 

Doğan'dan destek 
GENÇLERBİRLİĞİ'NİN teknik patronu Ziya Doğan ise, "Yenebilirdik de, yenilebilirdik de" yorumunu yaptı. Futbolcuların sürekli itiraz ederek hakemin işini zora soktuklarını kaydeden tecrübeli hoca, daha önce kendisine teklif edilen koltukta oturan Rıza Çalımbay için de, "Kendisine zaman verilmeli. Yerlilere de, yabancılar kadar müsamaha gösterilmeli" dedi. 

Maçtan notlar 
Paket açıldı 
RIZA Çalımbay, dört maçlık paket prim sistemini rafa kaldırıyor. Kıvanç Oktay ile görüşen Çalımbay, prim ve ceza sistemini yeniden şekillendirecek. 

Evlat acısı 
KARTAL'IN bu sezon kendi yetiştirdiği teknik adamlara karşısındaki kayıp puan sayısı 10'a çıktı. Beşiktaş, ilk yarıda evlatları karşısında 8 puan yitirmişti. 

Hızlı çıktı 
ÇAYKUR Rizespor'dan transfer edilen M.Koray Avcı ilk maçta on birde forma şansı buldu. Koray oyunda kaldığı sürede bir de asist yaptı. 


</TEXT>
</DOC>
