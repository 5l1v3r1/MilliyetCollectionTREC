<DOC>
<DOCNO> 334507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonspo10.html </URL>
<DATE> 2005/04/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Ç. Rizespor Denizlispor'un yenildiği haftayı galibiyetle kapatmalıydık 
</HEADLINE>
<TEXT>

     Birinci Süper Futbol Ligi'nde sahasında Gaziantepspor ile 1-1 berabere kalan Çaykur Rizespor'da, kulüp genel kaptanı Yılmaz Zehiroğlu, ligde 5.'lik yolundaki rakipleri Denizlispor'un yenildiği haftayı galibiyetle kapatamamanın üzüntüsünü yaşadıklarını söyledi. 
     Zehiroğlu, AA muhabirine yaptığı açıklamada, ligdeki hedefleri doğrultusunda Gaziantepspor maçına mutlak galibiyet parolası ile çıktıklarını belirterek, ''90 dakika boyunca baskılı bir futbol ortaya koyduk, ancak gol vuruşlarında istediğimiz başarıyı sağlayamadık'' dedi. 
     Çok sayıda gol pozisyonuna girdiklerini, ancak bunun sadece birini değerlendirebildiklerini ve sahadan beraberlikle ayrılmak zorunda kaldıklarını ifade eden Zehiroğlu, ''Denizlispor'un puan kaybettiği bir haftayı galibiyetle kapatamamanın üzüntüsünü yaşıyoruz. Artık kalan zorlu 6 maçımıza bakmamız lazım. Kalan maçlarımızı nasıl kazanabiliriz bunların hesabını yapmalıyız'' diye konuştu. 
     Ligin ilk yarısındaki performanslarına oranla bir düşüş yaşadıklarını kaydeden Zehiroğlu, şunları söyledi 
     ''İlk yarıdaki performansımızı ikinci yarıya taşıyamadık. Kendi sahamızda oynadığımız 6 maçta, 4 beraberlik 1'er de galibiyet ve yenilgi aldık. İç saha avantajımızı kullanamadık. Eğer iç sahada başarılı bir grafik çizseydik UEFA Kupası'na katılma konusunda en iddialı ekiplerinden biri olacaktık. Artık ligi ilk beş içerisinde tamamlamak istiyoruz. Kalan maçlarımızı bu hedef doğrultusunda sürdüreceğiz.'' Bu arada, Çaykur Rizespor'un hafta sonunda Sakaryaspor ile deplasmanda yapacağı maçın hazırlıklarına yarın başlayacağı bildirildi. 
     
</TEXT>
</DOC>
