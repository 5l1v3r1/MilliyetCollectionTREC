<DOC>
<DOCNO> 348191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sondun48.html </URL>
<DATE> 2005/06/02/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Filistin Başbakanı Kurey Suriye'de... 
</HEADLINE>
<TEXT>

     Filistin Başbakanı Ahmed Kurey, Şam’da Suriye Devlet Başkanı Beşar Esad ile ikili ilişkiler ve Arap-İsrail ilişkileri konusunda görüştü. 
     Suriye resmi haber ajansı SANA, Kurey’in Esad’a ayrıca, Filistin lideri Mahmud Abbas’ın ABD ve diğer Arap ülkelerine yaptığı son ziyaretlerin sonuçlarına ilişkin bir mesajını ilettiğini duyurdu. 
     Kurey-Esad görüşmesinin ve Abbas’ın gönderdiği mektubun içeriği hakkında ayrıntı verilmedi. 
     Filistin Başbakanı Kurey daha sonra Suriye Dışişleri Bakanı Faruk el Şara ile görüşmesinin ardından yaptığı açıklamada, görüşmelerinin çok önemli olduğunu ve oldukça olumlu geçtiğini belirtti. 
     El Şara da Suriye’nin Filistin’e desteği ve Filistin ulusal birliğinin önemi üzerinde durdu. 
     Filistin-Suriye ilişkileri Yaser Arafat liderliğinde Filistinlilerin kendilerinin, İsrail ile 1993’te barış anlaşması imzalamasının ardından bozulmuştu, ancak son dönemlerde Filistin heyetlerinin Şam’ı ziyaretiyle ikili ilişkiler yavaş yavaş ilerlemeye başladı. 
     Kurey ve Abbas, Şam’ı geçen Aralık’ta ziyaret etmişti. Bu görüşmede Abbas’ın Esad’a, İsrail ile gelecekteki barış görüşmelerinde eşgüdüm sözü verdiği belirtilmişti. Ancak Şam’ın beklentileri konusunda ayrıntı verilmemişti. 
     Suriye’nin İsrail ile barış görüşmeleri 2000 yılında kesilmişti. 
     
</TEXT>
</DOC>
