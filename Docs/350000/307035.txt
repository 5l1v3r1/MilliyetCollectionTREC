<DOC>
<DOCNO> 307035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/ekonomi/eko04.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılar üç yıllık TL tahvili öneriyor 
</HEADLINE>
<TEXT>


20 yıllık eurobonda gelen büyük yabancı talebinin ardından bu haftada ihalesi yapılacak üç yıllık sabit kupon ödemeli TL tahvile ilginin fazla olması bekleniyor 

SONGÜL HATISARU Finans atölyesi 

Geçen hafta yaptığı başarılı 20 yıllık eurobond ihracı ile kasasına 2 milyar dolar koyacak olan Hazine, bu hafta da iç piyasada uzun vadeli borçlanmayı deneyecek. Ayın en yüklü iç borç ödemesinin yapılacağı bu hafta Hazine iki ayrı ihale düzenleyecek. 
Hazine yarın düzenleyeceği ihalelerden olan 91 günlük referans bono ihalesinde net 2.15 milyar YTL borçlanacak. Yine aynı gün 17 Ekim 2007 itfa tarihli ve 6 ayda bir yüzde 10 kupon faizli olarak ihraç edilmiş olan kıymetin yeniden ihracı yapılacak. Bu hafta çarşamba günü öğleden sonra başlayacak olan 4.5 günlük kurban bayramı tatili nedeniyle kısa bir hafta olacak. Kurban bayramı tatilleri öncesinde artan para talebinin diğer tatil günlerinden daha yüksek olması nedeniyle Hazine'nin ihalede yapacağı borçlanma miktarı önemli. 
Bayramda para talebi yüksek olabileceğinden dolayı piyasadaki likidite bir miktar azalabilir. Fakat bu likidite azalışının Merkez Bankası'nın geçen yılın sonunda para politikası raporunda ifade ettiği kadar endişe verici boyutta olmayacağını ve bono piyasası üzerinde herhangi bir etkisinin olmayacağını düşünüyoruz. 

Yeni alım gelebilir 
Fakat Amerika'da aralık ayı tüfesinin açıklanacağı bu kısa hafta da bayram öncesi oluşacak TL talebini karşılamak üzere uzun bir zamandır döviz birikimlerini bozmayan yatırımcıların döviz satması dolar kuru üzerinde aşağı yönlü bir baskı oluşturabilir. 
Kaldı ki, yapılan yüklü eurobond ihracı ve bir önceki haftadan yapılan yüklü borçlanmayla Hazine elini güçlendirmiş durumda. Dolayısıyla biz Hazine'nin bu haftaki borçlanmalarında itfasının altında borçlanacağını ve bunun da bono piyasasında yeni alımlara imkan verebileceğini düşünüyoruz. 
Öte yandan olası likidite sıkışıklığına karşın uzun vadeli tahvili özellikle uluslararası yatırım bankalarının yabancı müşterilerine aldırma yönünde ciddi çalışmalar içinde olduğunu gözlemliyoruz. 

Talep yüksek olacak 
Aynı zamanda Türkiye'deki dezenflasyon sürecine inanan gerek bireysel gerek kurumsal yatırımcıların gösterebileceği ilgi nedeniyle uzun vadeli ihaleye yüksek talep gelebilir. Dolayısıyla ihaleden kağıt alanların daha sonra piyasada primli satış şansına sahip olması bekleniyor. Hazine'nin vadeyi uzatmak amacıyla doğrultusunda ilk kez 19 Ekim 2004 tarihinde yaptığı üç yıllık ihalede, 6 ayda bir yüzde 10 sabit kupon faizi taşıyan 17 Ekim 2007 itfa tarihli kıymetin ortalama faizi yüzde 21.10, net satışı da 581.3 milyon YTL olmuştu. İhale öncesi satışlarla toplam borçlanma miktarı 2.1 katrilyon lira seviyesinde gerçekleşmişti. 
Biz bu seferki ihaleye de geçen ihalede olduğu gibi yüksek yabancı katılımı bekliyoruz. Hazine bu hafta 4.6 milyar YTL'si piyasaya olmak üzere toplam 4.7 milyar YTL iç borç servisi yapacak. 

Japonlar da not artırabilir Uluslararası kredi derecelendirme kuruluşu Fitch'in not artırmasının ardından gözler Standard Poor's ve Moody's'e çevrildi. Mevcut durumda Standard Poor's'un Türkiye'nin "BB" notu bulunuyor, görünümü ise durağan. 
Fitch de yaptığı son not artırımıyla Türkiye'nin kredi notunu "BB", görünümünü ise durağana çevirmişti. Bir başka kredi derecelendirme kuruluşu olan Japon JCR ise Türkiye'ye "B " notunu ve pozitif görünümü veriyor. Moody's ise diğer derecelendirme kuruluşları içerisinde en muhafazakar olanı. Moody's Türkiye'ye "B1" B 'ya denk geliyor notunu verirken görünümünü durağan olarak bırakmıştı. Kısa vadede JCR'den bir not artırımı beklenirken Moody's' ten sadece görünüm değişikliği beklenmeli. Bu iki gelişmenin de piyasalara etkisinin sınırlı olması bekleniyor. 


</TEXT>
</DOC>
