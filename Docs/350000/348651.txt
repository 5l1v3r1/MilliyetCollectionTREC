<DOC>
<DOCNO> 348651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo28.html </URL>
<DATE> 2005/06/03/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Faruk Nafiz Özak, Trabzonspor'da 2 yıl futbol oynadı... 
</HEADLINE>
<TEXT>

     Trabzonspor Kulübü, Bayındırlık ve İskan Bakanlığı'na atanan AK Parti Trabzon Milletvekili Faruk Nafiz Özak'ı tebrik etti. 
     Bordo-mavili kulübün internet sitesinde, ''Trabzonspor'umuzda uzun yıllar futbol oynayıp takım kaptanlığı yapan ve yakın geçmişte Trabzonspor Kulübü Başkanlığı görevi yapan Faruk Nafiz Özak, Bayındırlık ve İskan Bakanlığı'na getirilmiştir. 
     Trabzon Milletvekilimiz Faruk Nafiz Özak'ın, üstlendiği Bayındırlık ve İskan Bakanlığı görevinde başarılı olacağına olan inancımızı yineleyip Trabzonspor Kulübü olarak üstün başarılarının devamını dileriz. Kendisini tebrik ediyoruz'' denildi. 
     
     ÖZAK'IN FUTBOL BİYOGRAFİSİ 

     Futbola 1958 yılında Trabzon İdmanocağı genç takımında başlayan Faruk Nafiz Özak, 1967 yılında kurulan Trabzonspor'un ilk futbol takımında yer alarak profesyonel oldu. 
     Trabzonspor'da 2 yıl futbol oynadıktan sonra 3 yıl Sebat Gençlik ve 1 yıl da Rizespor'da forma giyen Faruk Nafiz Özak, 1973-74 yılında yeniden bordo-mavili takıma döndü. 
     1973-74 sezonunda kaptanlığını yaptığı Trabzonspor'un Birinci Lig'e çıkmasında pay sahibi olan Özak, 1974-75 sezonun ardından futbolu bıraktı. 
     
     
     YÖNETİCİLİK DÖNEMİ 

     1980-81 sezonunda Trabzonspor'da yöneticilik dönemi başlayan genel kaptanlık ve asbaşkanlık gibi görevlerde bulunan Faruk Nafiz Özak, 1994-96 yılları arasında Trabzonspor Kulübü'nde başkanlık yaptı. 
     1996 yılından sonra Trabzonspor'da herhangi bir görev almayan Faruk Nafiz Özak, Trabzonspor'da futbolcu, kaptan ve başkanlık yapan tek kişi olarak kayıtlara geçti. 
     Özak, Trabzonspor Kulübü Başkanı Atay Aktuğ ve bordo-mavili takımın teknik direktörü Şenol Güneş ile aynı takımda forma giymişti. 

     
</TEXT>
</DOC>
