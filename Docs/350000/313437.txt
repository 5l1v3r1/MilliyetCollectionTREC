<DOC>
<DOCNO> 313437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun55.html </URL>
<DATE> 2005/02/08/ </DATE>
<TIME> 22.42 </TIME>
<AUTHOR>  </AUTHOR>
<HEADLINE>
BM, Darfur da ateşkesi ihlal eden tarafları kınadı. 
</HEADLINE>
<TEXT>

     BM Güvenlik Konseyi, Darfur'da ateşkesi ihlal eden tarafları kınadı. 
     Güvenlik Konseyi'nin Şubat ayı başkanlığını yürüten geçici üye Benin'in Daimi Temsilcisi Büyükelçi Joel Adechi, konsey adına yaptığı basın açıklamasında, Güvenlik Konseyi üyelerinin Darfur'daki mevcut durumdan duyduğu derin endişeyi dile getirerek, tarafları bu çatışmaları mümkün olan en hızlı şekilde sona erdirmeye çağırdı. 
     Büyükelçi Adechi, ateşkes ihlalleri kadar sivillere ve insani yardım görevlilerine yönelik saldırıları da kınayan Güvenlik Konseyi'nin, kapsamlı bir barış koruma operasyonunun parçası olarak Darfur'daki gözlemci sayısının artırılmasını düşündüğünü de ifade etti. 
     Açıklamada, taraflar bölgede hareket özgürlüğü ve güvenliğin sağlanması için, bölgede 3 bin kişilik gözlemci gücü bulunan Afrika Birliği misyonuyla tam bir işbirliği içinde hareket etmeye de çağrıldı. 
     Güvenlik Konseyi'ne son gelişmeler hakkında bilgi veren Genel Sekreter Kofi Annan'ın Sudan Özel Temsilcisi Jan Pronk da bölgede barışın tesisinin uzun bir zaman alacağını söyledi. 
     Konsey'e ilk elden izlenimlerini aktaran Pronk, 10 gün önce ziyaret ettiği Darfur'da Ocak ayında silahlı milisler tarafından etnik temizlik uygulanan köylerdeki dramatik görüntüleri anlattı. 
     Annan tarafından dün yayınlanan bir raporda Sudan hükümetinin, çatışmaların devam ettiği Darfur'da başarısız olduğu kaydedilmiş, Hartum yönetiminin Darfur'da insan haklarını korumak için atmayı taahhüt ettiği adımları atmadığı ve kitlesel ölçekte vahşet yapanların bile cezalandırılmaksızın saldırılarına devam ettikleri ifade edilmişti. 
     Annan raporunda, altı aydır devam eden sivillere yönelik saldırıların son zamanlarda daha da yoğunlaştığının altını çizerek, Darfur bölgesinde devam eden çatışmalardan etkilenen sivillerin sayısının insani yardım kuruluşlarının üstesinden gelebileceği miktardan daha hızlı arttığına işaret etmişti. 
     Raporda Sudan hükümetinin görüşmelere istekli olduğu belirtilirken, isyancı grupların görüşmeler konusunda işbirliğine yanaşmadıklarına dikkat çekilmişti. 
     Sudan konusunun ele alındığı BM Güvenlik Konseyi'nin bugünkü toplantısına, geçen ay güneydeki isyancılarla Sudan hükümeti arasında imzalanan anlaşmaya taraflar adına imza koyan Sudan Devlet Başkan Yardımcısı Ali Osman Taha ile Sudan Halk Kurtuluş Ordusu lideri John Garang da katıldı. 
     
</TEXT>
</DOC>
