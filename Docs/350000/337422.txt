<DOC>
<DOCNO> 337422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy34.html </URL>
<DATE> 2005/04/27/ </DATE>
<TIME> 20.29 </TIME>
<AUTHOR>  </AUTHOR>
<HEADLINE>
Soykırım iddiaları ve yanıtlar 
</HEADLINE>
<TEXT>

     CHP İstanbul Milletvekili, emekli büyükelçi Şükrü Elekdağ, ''Ermeni meselesi, başka ülkeler tarafından, Türkiye'nin önünü kesmek için, AB'ye girmesini engellemek veya bazı tavizler koparmak amacıyla kullanılıyor'' dedi. 
     Elekdağ, Bahçeşehir Üniversitesi Beşiktaş Yerleşkesi konferans salonunda düzenlenen ''Soykırım iddiaları ve yanıtlar'' konulu toplantıda yaptığı konuşmada, Ermeni diasporası ile Ermenistan'ın, soykırımı kabul ettirmek için yoğun çalıştığını belirterek, bu konuda 14 ülkenin parlamentosu ile Avrupa Parlamentosu'nda karar çıkartabildiklerini anlattı. 
     Ermeni konusunun, tarihte olduğu gibi bugün de Türkiye'yi engellemek için ortaya atıldığını dile getiren Elekdağ, şunları kaydetti 
     ''Ermeni meselesi, başka ülkeler tarafından, Türkiye'nin önünü kesmek için, AB'ye girmesini engellemek veya bazı tavizler koparmak amacıyla kullanılıyor. ABD Savunma Bakan Vekili Wolfowitz'e, Kongre'den soykırım meselesinin geçip geçmeyeceği sorulduğunda, 'Türkiye'nin politikaları biraz değişti, o bakımdan Kongre'de Türkiye'ye karşı tepki var. Eğer Türkiye bir şeyler yaparsa, bir şey verirse, biz de böyle bir karar tasarısının geçirilmesini önleriz' cevabını veriyor. Bunu artık geniş şekilde yorumlayın. Türkiye dünyadan tecrit edilmek isteniyor. Böyle bir kampanya var Türkiye'ye karşı. Bunun arkasında sadece Ermenistan, Ermeni diasporası yok, Türkiye'ye karşı bu kozu oynamak isteyen ülkeler de var.'' Elekdağ, Türklerle Ermenilerin, 8 asır boyunca, hoşgörü ve dostluk içinde yaşadığını, Osmanlı ordusu ve yönetiminde Ermenilerin yaygın şekilde yer aldığını ve ''Millet-i Sadıka'' Sadık millet şeklinde adlandırıldıklarını anlatarak, hiçbir dönemde Ermenilere karşı antisemitizm gibi akımların mevcut olmadığını vurguladı. 
     Ermeniler hakkında, Rus-Osmanlı savaşında, Sarıkamış bozgunundan sonra, Osmanlı ordusu geri çekilirken, Ermeni çetelerinin giriştikleri hareketler nedeniyle, arkalarını güvenli hale getirmek için tehcir kararı alındığını dile getiren Elekdağ, ''Türkler, Rusların Müslümanlara yaptıkları gibi Ermenileri canlı kalkan gibi cepheye sürselerdi, soykırım suçlamasıyla karşılaşmayacaklardı. Çünkü aynı şeyi Ruslar da yaptılar. Onun yerine, çok daha insani bir karar alarak, zorunlu göçü uygulamak zorunda kaldılar. Bunu yaparken de göç ettirilen Ermenilerin güvenliği, iaşesi, gittikleri yerlerde iş edindirilmeleri için önlem alınmasına yönelik birçok yazışma yapılmıştır'' şeklinde konuştu. 
     
     ERMENİLERİN STRATEJİSİ 
     Şükrü Elekdağ, soykırıma ilişkin tek belgenin bulunmadığını ve Türkiye'nin arşivlerini açtığını belirterek, aynı şeyi Ermenistan'ın yapmaktan kaçındığını hatırlattı. 
     Elekdağ, Ermenilerin stratejisinin, Türkiye ile tarih üzerinde görüşmemek, konunun siyasi olduğu gerekçesiyle siyasi görüşme yapılmasını talep etmek ve sınırın açılması gibi taleplerde bulunurken de Türkiye'ye karşı politikasını devam ettirmek olduğunu bildirdi. 
     Ermenistan'ın, Türkiye'nin yaptığı iyi niyet jestlerini değerlendiremediğini, bunları AB ve ABD'nin zorlamasıyla yaptığını düşündüğünü ifade eden Elekdağ, Türkiye'ye isteklerini de görüşme ve uzlaşmayla değil, bu güçler yoluyla yaptırmaya çalıştıklarını söyledi. 
     TBMM'nin, Ermeni meselesi konusunda aldığı ortak kararın, çok yerinde olduğunu vurgulayan Elekdağ, ''Artık kimse bize 'tarihinizle yüzleşin' diyemeyecek. Belki zaman içinde bazıları Ermenilere 'siz de tarihinizle yüzleşin' diyecek, 'Türkiye arşivlerini açtı, Ermeniler niye açmıyor' diye soracak, 'Ermenistan Türkiye'den sınırı açmasını istiyor, ama neden Türkiye ile konuşmuyorlar' diyecek'' dedi. 
     
     ''BU ÖNEMLİ DEĞİLDİR DİYE BAKMAMAK LAZIM'' 
     Soruları da yanıtlayan Elekdağ, bir soru üzerine, Ermeni kilisesi ve Ermeni milliyetçilerinin, bölünmemek, asimile olmamak amacıyla ''soykırım'' efsanesini, mitosunu yarattıklarını belirterek, şöyle konuştu 
     ''Onun için diyorlar ki 'önce biz neye uğradığımızı, tarihimizi dünyaya anlatmamız lazım, ondan sonra parlamentolar yoluyla Türkiye'ye baskı yapmamız lazım. Türkiye'ye soykırımı kabul ettirmemiz lazım, ondan sonra Türkiye'nin karşısına tazminatla, toprak talebiyle çıkmamız lazım'. Bu konuda oldukça yol aldıklarını görüyoruz. 
     Ermeni konusunu, tarihi gerçekleri bu konunun içinden çıkararak gündeme getirdiler. Ermeni terörüyle yaptılar bunu. 40 Türk diplomatını, 5'i büyükelçi, 6-7'si başkonsolos ve ailelerini öldürdüler. Dünya, Ermeni konusunun ne olduğunu biliyor, onların kafasına göre. Şimdi parlamentolardan kararlar geçirtiyorlar. Şimdi amaç, Türkiye'ye baskı yoluyla bunu kabul ettirmek. Bu alanda da ciddi yol almışlar. 14 ülke parlamentosuna, Avrupa Parlamentosu'na bunu kabul ettirmişler. ABD'de 30 eyalet bunu kabul etti. 'Bu önemli değildir' diye bakmamak lazım. Son derece önemli bir konu. Bunun üzerine ciddiyetle gitmemiz lazım.'' 
     
</TEXT>
</DOC>
