<DOC>
<DOCNO> 308498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sontur22.html </URL>
<DATE> 2005/01/22/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Kayseri Valisi kararlı O kasabı yakalayacağız 
</HEADLINE>
<TEXT>

     Kayseri'de bayramın birinci günü sahibinin elinden kaçan boğayı etkisiz hale getirmek için hayvanın arka bacaklarını kesen kasap, her yerde aranıyor. 
     Kayseri Valisi Nihat Canpolat, kurbanlık hayvanın arka bacak bağlarını kesen kasabın kimliğinin tespit edilemediğini belirterek, ''Bu kişinin yakalanması için, Emniyet, Tarım, Çevre ve Orman Müdürlükleri yetkililerine talimat verdim. Aranıyor. Onu bir şekilde yakalayacağız'' dedi. 
     Melikgazi İlçe Emniyet Müdürü Haki Aksoy da kasabı bulma çalışmalarının devam ettiğini bildirdi. Aksoy, şunları söyledi 
     ''Kasabı tanıyan vatandaşlar, 155 Polis İmdat telefonuna ihbar etsinler. Pazartesi gününden itibaren Karpuzatan semtindeki pastırma ve sucuk imalathaneleri ile büyük marketlerde çalışan kasaplar arasında araştırma yapacağız. Yakalayacağımıza inanıyorum.'' 
Kayseri Çevre ve Orman Müdürü Yağmur Bahadır ise yakalanması halinde kasaba 5199 sayılı Hayvanları Koruma Kanunu'na göre 560 YTL 560 milyon lira ile bin 400 YTL 1 milyar 400 milyon lira arasında ceza verileceğini açıkladı. 
     Gültepe Mahallesi Ortatepe Sokak'ta sahibinin elinden kaçan kurbanlık boğa, bir gecekonduya girmişti. Olay yerine gelen polis ekipleri, kurban sahiplerine, belediye zabıtasından yardım istemelerini söyleyerek olay yerinden ayrılmıştı. Bir süre sonra yoldan geçen ve ismi öğrenilemeyen bir kasap, elindeki bıçakla etkisiz hale getirmek istediği hayvanın arka bacaklarını kesmişti. Ayakları üzerinde durmakta güçlük çeken ve iki arka ayağı kırılan kurbanlık hayvanın görüntüsü, büyük tepki toplamıştı. 

     
</TEXT>
</DOC>
