<DOC>
<DOCNO> 320379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonsiy27.html </URL>
<DATE> 2005/03/03/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
TBMM Araştırma Komisyonu Başkanı Cafer olayında zamanaşımı aşılmış 
</HEADLINE>
<TEXT>

     Sporda şiddet, şike, rüşvet ve haksız rekabet iddialarını inceleyen TBMM Araştırma Komisyonu Başkanı AK Parti Ankara Milletvekili Haluk İpek, Vestel Manisaspor futbolcusu Cafer Aydın'ın teşvik primi iddialarıyla ilgili olarak ''Cafer olayında, zaman aşımı süresi aşılmış'' dedi. 
     Haluk İpek, komisyon çalışmaları sürerken gazetecilere kısa bir değerlendirme yaptı. Komisyona bilgi verenlerin genel çerçevede konuştuklarını ifade eden İpek, bazı ipuçları verildiğini belirtti. İpek, eski hakemlerden Erman Toroğlu'nun, komisyona bilgi verirken, ''Bir yasa çıkarın, ceza almayacağımızı garanti edin, bildiklerimizi anlatalım'' dediğini söyledi. 
     Komisyona bilgi veren kişilerden ''yüreklice konuşanların'' da olduğunu belirten Haluk İpek, kulüp başkanlarını dinleyeceklerini ayrıca, hakkında şaibe olanlardan dinleyecekleri bulunduğunu ifade etti. İpek, şöyle devam etti 
     ''Somuta yakın şeyler söylüyorlar. Hakemlerimiz bazı şeyleri sezdiklerini ancak, yetkileri olmadığını söylüyorlar. Hakemlerimiz 'bu konularda rapor yazabiliriz' diyorlar, ancak rapor hazırlayan, rapor yazan yok. Eksiklik yasalarda değil, uygulamada problem var. Hakemlerin yetkileri artırılabilir. Hakemler, 'basında çıkan haberler reyting amaçlı yazılıyor. Bu nedenle seyirci maça önyargılı geliyor ve seyirciler hırçınlaşıyor. İngiltere'de olduğu gibi holiganları maçlara almayıp karakollarda bekletmeli' diyorlar. Şu ana kadar şike ve teşvik konusunda bilgi verenlerden rakam telaffuz edilmedi. Ertuğrul Dilek, her şeyi açık yüreklilikle açıkladı. Somut teklifleri de oldu.'' 
     
     CAFER DOSYASI 
     Haluk İpek, Vestel Manisaspor futbolcusu Cafer Aydın'ın teşvik primi ile ilgili açıklamaları konusundaki dosyanın kendilerine ulaştığını bildirdi. Gerekli görülenlerin komisyona çağırılarak dinleneceğini belirten İpek, ''Ancak olayın üzerinden 4 yıl geçmiş. 4 yıl geçince resmi makamlar bir şey yapamıyor. Bu süre içinde açıklama yapılınca, 'karşı tarafı yıpratmak için mi' sorusu akla geliyor. Cafer olayında yasal süre aşılmış. Katkısı olacağını düşünenler, gelsin söylesinler'' dedi. 
     İpek, ''Teşvik priminde Fenerbahçe Kulübü'nün adı geçtiği için mi üstü örtülmek isteniyor '' sorusuna, ''Teşvik primini kimse örtemez'' karşılığını verdi. 
     
</TEXT>
</DOC>
