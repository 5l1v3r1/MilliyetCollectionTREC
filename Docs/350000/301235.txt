<DOC>
<DOCNO> 301235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sondun35.html </URL>
<DATE> 2004/12/27/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
KKTC'de milletvekili dağılımı değişmedi, seçmen sayısı 146 bin 
</HEADLINE>
<TEXT>

     KKTC'de 20 Şubat'ta yapılacak erken genel seçimde 5 ilçenin çıkaracağı milletvekili sayısı ve daimi seçmen kütüğüne göre seçmen sayısı açıklandı. İlçelerin milletvekili sayısı aynı kalırken, daimi seçmen kütüğüne göre seçmen sayısı ise 146 bin 971. 
     KKTC Yüksek Seçim Kurulu Başkanı Taner Erginel'in açıklamasına göre, KKTC'de bugün itibariyle nüfus, 187 bin 244. Buna göre 50 sandalyeli Cumhuriyet Meclisi'ne Lefkoşa'dan 16, Gazimağusa'dan 13, Girne'den 9, Güzelyurt'tan 7 ve İskele'den de 5 milletvekili seçilecek. Mecliste şu anda da milletvekillerinin ilçelere göre dağılımı aynı. 
     Seçmen sayısı, listelerin asılmasından sonra yapılacak başvuru ve itirazlarla kesinleşecek. 
     Lefkoşa'da 58 bin 955, Gazimağusa'da 49 bin 527, Girne'de 33 bin 798, Güzelyurt'ta 24 bin 740 ve İskele'de 20 bin 224 kişi ikamet ediyor. 
     Daimi seçmen kütüğüne göre, 146 bin 971 seçmenin ilçelere göre dağılımı ise şöyle 
     Lefkoşa 46 bin 224, Gazimağusa 38 bin 628, Girne 27 bin 111, Güzelyurt 19 bin 848 ve İskele 15 bin 160. 
     Yüksek Seçim Kurulu'nun açıkladığı seçim takvimine göre, siyasi partilerin 11 Ocak 2005'e kadar adaylarını saptaması ve 14 Ocak 2005'te ise adaylık başvurularının yapılması gerekiyor. 
     
</TEXT>
</DOC>
