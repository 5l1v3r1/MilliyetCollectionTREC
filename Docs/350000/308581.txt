<DOC>
<DOCNO> 308581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/spor/spo04.html </URL>
<DATE> 2005/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'in ilk doğuşu 
</HEADLINE>
<TEXT>


Malatyaspor karşılaşması ile birlikte ilk resmi sınavını verecek olan Trabzonspor'un hocası, "Bu maçı bir final gibi görüyorum" diye konuştu 


'Yeni bir dönem' 
TRABZONSPOR Teknik Direktörü Şenol Güneş, hiçbir şeyin göründüğü kadar kolay olmadığını, zorlukları aşmanın tek yolunun saha içerisindeki dalgalanmaları hoşgörüyle karşılamaktan geçtiğini söyledi. Güneş, "Yeni bir dönem, yeni bir heyecan ve ilk resmi maçımızı oynayacağız. İyi başlamak istiyoruz. Malatyaspor, teknik heyeti güçlü, futbolcuları güçlü, lige renk katan bir takım. Bu yüzden bir final maçı gibi olacak. Çünkü kazanamazken kupayı alma şansımız yok" ifadelerini kullandı. 

'Gelecek daha değerli' 
MAÇ içinde zaman zaman zorluklar yaşayabileceklerini dile getiren Güneş, bunun futbolun doğasında olduğunu belirterek, "İşlerin istediğimiz gibi gitmediği bölümlerde dirençli ve inançlı olmak durumundayız. Böyle bir sıkıntı doğarsa hem seyircimizin, hem oyuncumuzun daha akıllı ve sabırlı olarak kendini yenilemesi gerekiyor" dedi. Geleceğin geçmişten daha değerli ve önemli olduğunu ifade eden Güneş, "Artık geleceği planlayan, gelecekte, örnek ve model olmak isteyen bir takımız" diye konuştu. 

Tek eksik Erdinç 

MALATYA maçının hazırlıklarını dün yaptığı çalışmayla tamamlayan Trabzonspor'da Erdinç dışında eksik oyuncu bulunmuyor. Şenol Güneş'in yeni transfer Özgür'ü yedek soyundurması bekleniyor. 
BASIN Sözcüsü İbrahim Şahin, tribünlerin dolması için taraftara çağrıda bulundu. Şahin, "Trabzon hem takımına sahip çıkacak, hem de Şenol Güneş'e, güzel bir hoşgeldin partisi verecek" ifadesini kullandı. 

Bayramlaştılar 

BORDO - Mavili takımda bayramlaşma töreni dün yapıldı. Başkan Atay Aktuğ, yöneticiler, Teknik Direktör Şenol Güneş, futbolcular, eski başkan, yönetici ve antrenörlerle Mehmet Ali Yılmaz Tesisleri'nde bir araya geldi. Aktuğ tüm oyunculara ikinci yarı öncesi başarılar diledi. 


</TEXT>
</DOC>
