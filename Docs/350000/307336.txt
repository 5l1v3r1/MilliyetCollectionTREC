<DOC>
<DOCNO> 307336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/ekonomi/aeko.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Masada sigorta şirketleri de var 
</HEADLINE>
<TEXT>


Yapı Kredi Bankası'ndaki Çukurova hisselerinin, Koç - UniCredito ortaklığına satışı için protokol imzalayan tarafların pazarlığında, bankanın finansal iştirakleri de yer alıyor 

Kadife Şahin 

Çukurova Grubu'nun sahibi olduğu yüzde 45 oranındaki Yapı Kredi Bankası hisseleri için grup ile pazarlık görüşmelerini sürdüren Koç - UniCredito, Yapı Kredi ile birlikte bankanın mali iştiraklerini de istiyor. 
Eylül 2002'de İtalyan UniCredito Grubu ile yüzde 50 oranında ortak olmadan önce bütün finansal şirketlerini Koç Finansal Hizmetler A.Ş. bünyesinde toplayan Koç Grubu, Çukurova Grubu ile sürdürülen görüşmelerde bu yapıyı büyütecek bir strateji ile pazarlık masasına oturuyor. 
Koç - UniCredito ortaklığının sadece Koçbank'ta olmadığını, diğer finansal alanlarda da olduğunu hatırlatan Koç Grubu üst düzey yöneticisi, doğal olarak Yapı Kredi görüşmelerinde de sadece banka hisselerinin değil, finansal iştiraklerin de pazarlık konusu olduğunu kaydetti. 
Yapı Kredi'nin mali iştirakleri içinde Yapı Kredi Sigorta, Yapı Kredi Emeklilik, Yapı Kredi Factoring, Yapı Finansal Kiralama, Yapı Kredi Moscow, Yapı Kredi Koray Gayrimenkul Yatırım Ortaklığı ve Yapı Kredi Portföy gibi şirketler bulunuyor. 

'Niyetimiz ciddi' 
Çukurova Grubu ile Koç Finansal Hizmetler A.Ş. arasında devam eden görüşmelerden Koç Grubu'nun İtalyan ortağı UniCredito'nun da oldukça memnun olduğu öğrenildi. 
Türkiye'de bankacılıkta büyüme strateji bulunan grup, Koç Grubu ile stratejileri örtüştüğü için ortak olmuştu. Organik büyüme ile devam eden Koç - UniCredito ortaklığı, üç yıllık strateji planlarında nihai hedef olarak pazarda gelişen fırsatları değerlendirerek agresif bir büyümeyi amaçlıyor. 
Çukurova Grubu ile yapılan protokol anlaşmasını yorumlayan Koç Grubu üst düzey yöneticisi grubun bu niyetinde çok ciddi olduğunu ifade etti. 
Koç Grubu yetkilisi, görüşmelerde farklı bir süreç izlenebileceğini ifade ederek, fiyatın detaylara bağlı olduğunu söyledi. 

Borsaya açıklama 
'Protokol imzaladık' Koç Grubu ile Çukurova Holding, Yapı ve Kredi Bankası hisselerinin satışı konusunda protokol imzaladı. Koç Holding'den İstanbul Menkul Kıymetler Borsa'sına gönderilen açıklamada, Koç Finansal Hizmetler ile Çukurova Holding arasında 16 Ocak'ta, Çukurova Şirketler Grubu'nun Yapı Kredi'de sahip olduğu hisselerin satın alınmasına ilişkin özel görüşmeler yapılması konusunda bir protokol imzalandığı belirtildi. 
Koç Holding'den Borsa'ya gönderilen açıklamada, görüşmelere ilişkin gelişmelerin, kesinleşen her aşamada kamuoyuna ayrıca duyurulacağı bildirildi. 

'İyi fırsattı değerlendirdik' CNN Türk'te Meliha Okur'un sorularını yanıtlayan Koç Holding Yönetim Kurulu Başkanı Mustafa Koç, Yapı Kredi'nin iyi bir fırsat olarak önlerine çıktığını ve bunu değerlendirdiklerini söyledi. 
Koç Grubu'nun bankacılıkta büyümek için 2002 yılında UniCredito ile ortak olduğunu hatırlatan Koç, bu ortaklığın sektörde liderliği hedefleyen bir büyümeyi strateji olarak belirlediğini söyledi. 
Bu büyüme hedefinin organik olarak çok fazla zaman alacağını ifade eden Mustafa Koç, sözlerini söyle sürdürdü 
"Yapı Kredi önümüze çıkan çok önemli bir fırsat. Bundan sonrası due diligence ve odit denetleme çalışmalarına bağlı. Yapı Kredi çok önemli bir değer, çok iyi bir marka. Tekrar sahibinin belli olması lazım." 

Pazarlık borsaya rekor kırdırdı YKB'deki Çukurova hisselerinin satışı konusunda Çukurova ile Koç Finansal Hizmetler'in protokol imzalamalarının arkasından tarafların hisselerine gelen taleple borsa yeni bir rekor kırdı. İMKB 100 Endeksi yüzde 1.9 artarak 26.863 puana 2.01 cent yükseldi. Dünkü seanslarda en hareketli hisselerden Yapı Kredi Bankası yüzde 2.63 prim yaparken, Yapı Kredi Finansal Kiralama yüzde 10.49 ve Yapı Kredi Yatırım Ortaklığı da yüzde 7.34 prim yaptı. Koç Holding hisseleri ise yüzde 1.74 değer kazandı. 


</TEXT>
</DOC>
