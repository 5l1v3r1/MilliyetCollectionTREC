<DOC>
<DOCNO> 310050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonyas04.html </URL>
<DATE> 2005/01/27/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
'Karpuz Kabuğundan Gemiler Yapmak' ve 'Toz' Rotterdam'da... 
</HEADLINE>
<TEXT>

     Hollanda'nın Rotterdam kentinde bu yıl 34. kez düzenlenen Uluslararası Rotterdam Film Festivali, Amerikan yapımı ''Sideways'' filminin gösterimiyle başladı. 
     Uluslararası Rotterdam Film Festivali'ne, çoğunluğu Asya ülkelerinden gelen ve ilk kez gösterime girecek 250 dolayında uzun metrajlı, belgesel ve kısa metrajlı olmak üzere toplam 800 dolayında film katılıyor. 
     Festivale bu yıl Türkiye'den Ahmet Uluçay'ın yönetmenliğini yaptığı ''Karpuz Kabuğundan Gemiler Yapmak'' filmi ile Fatih Kızılgök'un ''Toz'' adlı kısa filmi katılıyor. 
     Anadolu'da, 1960'lı yıllarda çocukluk ve gençliğini yaşadığı kasabasına dönen bir kişinin o yıllara ilişkin hayallerini konu alan ''Karpuz Kabuğundan Gemiler Yapmak'' filmi dört ayrı salonda seyirciyle buluşacak. 
     ''Toz'' filmi de bu yıl festivalde ilk kez verilecek 5000 euro ödüllü kısa film yarışmasına aday gösterildi. ''Toz'', 23 ülkeden seçilen ilk 32 film arasına girmeyi başardı. 
     Festivalde, yönetmenliğini Estella Gerard'ın yaptığı Fransız-Türk ortak yapımı ''Güneşin Doğuşu'' adlı Anadolu'dan mistik bir hikayeyi konu alan kısa bir film de gösterilecek. 
     Daha çok yeni filmlere yer veren Uluslararası Rotterdam Film Festivali, 6 Şubat'a kadar sürecek ve bu süre içinde 20'den fazla sinema salonunda filmler gösterilecek. 
     Festival sonunda üç filme birden ''Altın Kaplan'' ödülü verilecek. Festivale katılan filmleri, bu yıl 350 bin dolayında seyircinin izlemesi bekleniyor. 
     
</TEXT>
</DOC>
