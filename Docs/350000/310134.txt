<DOC>
<DOCNO> 310134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/yasam/yas01.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Taciz itirafları başladı 
</HEADLINE>
<TEXT>


Barbaros Çocuk Köyü'nde taciz ve tecavüze uğradığı ileri sürülen çocuklardan 4'ü gözetim altına alındı. Gözaltındaki zanlılardan bazıları da iddiaları kabul etti 

TURAÇ TOP, SÜLEYMAN SAĞAT DHA 

İzmir Urla'daki Barbaros Çocuk Köyü'nde kalan çocuklara tecavüz edildiği iddiaları üzerine gözaltına alınan 12 kişi arasında bulunan Müdür Erdal Tunca, bir uzman ve doktor görevden alındı. Jandarmadaki 8 zanlı da adliyeye sevk edildi. Gözaltındaki 4 çocuk, İzmir Valiliği Sosyal Hizmetler Müdürlüğü'ne bağlı bir merkeze götürülüken bazı zanlıların 14-17 yaşlarındaki çocuklara tecavüz ve taciz iddialarını kabul ettiği öne sürüldü. 

'Gerekeni yapacağız' 
Konunun adli, idari ve disiplin yönünden incelendiğini belirten İzmir Valisi Yusuf Ziya Göksu, konuyla ilgili şu açıklamayı yaptı "Ne gerekiyorsa yapacağız. Orası benim de çok önem verdiğim bir yer. Bazı kızlarımızla ilişkisi olduğu söylenen dışarıdan gençler var. İfadeleri alınıyor. Soruşturmanın selameti bakımından müdürü, sosyal hizmet uzmanı ve doktoru geçici olarak görevden aldım." 

4 tutuklama 

Adliyeye sevk edilen 8 zanlının yanı sıra Köy Müdürü Erdal Tunca da tekrar adliyeye çağırıldı. İlçede internet kafe işleten Süleyman Gezgin, Akın Akçay ve Güral Kutluay savcılık tarafından serbest bırakılırken 6 kişi mahkemeye sevk edildi. Erdal Tunca, Vehbi Yiğit, Yiğit Öz ve Evren Çoşkun tutuklandı. Rasim Tunca ve Cengiz Dilek tutuksuz yargılanmak üzere serbest bırakıldı. Savcı, Erdal Tunca'nın zanlıların ifadeleri doğrultusunda adliyeye çağrıldığını ve köydeki birkaç olayı daha örtbas ettiğinin anlaşıldığını, bu yüzden tutuklandığını söyledi. 


</TEXT>
</DOC>
