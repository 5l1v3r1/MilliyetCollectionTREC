<DOC>
<DOCNO> 300506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun40.html </URL>
<DATE> 2004/12/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Seçim gözlemcileri Irak’a giremiyor 
</HEADLINE>
<TEXT>

     Irak’ta 30 Ocak’ta yapılması öngörülen seçimleri izleyecek uluslararası uzmanların çoğu, güvenlik nedenleriyle seçimi Ürdün’den izleyecek. 
     BM yetkilileri, çok az sayıda gözlemcinin seçimi yerinde takip edeceğini söyledi. 
     Irak’ta yapılacak seçimleri izleyecek yabancı gözlemcilerin çoğu Ürdün’ün başkenti Amman’da kalacak. Bağdat’ta Irak Bağımsız Seçim Komisyonu, siyasi partiler, sivil toplum örgütleri ve gözlemcilerle temasta olacak üst düzey görevliler bulunacak. 
     Kanada’nın başkenti Ottowa’da Irak seçimlerini görüşmek üzere yapılan uluslararası seçim uzmanları toplantısına evsahipliği yapan Kanadalı Jean-Pierre Kingsley, Irak’ta çok sayıda gözlemci olmamasına rağmen etkili olacaklarına inandığını ifade etti, ancak uluslararası misyonun ne şekilde konuşlanacağıyla ilgili ayrıntılı bilgi vermedi. 
     Kingsley, Uluslararası Irak Seçimleri Misyonu’nda Arnavutluk, İngiltere, Kanada, Endonezya, Meksika, Yemen, Orta ve Doğu Avrupa Seçim İdarecileri Birliği’nin yer alacağını kaydetti. 
     
</TEXT>
</DOC>
