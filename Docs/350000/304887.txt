<DOC>
<DOCNO> 304887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonsiy08.html </URL>
<DATE> 2005/01/09/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Tüzmen İthal ürünlerin genetiğini kontrol edemiyoruz 
</HEADLINE>
<TEXT>

     Devlet Bakanı Kürşad Tüzmen, mısır ve genetiği değiştirilmiş soya ithal eden firmaların isimlerini açıklayamayacağını bildirdi. Tüzmen, "İthal edilen ürünlerin genetik olarak değiştirilip değiştirilmediği bilinmiyor" dedi. 
     CHP Diyarbakır Milletvekili Mesut Değer, hangi firmaların, ne kadar mısır ve genetiği değiştirilmiş soya fasulyesi ithal ettiğini bir önergeyle dış ticaretten sorumlu Devlet Bakanı Kürşad Tüzmen'e sordu. 
     
     TÜZMEN KONTROL EDEMİYORUZ 
     Tüzmen ise mevzuat eksikliği dolayısıyla genetiği değiştirilmiş ürünleri kontrol edemediklerini şu şekilde açıkladı 
     "Halen ülkemizde, yetiştirme amaçlı olanlar tohumluk hariç GDO'lu Genetik yapısı değiştirilmiş organizma ürünlerle ilgili herhangi bir yasal düzenleme bulunmaması nedeniyle, gerek iç piyasada gerekse ithalat aşamasında buna ilişkin özel bir kontrol yapılmamaktadır." GDO'lu ürünlerin insan gıdası ve hayvan yemi olarak kullanımıyla ilgili Cartegena Biyogüvenlik Protokolü dışında yasaklayıcı ve serbest kılıcı herhangi bir yasal düzenleme bulunmadığını belirten Tüzmen, TBMM tarafından onaylanan Protokolün de 24.6.2003'te yürürlüğe girdiğini anımsattı. 
     
     ULUSAL BİYOGÜVENLİK KOMİSYONU 
     Tarım ve Köyişleri Bakanlığı'nca hem Protokol hem de GDO'lu ürünlere ilişkin olarak AB müktesebatına uyum çalışmalarının başlatıldığını anlatan Tüzmen, "Anılan bakanlığın koordinatörlüğünde Ulusal Biyogüvenlik Komisyonu tarafından GDO'lu ürünlerin üretimi, ithalatı, ihracatı ve araştırmalarının kontrolü amacıyla bir biyogüvenlik sistemi oluşturulmak üzere Biyogüvenlik Yasa Tasarısı hazırlanmıştır" dedi. 
     
     GENETİĞİ DEĞİŞTİ Mİ BİLİNMİYOR 
     Tüzmen, "dış ticaret bilgilerinin kişisel bilgi niteliğinde olmaları" ve DİE'nin Kuruluşu Hakkındaki Yasa uyarınca da "kişisel bilgilerin herhangi bir kişi veya kuruma verilmesinin yasak olması" nedeniyle firma bazında mısır ve soya fasulyesi ithalatını açıklayamayacağını ifade etti. Tüzmen sadece "İthal edilen ürünlerin genetik olarak değiştirilip değiştirilmediği bilinmemekle birlikte, 2004 Ocak-Ağustos döneminde 979.731 ton tohumluk olmayan mısır ve 
     382.569 ton soya fasulyesi ithalatı yapılmıştır" demekle yetindi. 

ANKA 
     
</TEXT>
</DOC>
