<DOC>
<DOCNO> 309314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur45.html </URL>
<DATE> 2005/01/25/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Emniyet Gökhan Belgüza battaniye kenarlarını sökerek intihar etti 
</HEADLINE>
<TEXT>

     İstanbul Emniyet Müdürlüğü'nden yapılan açıklamada, battaniye kenarlarını sökerek intihar girişiminde bulunan Gökhan Belgüzar'ın, ilk müdahalenin ardından hastaneye kaldırıldığı, fakat kurtarılamadığı bildirildi. 
     Açıklamada, dün bazı yazılı basın organlarında, Bakırköy İlçe Emniyet Müdürlüğü'nce gasp suçundan gözaltına alınan bir kişinin intihar etmesi olayıyla ilgili haberlere yer verildiği ifade edildi. 
     Kartaltepe Polis Merkezi Amirliği'ne 18 Ocak 2005 günü saat 21.45 sıralarında müracaat eden bir kişinin, ''kendisinin ve kız arkadaşının 4 şahıs tarafından sustalı bıçak ve döner bıçağı boğazlarına dayanarak bir miktar para ve cep telefonunun gasp edildiği iddiasında bulunduğu'' kaydedilen açıklamada, şöyle denildi 
     ''Osmaniye Polis Merkezi Amirliği görevlilerinin aynı gün yaptıkları çalışmalarda, eşkale uyan 3 şahıs durdurulmuş, kimlik kontrolleri yapılırken 2 şahıs kimliklerini görevlilerde bırakarak kaçmış, İsmail Demireli ise yakalanmıştır. 
     Şikayetçi şahıslar, yakalanan İsmail Demireli ve nüfus cüzdanlarındaki resimlerden Gökhan Belgüzar'ı, kendilerini gasp eden şahıslar olarak teşhis etmişlerdir. 
     Yine 12 Ocak 2005 günü gerçekleşen bir başka gasp olayı mağduru ve şikayetçisi, İsmail Demireli'yi bizzat ve Gökhan Belgüzar'ı ise nüfus cüzdanı üzerindeki fotoğraftan tanıyıp teşhis etmiştir.'' Düzenlenen tahkikat evrakıyla Bakırköy Cumhuriyet Savcılığı'na gönderilen İsmail Demireli'nin tutuklandığı, Gökhan Belgüzar ve arkadaşlarının ise aranmasına başlanıldığı ifade edilen açıklamada, şunlar kaydedildi 
     ''21 Ocak 2005 günü saat 22.30 sıralarında Bakırköy İlçe Emniyet Müdürlüğü görevlilerinin yaptıkları çalışmalarda Gökhan Belgüzar yakalanmış, yukarıda bahsedilen 12 Ocak 2005 günlü gasp olayı mağduru ve şikayetçisi tarafından Gökhan Belgüzar bizzat teşhis edilmiştir. 
     Gökhan Belgüzar'ın GBT sorgulamasında, Beyoğlu İlçe Emniyet Müdürlüğü Merkez Karakol Amirliği idaresinde 25 Ocak 2002 tarihinde 'Darp etmek suretiyle kapkaç' suçundan dolayı yakalandığı ve tevkif olduğu tespit edilmiş, 3 ay önce de şartlı tahliye yasasından faydalanarak tahliye olduğu anlaşılmıştır. 
     18 Ocak 2005 günü saat 21.45 sıralarında Kartaltepe Polis Merkezi Amirliği'ne, meydana gelen gasp olayının müştekilere ulaşılıp teşhis yaptırılabilmesi, evrakların eksiksiz adli makamlara intikal ettirilmesine yönelik Bakırköy Cumhuriyet Başsavcılığı'ndan 3 gün gözetim izni alınmıştır. 
     Tahkikat devam etmekte iken 22 Ocak 2005 günü saat 20.30 sıralarında nezarethanede bulunan Gökhan Belgüzar, battaniye kenarlarını sökerek nezarethane kapısı demirine bağlı şekilde boğazına geçirerek intihar girişiminde bulunmuş, görevlilerimiz tarafından ilk yardım olay anında yapılmış ve Bakırköy Sağlık Ocağı'ndan doktor çağrılarak ilk müdahalede bulunulmuştur. Gökhan Belgüzar en yakın hastane olan İncirli Hastanesi'ne intikal ettirilmiş, ancak tüm müdahalelere rağmen kurtarılamamıştır.'' Cumhuriyet Savcısı ve tabip tarafından, Gökhan Belgüzar'ın avukatı huzurunda yapılan muayene sonucu tanzim edilen ölüm muayene tutanağında, ''Gökhan Belgüzar'ın bedeninde herhangi bir darp ve cebir izi bulunmadığının tespit edildiği'' belirtilen açıklamada, ''Bakırköy Cumhuriyet Savcısı tarafından, kesin ölüm sebebinin tayini için Adli Tıp Kurumu'na sevk edilmiştir'' denildi. 
     Açıklamada, ilgili görevliler hakkında idari soruşturma başlatıldığı da kaydedildi. 
     
</TEXT>
</DOC>
