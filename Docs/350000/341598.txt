<DOC>
<DOCNO> 341598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonspo27.html </URL>
<DATE> 2005/05/11/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Galatasaray'ın toplam borcu 148 milyon dolar... 
</HEADLINE>
<TEXT>

     Galatasaray Kulübü’nün aylık olağan divan kurulu toplantısı yapıldı. 
     Galatasaray Lisesi Tevfik Fikret Salonu’nda, Divan Kurulu Başkanı Semih Haznedaroğlu başkanlığında gerçekleştirilen toplantıya kulüp başkanı Özhan Canaydın ile bazı yöneticiler de katıldı. 
     Toplantıda, sarı-kırmızılı kulübün 2009 yılı sonuna dek ödemesi gereken toplam borcunun 148 milyon 401 bin 523 dolar olduğu açıklandı. 
     
     KOZAK’IN KONUŞMASI 
     Divan kurulu üyelerinden Hayrettin Kozak, toplantıda yaptığı konuşmada Galatasaray camiasında son zamanlarda tuhaf bir atmosfer olduğunu, kimsede heyecan kalmadığını savunarak, bunun araştırılmasını istedi. 
     Kozak, "Camianın bütün birimlerinde son zamanlarda bir suskunluk var. Bunu düşünmek lazım. Stattaki seyirci sayısında, yapılan genel kurullar ve divan kurullarında ilgi giderek azalıyor. Bize bir şeyler oldu. Bunu araştırmak lazım" dedi. 
     Galatasaray’ın eski saygınlığının son dönemde törpülendiğini, Malatya’da yaşanan olayların Galatasaray’a yakışmadığını, kiraya verilen bir oyuncu için yaşananların hoş olmadığını belirten Kozak, Fenerbahçe Kulübü Başkanı Aziz Yıldırım’a kendi statlarında yapılan küfürlerin de artık son bulması gerektiğini söyledi. 
     Kozak ayrıca, spor sahalarında son dönemde yaşanan olayları önlemede kulüp yönetimlerinin artık yetersiz kaldığını savunarak, Galatasaray, Fenerbahçe, Beşiktaş ve Trabzonspor kulüplerinin divan kurullarını göreve çağırdı. 
     Hayrettin Kozak, bu 4 büyük kulübün aralarında oluşturacakları heyetlerle, basınla işbirliği yaparak bu kötü gidişe son verebilmek için harekete geçilmesi çağrısında bulundu. 
     
     CANAYDIN’IN SÖZLERİ 
     Toplantının son bölümünde söz alan ve Hayri Kozak’ın sözlerine yanıt veren kulüp başkanı Özhan Canaydın, amatör branşlarda faaliyet gösteren takımlar hakkında bilgi verdi. 
     Fenerbahçe ve Galatasaray kulüplerinin lig maçlarında kale arkası tribün bilet fiyatlarını kendilerine oranla daha düşük tuttuğunu kaydeden Canaydın, şöyle konuştu 
     "Bizim eksikliğimiz burada. Ama ne düşündük biliyor musunuz Hiç olmazsa açık tribünün köşelerinden atılan şişelerden aldığımız cezaları ve küfürleri önleyebilelim, birazcık seyirci kalitesini yükseltelim dedik. Kapalı tribünde de 250 kişilik bir aksaklığımız var, inşallah önümüzdeki dönem bu da ortadan kalkacak. Belki tribünlerimiz boş kalacak, ama bizim istediğimiz gibi, nezih Galatasaraylılar olacak." Geçen sezon Atatürk Olimpiyat Stadı’nda bilet fiyatlarını 1 milyon liraya kadar indirdiklerini, tribünlerin dolduğunu, ancak seyirciyi kontrol edemediklerini kaydeden Canaydın, Kozak’ın iddia ettiği gibi camiada genel bir isteksizlik olup olmadığıyla ilgili olarak da "Olabilir, doyum olabilir, TV’ler olabilir. Ama bizim genel kurullarımız genelde hep bu katılımlarla yapılır" diye konuştu. 
     Malatya’da yaşanan olaylara kendisinin de üzüldüğünü vurgulayan Canaydın, Galatasaray’ın saygınlığının törpülendiği görüşüne ise katılmadığını ifade etti. 
     Özhan Canaydın ayrıca, "Türkiye Kupası’nı inşallah alacağız. Hiç umut edilmeyen bir yere geldik. Ligde de iddialı biçimde şampiyonluğu kovalıyoruz. Çok da huzurlu değilim, ama inşallah bu akşamki kupa ve ligdeki hedef, bu sıkıntıları hafifletir. Lütfen bu dönem için anlayış gösterin, bize yardımcı olun" dedi. 
     Canaydın, kürsüden alkışlarla uğurlandı. 
     Öte yandan, divan toplantısına, Deplasmanlı Sutopu Ligi’nde namağlup şampiyonluğa ulaşan sarı-kırmızılı sporcular ve teknik heyete başarı belgesi verildi. 
     
</TEXT>
</DOC>
