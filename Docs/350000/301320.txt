<DOC>
<DOCNO> 301320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonsiy19.html </URL>
<DATE> 2004/12/27/ </DATE>
<TIME> 19.57 </TIME>
<AUTHOR>  </AUTHOR>
<HEADLINE>
Bakanlar Kurulu toplantısı... 
</HEADLINE>
<TEXT>

     Hükümet Sözcüsü ve Adalet Bakanı Cemil Çiçek, bazı mal ve hizmetlerde katma değer vergisi oranlarının yeniden düzenlenmesiyle ilgili kararnamenin imzaya açıldığını söyledi. 
     Çiçek, Bakanlar Kurulu toplantısından sonra yaptığı açıklamada, 2004 yılının son Bakanlar Kurulu Toplantısı'nın yapıldığını ifade etti. Çiçek, şöyle konuştu 
     ''Bu vesileyle sizlere ve sizlerin aracılığıyla kamuoyuna en iyi dileklerimizi sunuyoruz. Yeni yılda sağlıklı başarılar diliyoruz. 
     Toplantı vesilesiyle Türkiye Cumhuriyeti hükümeti adına Güney Doğu Asya'da meydana gelen deprem sebebiyle can ve büyük maddi kayıplara uğramış ülke insanlarına geçmiş olsun diyoruz. Taziyelerimizi sunuyoruz. Hükümet olarak bu noktada yapabileceğimiz bir katkı varsa bunları yapmaya hazır olduğumuzu ifade ediyoruz. Bu yönde çabalar ve çalışmalar var. Aradaki mesafenin uzaklığı dikkate alınarak yapılabilecek olanlar neyse bunları yapmaya hazırız.'' Cemil Çiçek, 2005 yılında SSK, Bağ-Kur emeklileri ve tarımda kendi adına çalışanların aldıkları maaşlara ilave olarak yapılacak zamla ilgili bir kanun çıkması gerektiğini anlattı. Çiçek, bu kanunu yılbaşından önce çıkartmaya çalıştıklarını kaydetti. Bununla ilgili kanun tasarısının imzaya açıldığını anlatan Çiçek, muhtemelen bugün tamamlanarak Cumhurbaşkanına gönderileceğini bildirdi. Çiçek, şöyle konuştu 
     ''Biz memurlara ve memur emeklilerine ortalama 10.7 oranında önümüzdeki sene zam öngörmüştük, iki parti halinde. Bu söylediğim Bağ-Kur emeklileri. Tarımda kendi hesabına çalışanlar ve SSK emeklileri için de ocak ayında yüzde 6, Temmuz'da yüzde 6 bir ilave öngörülüyor tasarıda. Ortalama yüzde 12.4. bugünkü aldığımız karar budur.'' Çiçek, kamuda çalışan işçilere, birer aylık istihkakları tutarında ikramiye ödenmesinin söz konusu olduğunu da hatırlatarak, bununla ilgili Bakanlar Kurulu kararının imzasının tamamlandığını ve Cumhurbaşkanı'nın onayına sunulduğunu, onayın gerçekleşmesinin hemen akabinde birer maaş ikramiyelerin ödeneceğini bildirdi. 
     Çiçek, şöyle devam etti 
     ''Yine üzerinde durduğumuz ve daha önce kısmen açıkladığımız bir konu var. 1992 yılından sonra kamuda görev alan kamu görevlilerine bir derece verilmesiyle ilgili kanunu da bir an evvel yasalaştırmak istiyoruz. Bunu da mümkünse Kurban Bayramı'ndan evvel 15 Ocak'a kadar yasalaştırılması noktasında bir kararımız var. 
     Ayrıca bugün yine bazı mal ve hizmetlerde katma değer vergisi oranlarının yeniden düzenlenmesiyle ilgili kararname imzaya açılmıştır. Bu konunun da süratle tamamlanması için çalışıyoruz. Bununla ilgili olarak Sayın Başbakanımız ve ilgili Bakan arkadaşlarımızla birlikte açıklamalar yapmıştır. Hem gıda alanında, hem sağlık alanında yapılan kademeli indirimleri ve eğitim alanında yapılan indirimler olmak üzere bunlar yüzde 18'den yüzde 8'e indirilmiştir. Çok kapsamlı bir indirim listesidir. Bununla ilgili kararnamede imzaya açılmıştır. Süratle tamamlanacaktır.'' 
     
     AB 

     Toplantıda 17 Aralık sonrası Avrupa Birliği ile olan ilişkiler konusu üzerinde de durulduğunu ifade eden Çiçek, şunları söyledi 
     ''Bu konuyla ilgili bütçe müzakereleri sırasında TBMM'ye bilgi verilmiştir. Hem Başbakanımız hem de Dışişleri Bakanımız muhtelif vesilelerle açıklama yapmıştır. Bunların ötesinde bugün ayrıntılı bir tarzda hem 17 aralık öncesi, hem de 17 Aralık sonrası gelişmeler, ortaya çıkan karar ve bundan sonra yapacağımız işlerle ilgili kapsamlı bir değerlendirme yaptık. Bu değerlendirmeye önümüzdeki Bakanlar Kurulu toplantısında da sürdüreceğiz. Artık 17 aralık geride kalmıştır. Türkiye'nin bundan böyle 3 Ekim 2005 tarihi vardır. O tarihe kadar Türkiye kendi içinde yapması gereken işler, alması gereken kararlar ve bu süreçte hangi strateji izlenecek bununla ilgili kapsamlı bir değerlendirme yaptık. Esasen bu çalışmalar 17 Aralık'ta bir müzakere tarihinin alınacağı hesaba katılarak önceden başlatılmış çalışmalardır. Bugün bunu daha teferruatlı tarzda görüştük. Önümüzdeki toplantıda da bu konuya devam edeceğiz.'' 
     
     HÜKÜMET SÖZCÜSÜ ÇİÇEK ''BİZ KIBRIS SORUNUNUN HAKKANİYET ÖLÇÜSÜ İÇERİSİNDE ÇÖZÜMLENMESİNİ HEP İSTEDİK'' 

     Adalet Bakanı ve Hükümet Sözcüsü Cemil Çiçek, ''Biz Kıbrıs sorununun hakkaniyet ölçüsü içerisinde çözümlenmesini hep istedik. Ümit ediyoruz ki 3 Ekime kadar bu sorunun çözülebilmesi noktasında BM çerçevesinde, Annan Planı zemininde bir müzakere tekrar başlayabilir ve 3 Ekimde bu konu çözüme kavuşmuş olur'' dedi. 
     Çiçek, Bakanlar Kurulu toplantısının ardından gazetecilerin sorularını yanıtladı. 
     ''AB ile ilgili görüşmelerde başmüzakereci konusu ele alındı mı '' sorusuna Çiçek, şu yanıtı verdi 
     ''Konuştuğumuz konular içerisinde hiç şüphesiz önemli bir konu olmakla beraber, ondan evvel, öncelikli olarak konuşulması gereken konuları konuştuk. Bu çok kapsamlı bir konudur. Sadece bir tek başmüzakerecinin tayininden ibaret, spesifik bir konu değil. Bütün bakanlıkları, toplumun her kesimini, sivil toplum örgütlerini ilgilendiren ve bu sürece katmamızı gerektiren kapsamlı bir plan çerçevesinde meseleye bakıyoruz. Onun için, işin bu safhasında, 'başmüzakereci falandır' tarzında bir değerlendirme yapmadık. Bunu bir süre daha merak edeceksiniz.'' ''Hükümetin, AB konusunda geleceğe yönelik stratejisinin ne olacağı'' sorusunu Çiçek, ''Bu müzakereyi kendi içimizde tamamlayacağız. Önümüzdeki Bakanlar Kurulu toplantısı sonunda ben açıklarım, veya esas itibarıyla mesele dış politika ile doğrudan alakalı konu olması hasebiyle Dışişleri Bakanlığı bu konuda zaten zaman zaman açıklama yapıyor. Biz de bu şekliyle yapmış olacağız. Şu safhada çok ayrıntıya girmek istemem'' şeklinde yanıtladı. 
     Bağ-Kur ve SSK emeklilerinin zamlı aylıklarını Ocak ayında alıp alamayacakları sorusu üzerine Çiçek, ''Ocaktan itibaren. Yetiştirebilirsek bu hafta içerisinde kanunu çıkarmaya çalışıyoruz. Ocaktan başlıyor'' dedi. 
     Çiçek, kamu işçilerinin ikramiyelerini Ocak ayında alıp alamayacakları sorusunaysa ''Sayın Cumhurbaşkanı süratle onaylayabilirse onu da ödemek istiyoruz'' yanıtını verdi. 
     
     ''GÜNEYDOĞU ASYA'DAKİ DEPREM 

     ''Güneydoğu Asya'daki depremin etkilediği bölgede bulunan Türklerin sayısı konusunda bilgi var mı '' sorusu üzerine Çiçek, şunları söyledi 
     ''Şu anda onu bilemiyoruz. Ulaşabildiğimiz kadarıyla oradaki büyükelçiliklerimiz, çevredeki konsolosluklarımız vatandaşlarımızla temasta bulunuyor. Telefonlarla zaman zaman ilgili bakan arkadaşlarımız, görevliler görüşmeler yapıyor. Neticede kesin bir rakam vermek, bu safhada, afetin büyüklüğü hesaba katıldığında çok doğru da olmaz. 
     Bu konuyla ilgili olarak bir uçak tahsisi yapılmıştır. Fakat iniş yapacağı yerde meydan problemi olması nedeniyle ancak bugün saat 19.00'da hareket edecektir. Biz, daha evvel uçağı göndermek istedik. Ama oranın teknik imkanları, bütün dünya ülkelerinin oradan talepleri, beklentileri var. Oradan kaynaklanan sebeplerle... 
     270 koltuk kapasiteli uçak görevlendirildi. Bunun içerisinde sivil savunma ekibi de var. Bizim tahminimiz 200-250 civarında olabilir. Oradaki vatandaşlarımızın tahliyesi ve Türkiye'ye getirilmesi noktasında böyle bir kararı aldık. Bununla ilgili hazırlıklarımız bitirilmiştir. Geri kalan mesele iniş yapacağı havaalanıyla ilgili teknik zaruretten kaynaklanıyor. 19.00 itibarıyla bu engel de ortadan kalkmış olacak.'' 
     Bu konuyla ilgili bir başka soruyaysa Çiçek, uçağın Türkiye'den nereden kalkacağının önemli olmadığını, A 340 Airbus uçağın Maldiv adalarına gideceğini söyledi. 
     Çiçek, bir gazetecinin, 3 Ekime kadar Ankara Anlaşması'nın imzalanması gerektiğini ifade ederek, ''Bu konu değerlendirildi mi '' sorusu üzerine, ''Her konu gündeme geldiğinde 10 yıl süreyle takip edeceksiniz. Her şeyin ayrıntısını buradan vermek doğru da değil, mümkün de değil. Uzun bir müzakere sürecidir. 3 Ekime kadar şüphesiz Gümrük Birliği ile ilgili hususun bir neticeye bağlanması gerekmektedir. Ancak biz tabiatıyla bunun Kıbrısla olan bağlantısı sebebiyle her defasında ifade etmeye çalıştık. 
     Biz Kıbrıs sorununun hakkaniyet ölçüsü içerisinde çözümlenmesini hep istedik. Türkiye olarak, Türk tarafı olarak, KKTC olarak. Bu konuda hep yapıcı olduk, yardımcı olduk. Bunun en son kanıtı 24 Nisan oylamasıdır. Bu konuda adım atılmıştır. Ümit ediyoruz ki 3 Ekim'e kadar bu sorunun çözülebilmesi noktasında BM çerçevesinde, Annan Planı zemininde bir müzakere tekrar başlayabilir ve 3 Ekimde bu konu çözüme kavuşmuş olur diye düşünüyoruz. Bu noktadaki iyi niyetimizi muhafaza ediyoruz, çabamızı da sürdürüyoruz.'' Çiçek, bir başka soruyu cevaplandırırken, asgari ücret tespit komisyonunun çalışmalarıyla ilgili Çalışma ve Sosyal Güvenlik Bakanı Murat Başesgioğlu'nun bilgi vermediğini bildirdi. 
     
     YOLSUZLUKLA MÜCADELE KANUN TASARISI 

     Bakan Çiçek, ''Banka batıranların borçlarını ödedikleri takdirde cezalarının ertelenmesine'' yönelik açıklamaları anımsatılarak, bu konunun değerlendirilip değerlendirilmediği ve Bakanlar Kurulu'nun bu konuya nasıl baktığının sorulması üzerine şöyle konuştu 
     ''Bu bizim bakanlığımızın özel bir konusudur, yeni bir konu değildir. Hatırlarsanız, Yolsuzlukla Mücadele Kanun Tasarısı olarak bunu sevk ettik. Meclis Genel Kurulu'na kadar girmiştir. Sonradan Ceza Kanunu ve Ceza Muhakemesi kanunu değiştiği için o kanunda bazı terminoloji değişiklikleri oldu. Eski Ceza Kanunu'na göre hazırlandığı için tabiatıyla o Ceza Kanunu'ndaki bir kısım kavramların yerine yeni kavramlar geldi. İfade beraberliği, kavram beraberliğini sağlayabilmek adına o kanun tasarısını geri çektik. Biz bunu düzenliyoruz. Yılbaşını takiben onu göndermeye çalışacağız. Orada zaten bir maddede bu konu var. Kaldı ki yeni çıkardığımız TCK da 1 Nisanda yürürlüğe girecek. Onun 51. maddesi esasen ceza ertelemesi başlığını taşıyan bu maddede, belli suçlar bakımından ya da belli yere kadar ve belli şartlara bağlı olmak üzere bu neviden ertelemelere imkan verebilmektir. Dolayısıyla belki bu anlamda geriye dönük bir çizgi çekebilmek ve Hazine kaybını, devletin kaybını ödemek kaydıyla... Yolsuzlukla Mücadele Kanun Tasarısı'nda bu vardır. Bunu yeniden güncelleştirme imkanı olabilir. Ama bunu bugün Bakanlar Kurulu'nda konuşmadık. 
     Bu bize mahsus bir husus da değildir. Batı hukukunda vardır, ABD hukukunda vardır. Tarafların oturup anlaşarak. Nitekim biz sadece 51. madde açısından değil, şikayete bağlı suçlar açısından başka türlü infaz kolaylıkları imkanları da getiriyoruz. 
     Dolayısıyla bu yeni anlayış çerçevesinde, bu meseleye tekrar bakılabilir diye düşünüyorum. Bu benim kanaatim.'' 
     
     AB'YE NOTA VERİLMESİ... 

     Çiçek, ''Dışişleri Bakanlığı kalıcı sınırlamalar konusunda AB'ye nota verdi. Sizce bu 17 Aralıkta Türkiye'nin başarılı olduğu açıklamalarıyla çelişmiyor mu '' sorusuna, şu yanıtı verdi 
     ''Bu işin tabiatında olan bir husustur. Zaten bir işte müzakere varsa bu iki taraflı bir konudur. İki taraf belli konulardaki kanaatlerini saklı tutabilir. O saklı tuttuğu konuları da not düşmek, ilerde bu konuyla ilgili olarak itirazlarını dile getirebilmek adına, bugüne kadar pek çok anlaşmada da bunu yapmıştır. Nitekim Meclis'e gönderilen ve Meclis'in onayladığı birçok uluslararası sözleşmelerde, anlaşmalarda da diyelim ki 50 maddedir. '3. maddeye ve 7. maddeye rezerv koydum' der. O şartlarla imzalamış olur. Buna benzer hususlar ilk defa gündeme geliyor değildir. Çok kapsamlı bir müzakerede Türkiye'nin ilerde kabul ettiği ya da etmediği, müzakere dışı tuttuğu veya o günlerde müzakereye getirmek istediği konular olabilir. Onlar Dışişleri geleneğinde olan yalnız bizim geleneğimizde değil, başka ülkelerin de bugüne kadar yaptıkları hususlardır. Onun için meselenin bir çelişki noktasında ele alınmaması lazım. Türkiye'nin hassasiyetlerinin bir defa daha ortaya konulması bakımından önem arz eden bir metindir. Öbür türlü değerlendirme biraz daha siyaset kokan değerlendirmedir. Onun yapılmasında da bir mahzur yok ama işin esası da budur.'' ''Asgari ücrette vergi oranlarının düşürülmesi konusunun hükümetin gündemine gelip gelemeyeceğine'' ilişkin soru üzerine Çiçek, şunları kaydetti 
     ''Asgari ücretle ilgili çalışmaları Çalışma ve Sosyal Güvenlik Bakanlığı yürütüyor. Dolayısıyla Bakanlar Kurulu gündemine bu konuyla ilgili bugün gelmedi. İleride gelir mi onu bilmem. 
     Benim söylediğimi KDV oranlarıyla ilgili. Bugün imzaya açtığımız konu KDV oranlarıyla ilgilidir. Geçtiğimiz günlerde Sayın Başbakan'ın açıkladığı belli birkaç kalemi açıkladı. Bunun dışında da başlıca özellikle gıda, eğitim, sağlık alanında geniş toplum kesimlerini ilgilendiren önemli bir vergi düşüşü söz konusudur. KDV ile ilgili olarak. 
     Asgari ücretten vergi kesilip kesilmemesi, gelir vergisiyle alakalıdır. O, bugünün gündeminde yok. İlerde gelir mi bilemiyorum.'' ''Sürpriz asgari ücrette vergi oranların düşürülmesi ile mi ortaya çıkacak '' sorusuna Çiçek, ''Siz sürprizle bunu ortaya çıkarmaya çalışıyorsunuz. Ben o konuda bir şey diyemem'' diye yanıt verdi. 
     ''2004 yılının sizce en önemli olayı nedir '' sorusunu Çiçek, şöyle yanıtladı 
     ''Benim açımdan AB olayı. Çünkü bu, Türkiye'nin çok uzun zamandır üzerinde durduğu, bir devlet politikası olarak durduğu, sağ iktidarların, sol iktidarların, tek başına bir partinin veya koalisyon hükümetlerinin de geriye dönük takip ederek belli bir noktaya getirmeye çalıştığı bir olaydır. Benim için en önemli olay budur ve tarihin de alınmış olmasıdır.'' 
     
</TEXT>
</DOC>
