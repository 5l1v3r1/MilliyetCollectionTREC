<DOC>
<DOCNO> 313359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/yasam/yas04.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kiralık katiller hedefi şaşırdı 
</HEADLINE>
<TEXT>


ANKARA Milliyet 

Ankara'nın Etlik semtinde Fırıncı Ali Arı'yı öldürmek amacıyla takip eden iki tetikçi, Arı'yla aynı marka otomobilde bulunan Fatih Çetin'i kurşun yağmuruna tuttu. Polis, cinayeti tesadüfen ulaşılan bilgiyle aydınlattı. 
Ailesiyle birlikte 11 Ocak akşamı Etlik'teki dayısına misafirliğe giden Çetin, babasından "Otomobili ben çalıştırayım" diyerek Mercedes marka araçlarının anahtarını aldı. Araca binen Çetin, araç içinde beklerken bir anda yanında 2 kişi belirdi. Çetin, bu kişinin tabancasından çıkan 6 kurşunun göğüs ve başına isabet etmesiyle olay yerinde öldü. Polis, görgü tanıklarının ifadelerine başvurdu. 

Otomobili karıştırmışlar 
Ancak, apartmanda oturan komşular bilgi verirken Arı, evden çıkacağı sırada silah seslerini duyduğunu anlattı. Polis, derinleştirdiği soruşturmada, Çetin'in aracının benzeri Mercedes aracı olan Arı'nın asıl hedef olduğunu ortaya çıkardı. 
Polis, olaya karıştıkları iddiasıyla Veysel A. ile Emrah A. ve Muhammed A.'yı gözaltına aldı. Muhammed A., alacak meselesi yüzünden sorun yaşadığı Arı'nın öldürülmesi için Veysel A. ve Emrah A. ile 3 milyar karşılığında anlaştığını itiraf etti. 
Pusu kuran Veysel A. ile Emrah A., olay saatinde apartmanın önünde 2 Mercedes aracın bulunduğunu, Arı'yı tanımayan Emrah A.'nın tabancayla Çetin'i yanlışlıkla öldürdüğünü anlattı. Zanlılar mahkemece tutuklandı. Veysel A. ile Emrah A.'nın 21 Eylül 2004'te yine Keçiören'de Rahmi T.'ye ait ev ve aracı alacak meselesi nedeniyle Muhammed A.'nin azmettirmesiyle kurşunladıkları saptandı. 




</TEXT>
</DOC>
