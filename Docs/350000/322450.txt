<DOC>
<DOCNO> 322450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun19.html </URL>
<DATE> 2005/03/10/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
New York Times yazarı Cohen ABD, AKP ile çalışmayı sürdürecek 
</HEADLINE>
<TEXT>

     NEW YORK DHA 

ABD'nin önde gelen gazetelerinden New York Times'ın dış politika yazarı Roger Cohen, son dönemlerde Amerikan medyasında yer alan ve AKP hükümetini Türk-Amerikan iklişkilerini germekle suçlayan yazılarının abartıldığını savunarak, "Washington, Erdoğan hükümetiyle çalışmaya devam edecek'' dedi. 
     Amerika'nın Sesi Radyo'sundan Elif Özmenek'e konuşan Cohen, Washington ile Ankara arasındaki ilişkilerin gergin olduğunu kabul etmekle birlikte, müteffikliğin bozulmadığının altını çizdi. Cohen, "Özellikle Soğuk Savaş döneminde Türkiye çok önemli bir müttefikti, NATO üyesiydi. O zamanlar ABD için en önemli şey Türkiye'de istikrarın olmasıydı. O yüzden demokrasiyi kendi çıkarlarının önünde tutmak yerine ordunun müdahalelerine göz yumdu. Ama şimdi dengeler farklı. Görüyoruz ki ABD, Erdoğan hükümetiyle de çalışabiliyor ve bence çalışmaya devam edecek" dedi. 
     
     'SORUN ABD'NİN KÜRT DEVLETİ KONUSUNDAKİ TUTUMU' 

     Cohen ikili ilişkilerdeki gerginliğin, AKP'nin artan Amerikan karşıtlığına sessiz kalmasından değil, Iraklı Kürtlerin durumundan kaynaklandığını savundu. ABD'nin Kürt devleti konusunda açık görüş bildirmemesinin Ankara'yı rahatsız ettiğini savunan NYT yazarı, "Demokratik bir ülkenin başbakanından Amerikan karşıtı yayınları yasaklamasını bekleyemezsiniz" diye konuştu. 
     
     TÜRKİYE MODELİ DEMOKRASİ 

     Roger Cohen, Soğuk Savaş döneminde ABD'nin zaman zaman kendi çıkarları uğruna Türkiye'deki demokrasinin gelişmesine engel olduğunu da dile getirdi. "Askeri yönetimler sırasında 'uysal bir müttefik' olarak görülen Türkiye, demokratik bir biçimde seçilmiş 'ılımlı İslamcı' bir hükümet yönetiminde Irak savaşında Amerikan güçlerine geçiş izni vermeyi reddetti" ifadelerini kullanan Cohen, Ortadoğu'daki diğer ülkelerin de Türkiye modeli bir demokrasiye kavuşması durumunda ABD'nin bu gibi durumlarla daha sık karşılaşacağını söyledi. 
     
     'ABD GEÇMİŞTE HATALAR YAPTI' 

     ABD'nin geçmişte petrol ve enerji karşılığında Mısır, Suudi Arabistan veya Suriye gibi ülkelerde yapılanları görmezden gelerek hata yaptığını belirten Amerikalı yazar şöyle konuştu 
     "11 Eylül'den sonra artık ABD'nin bölgede statükocu yaklaşımlarının işlemediğini görüyoruz. ABD, bölgedeki otoriter rejimleri korumaya çalıştı. İkiyüzlü bir şekilde 'demokrasiyi destekliyoruz' derken, Cezayir'de, Suudi Arabistan'da, Mısır'da Lübnan'da, Suriye'de 'demokrasi işlemez' demekten geri kalmadı. Ancak bu yöntem sorunları çözmedi. Demokrasi, beraberinde ABD'nin çıkarlarına ters düşecek birçok şey getirecek ama artık bugün ABD'nin demokrasiden başka bir seçeneği kalmadı." Cohen, geçen pazar günü yayımlanan yazısında, ABD'nin, bazen kendi çıkarlarına ters düşse de, Türkiye ve diğer ülkelerde demokrasinin gelişmesini desteklemesi gerektiğini vurgulamıştı. 
     
</TEXT>
</DOC>
