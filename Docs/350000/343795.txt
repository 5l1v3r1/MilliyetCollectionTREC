<DOC>
<DOCNO> 343795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur49.html </URL>
<DATE> 2005/05/18/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Nasihatte bulundu, çantasından oldu... 
</HEADLINE>
<TEXT>

     Hatay’ın İskenderun İlçesi’nde, bir doktorun çantası, kendisine saati soran ve "sokaklarda gezmeyin" diye nasihatte bulunduğu çocuklar tarafından, kapkaç yöntemiyle çalındı. 
     Alınan bilgiye göre, Tayfur Sökmen Bulvarı’nda dün gece muayenehanesinden çıkarak yaya olarak evine giden Dr. Rıfat Arıkan’ın karşısına 3 çocuk çıktı. Arıkan, saati soran çocuklara, "bu saatte sokakta gezmeyin" nasihatinde bulundu. 
     Daha sonra yoluna devam eden doktor, arkasını döndüğü sırada çocuklardan biri çantayı çekip alarak kaçmaya başladı. Arıkan, peşlerinden koştuğu çocukları ara sokaklarda kaybetti. 
     Arıkan’ın çantasında para ve bazı kimlik belgeleri bulunduğu, polis ekiplerinin kapkaççıların yakalanması için çalışma başlattığı bildirildi. 
     
</TEXT>
</DOC>
