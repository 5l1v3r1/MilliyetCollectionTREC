<DOC>
<DOCNO> 344343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonspo36.html </URL>
<DATE> 2005/05/20/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Beşiktaş-Ülkerspor basketbol maçı öncesinde 7 kişi tutuklandı... 
</HEADLINE>
<TEXT>

     Beşiktaş ile Ülkerspor arasında dün oynanan erkekler basketbol maçı öncesi olay çıkardıkları iddiasıyla gözaltına alınan 7 kişi tutuklandı. 
     İstanbul Emniyet Müdürlüğü’nden yapılan yazılı açıklamaya göre, Etiler’deki Akatlar Spor Kompleksi’nde dün akşam oynanan maç öncesi ana kapıdan giriş yapmak isteyen biletli seyircilerin arasına biletsiz olarak katılan ve bu kapıdaki turnikelerden geçmeye çalışan 60-70 kişilik bir grup, küfürlü tezahüratta bulundu. 
     Taşkınlık yapan gruptakilerin ellerine geçirdikleri birtakım cisimleri görevlilere atmaları ve giriş turnikelerine zarar vermeleri üzerine olaya müdahale edildi ve 7 kişi gözaltına alındı. 
     Alınan raporlara göre 6’sının alkollü olduğu belirlenen 7 kişi, haklarında "5149 sayılı Spor Müsabakalarında Şiddet ve Düzensizliğin Önlenmesine Dair Kanun’a muhalefet ve görevli memura hakaret-mukavemet" suçlarından yasal işlem yapılarak, İstanbul Cumhuriyet Başsavcılığı’na sevk edildi. 
     Çıkarıldıkları mahkemece tutuklanan 7 kişi, Bayrampaşa Cezaevi’ne gönderildi. 
     
</TEXT>
</DOC>
