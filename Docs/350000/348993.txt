<DOC>
<DOCNO> 348993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/dunya/axdun01.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uluslararası soruşturma açılsın' 
</HEADLINE>
<TEXT>


Beyrut'ta öldürülen Suriye karşıtı gazeteci Semir Kesir'in cenazesine 2000 kişi katıldı 

DIŞ HABERLER SERVİSİ 


Aracına yerleştirilen bombanın patlamasıyla geçtiğimiz perşembe günü ölen Lübnanlı Suriye karşıtı gazeteci Semir Kesir, dün Beyrut'ta 2 bin kişinin katıldığı cenaze töreniyle toprağa verildi. 
Kesir'in tabutu, çalıştığı El Nehar gazetesindeki törenden sonra Rum Ortodoks Kilisesi'ne taşındı. Cenazeye, ABD, Fransa, İngiltere ve AB'nin Lübnan büyükelçileri de katıldı. Kesir'in eşi Giselle Khoury, cinayet hakkında uluslararası soruşturma açılmasını istedi. Suriye karşıtı yazılarıyla tanınan, Lübnan'ın önde gelen gazetecilerinden 45 yaşındaki Kesir, perşembe günü Beyrut'un Hıristiyan mahallesi Eşrefiye'deki evinin önünde otomobiline yerleştirilen bir bombanın patlamasıyla ölmüş, Lübnan muhalefeti, cinayetten Suriye ve Suriye yanlısı Lübnanlı liderleri sorumlu tutmuştu. 


</TEXT>
</DOC>
