<DOC>
<DOCNO> 348794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/siyaset/asiy.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuran kursu vetosu 
</HEADLINE>
<TEXT>


Sezer, yasaya aykırı eğitim kurumlarının, Cumhuriyet'i tehdit edecek sapkın düşünceli insanlar yetiştireceğini vurgulayarak, 'TCK'yı kısmen veto etti 

ANKARA Milliyet 


Cumhurbaşkanı Ahmet Necdet Sezer, yeni Türk Ceza Kanunu'nda TCK değişiklik yapılmasına ilişkin yasayı kısmen veto ederken, kaçak Kuran kurslarını ceza alanı dışına taşıyan düzenlemeye ağır eleştiriler yöneltti. Yasaya aykırı eğitim kurumlarının, "dinsel - bilimsel eğitim ikiliği doğuracağını terör örgütleri, misyonerler ve tarikatların Cumhuriyet'i tehdit edecek sapkın düşünceli insanların yetişmesine zemin hazırlayacağını" vurgulayan Sezer, yeni düzenlemenin Cumhuriyet'in kuruluş felsefesiyle bağdaşmadığına işaret etti. 

İade gerekçesi 
Sezer, TCK'da Değişiklik Yapılmasına Dair Kanun'un 3 ve 29. maddelerini, yeniden görüşülmesi için TBMM Başkanlığı'na iade etti. Sezer, veto gerekçesinde, yabancı ülkede işlenen bazı suçlar için Türkiye'de yargılama yapılmasını Adalet Bakanı'nın talebine bırakan yasanın 3. maddesini, "hukuk devleti, eşitlik" ilkelerine aykırı ve "toplumun adalet duygularını incitecek" nitelikte buldu. 
Sezer, yeni yasanın "kanuna aykırı eğitim kurumu açanlara verilecek cezaları" düzenleyen 29. maddesini geri gönderme gerekçesinde de, ayrıntılı bir laiklik tanımı yaptı. "Laiklik" ilkesinin, Anayasa'da, Türkiye Cumhuriyeti'nin değiştirilemez ve değiştirilmesi önerilemez nitelikleri arasında güvence altına alındığını vurgulayan Sezer, din duygularının devlet işlerine ve politikaya kesinlikle karıştırılmayacağını belirtti. Laikliği "Atatürk devriminin temeli" olarak nitelendiren Sezer, şu ifadeleri kullandı 
"Temel hak ve özgürlüklerin laik Cumhuriyet'i zedeleyecek biçimde kötüye kullanılması önlenmiş, gerekirse laik Cumhuriyet'i korumak için temel hak ve özgürlüklerin sınırlandırılması kabul edilmiştir. 
Türkiye Cumhuriyeti'nin kuruluş felsefesi coğrafi ve siyasal yönden tekil devlet yapısını ve tam bağımsızlık ilkesini yönetsel yönden laik, demokratik, sosyal hukuk devletini ekonomik, sosyal, kültürel ve sanatsal yönden de çağdaş bir Türkiye'yi hedeflemektedir. 

Laikliğe vurgu 
Devrimin temeli laiklik ilkesi, Türkiye Cumhuriyeti'ni oluşturan tüm değerlerin temel taşıdır. Laiklik ilkesinin, yukarıda belirtilen amaç bağlamında yorumlanması zorunludur." 
Sezer, şöyle devam etti 
"Öğretim Birliği Yasası'nın bir başka amacı, din kültürünü bilimsel ortamda edinmiş, toplumu batıl inançtan kurtarabilecek din adamları yetiştirilmesidir. Bu amaç, imamlık, hatiplik ve Kuran kursu öğreticiliği gibi alanlardaki dini hizmetleri yerine getirmek için öğrencileri bu mesleğe hazırlayıcı programlar çerçevesinde eğitim ve öğretim verilmesi gerektiğini ortaya koymaktadır. 
Devlet gözetimi ve denetiminin olmadığı ya da sonuç vermediği ortamlarda, dinsel ve bilimsel ikili eğitimin gelişip yerleşmesi kaçınılmazdır." 
Sezer, yeni düzenlemeleri şu sözlerle eleştirdi 
"Yeni düzenlemeye göre yasaya aykırı olarak açıldığı saptanan eğitim kurumunu açan ve işleten kişi ya da kişiler yargılanıp yalnızca adli para cezası ile cezalandırılabilecek bu tür yerlerde öğretmenlik yapanlar ise cezalandırılmayacak, bu yerlerin kapatılabilmeleri de yönetimin takdirine kalacaktır." 

İşte maddeler 
Sezer'in, TCK'da Değişiklik Yapılmasına Dair Kanun'da veto ettiği 3. madde, yabancı bir ülkede işlenen bazı suçlardan dolayı Türkiye'de yargılama yapılmasını Adalet Bakanı'nın talebine bırakıyor. Sezer'in veto ettiği 29. madde ise kanuna aykırı olarak eğitim kurumu açan veya işleten kişilere, 3 aydan 1 yıla kadar hapis veya adli para cezası verilmesini öngörüyor. 

Düzenleme ülke ve ulus birliğine uygun değil 

Sezer'in değerlendirmeleri şöyle devam etti 
"Yasadışı ayrılıkçı ve dinsel eğitim kurumlarının yetiştireceği Türkiye Cumhuriyeti yurttaşlarının sahip olacakları sapkın düşüncelerin, gelecekte ülke ve ulus birliğine tehdit oluşturabileceği ortadadır. Bu nedenle, 29. maddeyle yapılan düzenleme ülke ve ulus birliği ilkelerine uygun düşmemektedir. Anayasa'da yer verilen laiklik ilkesi uyarınca, İslam dininin aydın din adamlarınca anlatılıp öğretilmesi Türkiye Cumhuriyeti'nin kalıcılığı yönünden de zorunludur." 

Merkez sorumlu 
Kuran kurslarının yönetim ve denetiminin il ve ilçe müftülüklerinde olduğunu kaydeden Sezer, bu çerçevede, eğitim hizmetlerinin merkezi yönetimin genel sorumluluğu altında yürütülmesi gerektiğini vurguladı. Sezer, eğitimde program kadar önemli olan uygulamada yaşanacak sapmaların laik eğitim ve ulusal birlik açısından aykırılıklara neden olacağının altını çizdi. 

Tarikatlar okul açacak 

Sezer, gerekçesinde, 765 ve 5237 sayılı yasalardaki hedefin yeni düzenlemede gözetilmediğini kaydederek, şu ifadeleri kullandı 
"Anılan yasaların hedefinin, ayrılıkçı terör örgütlerinin, misyonerlik etkinlikleriyle uğraşanların ve din devleti yanlısı tarikatların, devletin ilgili kurumlarından izin almadan, yasadışı yollarla okul ya da kurs açmalarının önlenmesi böylece, sapkın yöntemlerle gençlerin çağdışı, bölücü ve Türkiye Cumhuriyeti'nin kuruluş felsefesine aykırı biçimde eğitilmelerinin önlenmesi olduğu açıktır. 
Söz konusu yasalardaki bu amaç ve hedefin incelenen yasada korunmadığı görülmektedir." 

Devletin görevi kaldırmak 

Düzenlemenin "zaman içinde ikili eğitime yol açabilecek nitelikte olduğunu" vurgulayan ve "Devletin görevi yasalara aykırı eğitim kurumlarını yaşatmak değil, temelli ortadan kaldırmaktır" diyen Sezer, şu değerlendirmede bulundu 
"Yasaların izin vermediği kurumlarda, din eğitimi yapılmasına, bu yerleri açmanın ve çalıştırmanın neredeyse teşvik edilmesinin, bu kurumlara dolaylı destek verilmesinin, zaman içinde ikili eğitime yol açacak nitelikteki düzenlemenin, laiklik ve öğretim birliği ilkeleriyle, çağdaş ve bilimsel eğitim anlayışıyla ve Cumhuriyet'in kuruluş felsefesiyle bağdaşmayacağı açıktır." 


</TEXT>
</DOC>
