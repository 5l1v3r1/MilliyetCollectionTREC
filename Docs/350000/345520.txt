<DOC>
<DOCNO> 345520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/guncel/gun05.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de 'Şahin' kavgası 
</HEADLINE>
<TEXT>


AKP Tokat Milletvekili Tosun, grup toplantısında, "Hükümet olalı 2 - 3 yıl oldu, niye türbanla ilgili bir şey yapılmıyor " diye sordu. Başbakan, "Dolduruşa gelmeyin" dedi 

ABDULLAH KARAKUŞ 

Hükümetin, AİHM'de görülen Leyla Şahin davasında yaptığı türban savunması, AKP grubunun basına kapalı bölümünde tartışma konusu oldu. 
"Böyle savunma olmaz" diyen AKP Tokat Milletvekili Resul Tosun, anayasa ve kanunların bir yasak getirmediğini kaydetti. Sorunun uygulamadan kaynaklandığını belirten Tosun, "AİHM'de, 'Kanunlarda böyle bir şeyimiz yok' denmeliydi" dedi. 
Tosun, "Hükümet olalı 2 - 3 yıl oldu ama neden h l bu konuyla ilgili bir şey yapılmıyor, bir adım atılmıyor. Verilen sözler var" diye konuştu. 
Savunmanın "hükümetin savunması" olduğunu vurgulayan Erdoğan ise, "Çözümü için toplumsal mutabakat gerekir. Biz de bunu arıyoruz" karşılığını verdi. Anayasa Mahkemesi Başkanı Mustafa Bumin'in açıklamalarına gereken tepkiyi gösterdiklerini anımsatan Erdoğan, "Bu iş hemen çözülebilecek gibi değil. Hakkımızda, aleyhimizde açıklama yapanlar var. Bunlar laf, söz dinlemiyor" dedi. İslami basının savunmayla ilgili tutumunun yanlış olduğunu söyleyen Erdoğan, "2 - 3 gazete ha bire yarayı kaşıyorlar, kasıtlı yapıyorlar. Sabredin, '3 yıldır hükümettesiniz' gibi dolduruşlara gelmeyin. O çevreler sizi dolduruyor, bu konu aklıselimle çözülür" diye konuştu. 

Referandum istedi 
Tosun, grupta yaptığı konuşmada 3 konuda mutlaka referandum yapılmasını istedi. Tosun, "Cumhurbaşkanı'nın yetkileri, Anayasa Mahkemesi üyelerinin seçimi ve YÖK'le ilgili referandum yapalım, halka soralım. Böylece gerçekler ortaya çıkacaktır" şeklinde konuştu. 




</TEXT>
</DOC>
