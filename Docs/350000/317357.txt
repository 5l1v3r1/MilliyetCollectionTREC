<DOC>
<DOCNO> 317357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sontur46.html </URL>
<DATE> 2005/02/21/ </DATE>
<TIME> 19.39 </TIME>
<AUTHOR>  </AUTHOR>
<HEADLINE>
Kocaeli valisi Ata ''SEKA işçisi tahriklere kapılmasın'' 
</HEADLINE>
<TEXT>

     SEKA İzmit İşletmesi'nde süren işçi eylemi nedeniyle Kocaeli Valiliği'nde güvenlik toplantısı yapıldı. 
     Kocaeli Valisi Erdal Ata'nın başkanlık ettiği toplantıya İl Emniyet Müdür Vekili Nurullah Bahçe, Jandarma Komutanı Kıdemli Albay Atilla Uğur ile Selüloz-İş Sendikası Genel Başkanı Ergin Alşan ve sendikanın İzmit Şube Başkanı Adnan Uyar katıldı. 
     Kocaeli Valisi Erdal Ata, toplantı sonrasında AA muhabirine yaptığı açıklamada, SEKA İzmit İşletmesi'nin kapatılma kararının ardından fabrikaya kapanan işçilerin durumunun ele alındığını belirterek, ''Seka işçileri tahriklere kapılmasın. Mücadelelerini hukuk çerçevesinde sürdürsünler'' dedi. 
     Selüloz-İş Sendikası İzmit Şube Başkanı Adnan Uyar da geçtiğimiz cuma günü SEKA işçisine yönelik yapılan operasyonu tasvip etmediklerini, valiye ilettiklerini söyledi. 
     SEKA işçisinin hukuk çerçevesinde haklarını aradığını ifade eden Uyar, ''Sayın Vali bize Ankara'dan talimat gelmediği sürece işçilere yönelik herhangi bir operasyon yapılmayacağını bildirdi. Genel Başkanımız Ergin Alşan da SEKA işçisinin mücadelede kararlı olduğunu Vali Ata'ya iletti'' dedi. 
     
</TEXT>
</DOC>
