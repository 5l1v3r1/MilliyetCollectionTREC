<DOC>
<DOCNO> 300515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun49.html </URL>
<DATE> 2004/12/24/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Türkiye'ye karşıtları strateji arıyor... 
</HEADLINE>
<TEXT>

     BBC 

      Almanya ve Fransa sağı, Türkiye'nin Avrupa Birliği üyeliğini engellemenin yollarını arıyor. 
     Bu amaçla Almanya'da ana muhalefetteki Hıristiyan Demokrat Birlik Partisi'nin yetkililerinin, Fransa'da iktidardaki Halk Hareketi İçin Birlik Partisi'nin lideri Nicolas Sarkozy'yi görüşmelerde bulunmak amacıyla ülkelerine davet ettikleri bildiriliyor. 
     Fransız Haber Ajansı, Alman medyasına dayandırarak verdiği haberde, görüşmelerin amacının, 'Türkiye'nin üyeliğini engellemek için strateji geliştirmek' olduğunu bildirdi. 
     Habere bakılırsa, Alman Hristiyan Demokratlar, parlamento gruplarının yıllık özel toplantısında, Nicolas Sarkozy'i de konuk edecek. 
     Alman Rheinische Post gazetesine göre, bu toplantıda Türkiye'nin Avrupa Birliği'ne üyelik arzusunun, Avrupa Anayasası üzerindeki etkileri de tartışılacak. 
     Nicolas Sarkozy'nin, Kiel kentindeki bir konferansta da, Hristiyan Demokratların önde gelen isimleriyle bir araya geleceği bildiriliyor. 
     Almanya'da, bazı Hıristiyan Demokrat milletvekilerinin, Avrupa Anayasası'na karşı çıkmaya hazırlandıkları yolunda haberler yayımlanmıştı. 
     Bu milletvekilleri, Türkiye'nin Avrupa Birliği'ne üyeliği halinde, mevcut anayasanın birliği etkisiz kılacağını düşünüyor. 
     Fransa'da ise önümüzdeki yıl Avrupa Anayasası konusunda referandum yapılacak. 
     Cumhurbaşkanı Jacques Chirac, Nicolas Sarkozy'nin de baskısıyla, Türkiye'nin Avrupa Birliği'ne üyeliği konusunu da, referanduma götürmeyi kabul etmişti. 
     Avrupa Birliği liderleri, Türkiye'yle tam üyelik görüşmelerine 3 Ekim 2005'te başlanmasını kararlaştırmış, ancak üyeliğin 2014'ten önce mümkün olmadığını açıklamıştı. 
     Avrupa Anayasası'nın ise yürürlüğe girmesi için, birliğin 25 üyesince de onaylanması gerekiyor. 
     
</TEXT>
</DOC>
