<DOC>
<DOCNO> 327396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sontur16.html </URL>
<DATE> 2005/03/26/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Doğumda kalp krizi geçiren kadın, komaya girdi... 
</HEADLINE>
<TEXT>

     Gaziantep'te 5. çocuğuna sezaryenle doğum yaparken kalp krizi geçiren bir kadın komaya girdi. 
     Gaziantep Sani Konukoğlu Tıp Merkezi Yoğun Bakım Ünitesi'nde tedavisi süren Hatice Çetin'in 41 hamallık yapan eşi Cevdet Çetin, AA muhabirine yaptığı açıklamada, 4 erkek çocuktan sonra 5. çocuğunu dünyaya getirmek isteyen eşinin, 75. Yıl Kadın Doğum Hastanesi'nde sezaryenle 6 kilogram ağırlığında kız bir bebek dünyaya getirdiğini, ancak eşinin ameliyat sırasında kalp krizi geçirdiğini söyledi. 
     Cevdet Çetin, komaya giren eşinin, ilk müdahalenin ardından Konukoğlu Tıp Merkezi'ne sevk edildiğini ve 11 gündür komada olduğunu belirtti. Henüz bebeğini göremediğini ifade eden Çetin, şunları söyledi 
     ''Bebeğimize, annesi olmadığı için komşularımız ve akrabalarımız bakıyor. Bebeğimize komşularımız 'Melike' adını vermişler. Günlerdir eşimin başında beklemekten, kızımı henüz göremedim. Eşimin daha önceki doğumlarda böyle bir rahatsızlığı olmadı. Ancak beşinci çocuğa hamile olduğu sırada ara sıra nefes darlığı çekiyordu.'' Hatice Çetin'in tedavisini sürdüren Konukoğlu Tıp Merkezi Yoğun Bakım ve Reanimasyon Uzmanı Dr. Ahmet Şükrü Denker, Hatice Çetin'e hastanelerinde solunum yetmezliği teşhisi konduğunu söyledi. Denker, yoğun bakım ünitesinde 9 gün solunum cihazı desteğinde tedavi gören Çetin'in 2 gündür kendi solunumunun yeterli olduğunu, ancak hastanın bilincinin halen kapalı olduğunu bildirdi. 
     
</TEXT>
</DOC>
