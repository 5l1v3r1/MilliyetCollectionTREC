<DOC>
<DOCNO> 337667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/yazar/heper.html </URL>
<DATE> 2005/04/28/ </DATE>
<TIME>  </TIME>
<AUTHOR> Doğan HEPER  </AUTHOR>
<HEADLINE>
Okumayan kızımız kalmasın 
</HEADLINE>
<TEXT>


MİLLİYET geleneksel "eğitime hizmet" yolunda daha da yoğunlaşarak yürümeye devam ediyor. 
Bu kez kampanyanın adı "Baba beni okula gönder." 
Amaç çeşitli sebeplerle okumayan kızları okutmak. 
Bunun için yurt yapılması gerekiyorsa yurt sağlamak, okul yapılması gerekiyorsa okul binası inşa etmek. 
Bu amaca yönelik daha ne gerekiyorsa yapmak. 

BU iş için teşebbüsün başında Milliyet 1 milyon YTL, yani 1 trilyon TL ortaya koydu. 
Milliyet çalışanları da sembolik de sayılsa aralarında para toplamaya başladı. 
Bu gayretler, arkadaşımız Ece Temelkuran'ın Kars'ta kızlar için yepyeni bir umut kapısı olan harap süt fabrikası haberiyle de gündeme geldi. 
250 bin YTL bulunursa bu harap süt fabrikası "yurt"a dönüşebilecek ve yüzlerce kız kurtulacaktı... 
Çünkü, babaların çoğu için kızları evde oturtmanın bahanesi elverişli bir yurt binası bulunmaması idi. 
Bir yurt binası olsa işin en zor kısmı çözümlenmiş olacak, sıra gelecek Milliyet'in diğer gayretlerine. 
Öyleyse önce yurt... 
Bunun için ise Milliyet tek başına yetmez, hep beraber bu işe soyunacağız ve başarı, kız çocuklarını okutma başarısı bizim, hepimizin olacak... 
Haydi var mısınız 

BAKIN geçen gün Milliyet, okuyucularına bu konuda seslenirken özetle neler diyordu 
"Türk toplumu, kadının dışlanmışlığını ancak Cumhuriyet'in kuruluşuyla aşabilmiştir. Kadın-erkek eşitliğinin tesis edilerek, Türk kadınının aklının, zek ve yaratıcılığının seferber edilebilmesi, Cumhuriyet'in en değerli kazanımlarından biridir. 
Arkadaşlarımızın yazılarında karşımıza hep aynı tema çıktı. 
Sorunun kaynağı, bazı durumlarda aileler taassup faktörü nedeniyle kızlarını okula göndermezken, bazıları onları tarlada çalıştırmayı tercih ediyorlardı. 
Nedeni ne olursa olsun, her öykünün içinde ortak bir ses vardı. Bu ses, okula gitmek isteyen küçük bir kız çocuğunun çığlığıydı. 
Gazetemiz günlerdir bu çığlığı siz okurlarına aktarmaya çalışıyor. 
Bütün okurlarımızı kendilerini o kız çocuklarının yerine koymaya ve onların hislerini duymaya davet ediyoruz. 
Onların çığlığına kulak vermeye ve yardım elini uzatmaya hazır mısınız " 

Schwarzenegger Arnold Schwarzenegger'i biz film artisti olarak tanıdık. 
Sonra California Valisi oldu ama artistliği elden bırakmadı. 
Ermeni soykırım günü ilan etti ve "Türklerin hareketi canavarca bir girişim" ifadesini kullandı. 
Bize "canavar" diyebilen bu adamın filmleri Türkiye'de gösterilmese olmaz mı 

Koçaryan 
Boşuna cevap... Ermenistan Devlet Başkanı Koçaryan, Başbakan Erdoğan'ın mektubuna cevap verdi. 
"İlişki kuralım, görüşelim, ama biz soykırım iddiasından vazgeçmeyelim." Bu cevap bu anlama geliyor. Yani boş bir cevap. 
AB de Türkiye'yi komşularıyla iyi ilişkiye zorluyor 
Komşularının arasında Kıbrıs Rum yönetiminden başka Ermenistan var. Oysa Türkiye, Ermenistan konusunda dönülemez bir noktaya geldi. 
En son Rusya, Almanya ve Polonya bu konuda protesto edildi. 
Başbakan Yardımcısı Gül ve Adalet Bakanı Çiçek, konuşmalarında "Artık Türkiye'nin suskunluğunu bozduğunu" belirttiler. 
Evet, artık Türkiye susmayacak ve sözde soykırım iddialarını reddederek bunu incelemeyi tarihçilere bırakacak. Bu konuda Türk hükümeti seferberlik ilan etti. 

Belçika sözde Ermeni soykırımını reddedenlere hapis ve para cezası vermeye hazırlanıyor. 
Belçika'da yaşayan Türklere hayat hakkı tanınmadığı gibi, Belçikalılara da görüş açıklama yasaklanıyor. 
Bu tutum hür ve demokrat Belçika'ya yakışmıyor. 

ZAMLAR 
Çığ gibi vergi artışı Zam yağıyor. 
Buna rağmen "Ekonomi iyi gidiyor" diyenler var. 
Lüks sayılan 60 parça malın Özel Tüketim Vergisi yüzde 6.7'den yüzde 20'ye çıkarıldı. 
Zamlarla 200 trilyon bekleniyor. 
Bu, cari açığa çare olacak mı 
Hayır. 
Şimdi sırada sigara var. 
Ticari araçlarda da vergi 6 kat artırıldı. Üretici ayakta... 
Dün de benzine yeni zam geldi. 
Tüketiciye yansıması nasıl olacak, göreceğiz. 
Son bir haftadaki zamlar bunlar. 
Bir haftada bunlar yapılırsa bir yılda olacakları varın siz hesap edin. 
"Kürke, havyara zam yaptık" bahanesi halk tarafından haklı bulunmayacaktır. 
Ticari araçların lüks araç sayılması da her araç için haklı görülemeyecektir. 
Bu zam kararları acele alınmıştır. Kayıt dışılığı da teşvik edecektir. Kararların yeniden gözden geçirilmesinde yarar vardır. 



</TEXT>
</DOC>
