<DOC>
<DOCNO> 308922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonspo19.html </URL>
<DATE> 2005/01/24/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Denizlisporlu Timuçin'e Gaziantepspor talip... 
</HEADLINE>
<TEXT>

     Denizlisporlu Timuçin'e Gaziantepspor talip olurken, yeşil-siyahlı takımın kaptanı, Denizli'de mutlu olduğunu, ancak gönderilmek istenirse de kalmak için kimseye yalvarmayacağını söyledi. 
     Denizlispor ile Gaziantepspor arasında konuyla ilgili görüşmelerin sürdüğünü ifade eden kulüp profesyonel futbol şubesi başkanı Turgut Dalaman, koşullarda anlaşılması durumunda Timuçin'i Gaziantepspor'a verebileceklerini, ancak Denizlispor ve Timuçin'in çıkarlarını ön planda tutacaklarını söyledi. 
     
     TİMUÇİN CEPHESİNDEN DEĞERLENDİRME 
     Denizlispor'a Sakaryaspor'dan gelen, daha sonra Malatyaspor'a transfer olan ve 2 sezon önce yeniden eski takımına dönen Timuçin, transferiyle ilgili yaptığı açıklamada, gelişmelerin kendisi dışında olduğunu belirterek, şunları söyledi 
     ''Benim Denizlispor ile bir problemim yok. Formasını giydiğim takımı seviyorum. Denizli'de mutluyum. Ama gönderilmek istenirsem de 'kalayım' diye kimseye yalvarmam. Profesyonel bir futbolcuyum. Dolayısıyla kendi çıkarlarımı da korumak durumundayım. Gelişmeleri izliyorum. Ona göre hareket edeceğim.'' 
     
</TEXT>
</DOC>
