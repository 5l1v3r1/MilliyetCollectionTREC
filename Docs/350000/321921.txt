<DOC>
<DOCNO> 321921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonspo38.html </URL>
<DATE> 2005/03/08/ </DATE>
<TIME> 23.05 </TIME>
<AUTHOR>  </AUTHOR>
<HEADLINE>
Futbol hakemleri biraraya geldi... 
</HEADLINE>
<TEXT>

     Türkiye Faal Futbol Hakemleri ve Gözlemcileri Derneği Genel Başkanı Mustafa Çulcu, futbolda şike ve teşviklerin konuşulduğu bu dönemde hakemlerin birlik ve beraberlik içinde olmasının gurur verici olduğunu söyledi. 
     Antalya Faal Futbol Hakemleri ve Gözlemcileri Derneği'nin Talya Convension Center'da düzenlediği geleneksel balonun açılışında konuşan Mustafa Çulcu, Antalya'nın Türk hakemliğinde her zaman iyi bir yeri olduğuna dikkat çekerek, ''Antalya, Sadık Deda, İlhami Kaplan, Kuddusi Müftüoğlu, Adnan Şeker ve Şimdi de Cem Deda'yı yetiştirdi'' dedi. 
     ''Futbolda şike ve teşviklerin konuşulduğu bu dönemde hakemlerin birlik ve beraberlik içinde olması gurur verici'' diyen Çulcu, hakemliğin tartışıldığını, ancak hakemlerin her zaman doğru yolda olduğunu belirtti. 
     ''Gelecek yıllarda Türk hakemleri Türkiye'de ve Avrupa'da yerini alacaktır'' diyen Çulcu, amaçlarının, Türk hakemliğini gelecek nesillere miras olarak bırakmak olduğunu söyledi. Çulcu, şöyle devam etti 
     ''Ben hakemliğe başlarken, Sadık Deda hakemliği bıraktı. Samsun'da amatör bir maç yönetecektim. Kendi kendime İnşallah bu maçta 5 penaltı düdüğü çalarım dedim. Ancak 3 penaltı düdüğü çalabildim. Düşüncem, basında Sadık Deda giderken başka bir Sadık Deda hakemliğe başladı yazılarının çıkmasıydı. Türk hakemliği Sadık Deda gibi birini yetiştirdi. Hepimiz onu örnek aldık. Sadık Deda ile ne kadar övünsek azdır.'' 
     
     ANTALYA, HAKEMLİKTE İLK 4 İL İÇİNDE 
     Antalya Faal futbol Hakemleri ve Gözlemcileri Derneği Başkanı Cem Deda da yaptığı konuşmada, Türkiye liglerinde temsil açısından Antalya hakemliğinin sayısal ve oran olarak son 15 yılda her zaman ilk 4 kent içinde yer aldığını söyledi. Deda, ''Liglerde güven duyulan pek çok isim yetiştiren Antalya hakemliği, süper lige her zaman 2, uluslararası platformda da hakemliğin en üst mertebesi olan FİFA listesinde yine son 15 yılda 1 hakemini bulundurmaktadır'' diye konuştu. 
     Hakemliğin zor bir görev olduğunu ifade eden Deda, bu nedenle de herkesin hakem olamayacağını hakemliğin geniş bir tabana yayılması, üst düzey hakemlerin yetişmesi ve Antalya'nın daha iyi temsili için bir takım ihtiyaçlar olduğunu, bunu da yerel yönetimlerin sağladığını sözlerine ekledi. 
     
</TEXT>
</DOC>
