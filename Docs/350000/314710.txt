<DOC>
<DOCNO> 314710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonspo13.html </URL>
<DATE> 2005/02/12/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Fenerbahçe'de Van Hooijdonk hasreti bitiyor 
</HEADLINE>
<TEXT>

     Fenerbahçe'de, sakatlığı nedeniyle uzun süre takımdan ayrı kalan Pierre Van Hooijdonk'un, yakın bir zamanda çalışmalara başlayacağı açıklandı. 
     Kulüp doktoru Ethem Kavukçu, Van Hooijdonk'un tedavisinde son aşamaya gelindiğini belirterek, "Pierre'nin sakatlığında çok önemli aşama katedildi. Çok kısa bir zaman içinde takımla çalışmalara başlayacak. Yakında oynayabilir duruma gelir" dedi. 
     Fenerbahçe, İstanbulspor ile yapacağı lig maçının hazırlıklarını dün tek antrenmanla sürdürdü. 
     Sakatlığı nedeniyle tedavisi süren Van Hooijdonk'un yer almadığı çalışmaya, kasığında ağrı olduğu bildirilen Semih'in de katılmadığı açıklandı. 
     Fenerbahçe, İstanbulspor maçının hazırlıklarını bu akşam Samandıra Tesisleri'nde gerçekleştireceği antrenmanla tamamlayarak kampa girecek. 

     
</TEXT>
</DOC>
