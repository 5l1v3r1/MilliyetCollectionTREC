<DOC>
<DOCNO> 315253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/guncel/gun06.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan Üniversitesi yeni fakülteler açmak istiyor 
</HEADLINE>
<TEXT>


SİBEL KAHRAMAN İstanbul 

Eğitimine 8 programla devam eden Okan Üniversitesi, yeni fakülteler açabilmek için YÖK'e başvurdu. Rektörlüğünü Sadık Kırbaş'ın yaptığı Okan Üniversitesi'nin başvurusunun ardından, hukuk, güzel sanatlar ve iletişim fakültelerinin açılması için gerekli incelemelerin Vakıf Üniversiteleri Komisyonu'nda yapıldığı ve konunun Eğitim Komisyonu'na iletildiği belirtildi. 
Okan Üniversitesi'nin 2 yıldır Boğaziçi ve Marmara Üniversitesi gibi üniversitelere öğretim üyesi desteği verdiğini belirten yetkililer, üniversitenin 3 fakülte, 2 yüksekokul ve 2 enstitü olarak kurulduğu ancak organizasyonun tamamlanabilmesi için diğer fakültelere de ihtiyaç duyulduğunu vurguladı. Açılması planlanan hukuk, güzel sanatlar ve iletişim fakültelerine ilişkin Bakanlar Kurulu Kararı'nın çıkarılabilmesi için Yükseköğretim Kurulu'nca belirlenen formata gerek gerekli bilgi ve belgeler düzenlediklerini anlatan üniversite yetkilileri, 14 Ekim 2003'te başvuruda bulunduklarını kaydetti. Bu arada fakültelerde eğitimin küçük sınıflarda bilişim teknolojisinden de yararlanılarak katılımcı yöntemlerle yapılacağı belirtildi. 


</TEXT>
</DOC>
