<DOC>
<DOCNO> 338548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/guncel/agun.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kars için yardım elini Güler Sabancı uzattı 
</HEADLINE>
<TEXT>


Kars'ta okumak isteyen kızların sesini, Güler Sabancı duydu. Süt fabrikası idari binalarının kız yurduna dönüştürülme projesini Hacı Ömer Sabancı Vakfı üstlendi 

İSTANBUL Milliyet 

Milliyet'in okumayan kızımız kalmasın hedefiyle başlattığı "Baba Beni Okula Gönder" kampanyasına destek yağıyor. Serhat şehrimiz Kars'ta yurt yokluğu nedeniyle eğitimlerine devam edemeyen kızların haykırışını Milliyet'ten okuyan Sabancı Holding Yönetim Kurulu Başkanı Güler Sabancı da, yardım elini uzattı. Süt fabrikası idari binalarının 200 kapasiteli kız yurduna dönüştürülme projesini Hacı Ömer Sabancı Vakfı üstlendi. 

Mazeretleri kalmayacak 
Kars'taki Süt Fabrikası'nın kız yurduna dönüştürülme projesi, Milliyet'in öncelikli ihtiyaçlar listesindeydi. Milliyet yazarı Ece Temelkuran, Kars'taki kızların dertlerini dinlemiş, verdikleri okuma savaşına yerinde tanık olmuştu. Kars Valisi Nevzat Turhan da "kız yurtlarının ailelerin kızlarını okula göndermemek için ileri sürdükleri mazeretlere son vereceğini" belirterek, şöyle demişti 
"Bu ailelere yasal yollardan yaptırım uygularsanız insanlar devletten soğuyorlar. Bu yüzden kızları okula göndermekle ilgili kampanyamıza insani ilişkiler üzerinden devam ediyoruz. Bu aşamada kız yurdunun olmaması, maddi durumlarının yeterli olmaması, kalacak yer olmaması mazeret olarak öne sürülüyor. Yurtlar yeterli olursa ailelerin bu türden mazeretleri kalmayacak." 

350 bin YTL'lik bağış 
Hacı Ömer Sabancı Vakfı Başkan Yardımcısı Erbay Fiş tarafından gazetemize gönderilen açıklamada, 350 bin YTL 350 milyar lira harcanarak yurdun yapımının üstlenildiği bildirildi. Açıklamada şöyle denildi 
"31 yılda güzel yurdumuzun 56 yerleşim yerinde 119 kalıcı eseri halkımızın ve gençliğimizin hizmetine sunan vakfımız, bu kez de serhat şehrimiz Kars'a 200 kişilik kız öğrenci yurdu kazandırmanın mutluluğunu yaşamaktadır. 25 Nisan 2005 tarihli Milliyet gazetesinde 'Baba Beni Okula Gönder' kampanyasının içeriğinde yer alan 'Kars ili süt fabrikası yurda dönüştürülmesi için mali destek bekliyor' açıklaması, vakfımızın başkanı Sayın Güler Sabancı tarafından vakfımıza iletilmiş ve konunun valilik nezdinde takip edilerek sonuçlandırılması isteminde bulunulmuştur. 
Konu, Kars Valisi Sayın Nevzat Turhan ile vakfımız Başkan Yardımcısı Sayın Erbay Fiş'in aralarında yürütülen görüşmeler sonucunda söz konusu fabrikanın idari binalarının 350.000 YTL harcanarak 200 yataklı kız öğrenci yurduna dönüştürülmesi kararına varılmıştır. 
Anılan yurt binası inşaatı valilik tarafından ihaleye, çıkarılacak yine valilik tarafından düzenlenecek hakedişler vakfımıza gönderilmek suretiyle ödemesi yapılacaktır. Bu işlem 350.000 YTL tamamlanıncaya kadar devam edilecektir. Buna karşılık yurdun adı 'Sabancı Kız Öğrenci Yurdu' ismini alacaktır. 
Milliyet gazetesini böyle bir kampanyayı yurt sathında yaymasından ve bu hayırlı işe vesile olmasından dolayı yürekten kutlarım." 


</TEXT>
</DOC>
