<DOC>
<DOCNO> 310734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sondun24.html </URL>
<DATE> 2005/01/30/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Condoleezza Rice Seçim beklenenden iyi geçti 
</HEADLINE>
<TEXT>

     ABD Dışişleri Bakanı Condoleezza Rice, "Irak'ta seçimlerin beklenenden daha iyi gittiğini" söyledi. 
     Sandıkların kapanmasına bir saat kala konuşan ve Washington yönetiminin bugünkü Irak seçimi üzerine ilk görüşünü yansıtan Rice, "Saddam zamanında böyle özgür seçim olamazdı" dedi ve "bazı bölgelerde bazı aksaklıklar, yıldırmalara karşın seçimin sanıldığından da iyi düzenlendiğini" söyledi. 
     ABD Başkanı George Bush, Camp David'de dinlenmeye gitmeyerek makamından Irak seçimini izliyor. 
     Genel ve yerel seçimlerin yapıldığı Irak'ta oy verme merkezlerine yönelik intihar saldırılarının sorumluluğunu El Kaide ile bağlantılı olduğu bilinen Ebu Musab Zerkavi'nin grubu üstlendi. Zerkavi grubu, 5'i seçim merkezine 2'si Amerikan araçlarına olmak üzere 7 saldırıyı üstlendi. 
     Zerkavi'nin grubunun internet sitesinde yapılan açıklamada, "El Kaide örgütünün cihat şehitleri tugayından aslanlar, Bağdat ve diğer bölgelerde oy verme merkezlerine saldırdı" denildi. 
     
</TEXT>
</DOC>
