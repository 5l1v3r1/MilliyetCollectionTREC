<DOC>
<DOCNO> 341725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/siyaset/siy03.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayar Vitrin süsü olmak istemedim 
</HEADLINE>
<TEXT>


Bayar, 2002'de müsteşarlık görevinden istifa ederek, merkez sağı bütünleştirme iddiasıyla Türkiye'ye gelmişti 

AYDIN HASAN Ankara 


Eski DYP Genel Başkan Yardımcısı Mehmet Ali Bayar, büyük kongreye 3 gün kala parti üyeliğinden istifa etti. Bayar kongrede değişim olmayacağını gördüğünü belirterek, "Vitrin süsü olmak istemedim" dedi. 
Bayar, 2002'de Türkiye'nin Washington Büyükelçiliği'ndeki müsteşarlık görevinden istifa ederek, merkez sağı bütünleştirme iddiasıyla siyasete atılmıştı. DTP Genel Başkanlığı'na seçilen Bayar, 3 Kasım 2002 seçimlerinde DYP'den aday oldu. 
DYP Genel Başkan Yardımcısı olan Bayar, 14 Kasım 2003'te Ağar'la ters düşünce yönetimdeki görevlerinden istifa etti. Bayar, Milliyet'e şu değerlendirmelerde bulundu 
"Partide Aralık 2002 kongresinden bu yana eski siyaset anlayışı devam ediyor. DYP'nin barajın altında kalmasından sorumlu olanların yeniden ön planda olacağını gördüm. Kapsamlı, ciddi bir yenileşme olamayacağını anladım. Değişim aldatmacası çerçevesinde adım kullanılmaya başlandı. Kongrede bazı oldubittiler olabilirdi. Birkaç isimle değişim varmış gibi teşkilatı aldatmaya hakkımız yok. Merkez sağda bütünleşme için yeni bir yapıya ihtiyaç var." Bayar, ANAP'a geçmek için istifa etmediğini belirterek, "Birinci hedefim merkez sağ bloku oluşturabilmek için çaba harcamak. AKP'ye karşı DP geleneğini temsil eden bir siyasi blok gerekiyor" diye konuştu. 



</TEXT>
</DOC>
