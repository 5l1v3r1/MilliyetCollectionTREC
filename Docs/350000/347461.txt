<DOC>
<DOCNO> 347461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/soneko10.html </URL>
<DATE> 2005/05/31/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Elma üretiminde yüksek artış bekleniyor... 
</HEADLINE>
<TEXT>

     Geçen yıl don olayları gibi iklim şartlarından kaynaklanan bazı olumsuzluklar nedeniyle elma üretiminin yaklaşık 2 milyon tona gerilediği Türkiye'de, bu yıl 3 milyon tona yakın rekolte bekleniyor. 
     Karaman Ziraat Odası Başkanı Ercüment Yılmaz, Karaman elmasının kendine özgü lezzeti ve iriliği ile Türkiye kadar Avrupa ve Ortadoğu'da da yakından bilindiğini söyledi. 
     Yılda ortalama 450 bin tonluk üretimin yapıldığı Karaman'da, Türkiye elma üretiminin yüzde 20'sine yakınının gerçekleştiğini vurgulayan Yılmaz, ''Elmanın anavatanı olarak gösterilen Türkiye ise yıllık 2.5 milyon tona yaklaşan üretimiyle dünya elma üretiminde Çin ve ABD'den sonra üçüncü sırada geliyor'' dedi. 
     Geçen yıl don olayları gibi iklim şartlarından kaynaklanan bazı olumsuzluklar nedeniyle elma üretiminin 2 milyon tona kadar gerilediğini belirten Yılmaz, şunları kaydetti 
     ''Bu düşüşte Karaman'daki verim kaybı büyük rol oynadı. Don yüzünden geçen yıl Karaman'da sadece 35 bin ton ürün alınabildi. Bu da ülke genelindeki elma üretiminde azalmaya yol açtı. Geçen yıl ağaçlar, boş kaldığı için çok iyi dinlendi. Bu dinlenmeyle birlikte bu yıl don olaylarının yaşanmaması, döllenmenin en iyi şekilde gerçekleşmesi nedeniyle elma üretiminde patlama bekleniyor.'' 
     
     KARAMAN'DAN 50 BİN TON ELMA İHRACATI HEDEFLENİYOR 
     Karaman'da hava şartlarının iyi gitmesi nedeniyle elma üretiminin ilk kez 500 bin tonu geçmesinin beklendiğini ifade eden Yılmaz, geçen yıl don yüzünden büyük sıkıntı çeken Karamanlı elma üreticisinin yüzünün güleceğini söyledi. 
     Yılmaz, bu sezonda İtalya başta olmak üzere Avrupa ülkeleri ve bazı Ortadoğu ülkelerine 50 bin ton elma ihracatı yapılmasının hedeflendiğini bildirdi. 
     Türkiye genelinde ise elma üretiminin 3 milyon tona yaklaşacağını dile getiren Yılmaz, ''Elmada ihracatın artması nedeniyle bu ürüne olan eğilim giderek artıyor. Sadece bu yıl sezonda binlerce elma fidanı dikildi. Geçen yıl dikilenler de bu yıl meyve verecek. Bu yıl elmaya doyacağız'' dedi. 
     Yılmaz, rakamların herhangi bir doğal afet olmaması durumunda gerçekleşeceğini belirterek, ''Bu yüzden çiftçi biraz tedirgin. Geçen yıllarda yaşadığı sorunlarla tekrar karşılaşmaktan korkuyor'' diye konuştu. 
     Karamanlı çiftçilerin bu yıl elmaya 40-50 YKr arasında fiyat beklediğini ifade eden Yılmaz, bu rakamların altında satılacak elmanın çiftçinin zararına olacağını söyledi. 
     
</TEXT>
</DOC>
