<DOC>
<DOCNO> 331891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/yasam/axyas02.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sülün Osman'ın kapkaççı yeğeni 
</HEADLINE>
<TEXT>


İstanbul'da, 'kırmızı ışıkta' araçların camını kırıp kapkaç yapan Murat Sülün, efsanevi dolandırıcının yeğeni çıktı 

ELVAN EZBER İstanbul 

Dolmabahçe'de, kırmızı ışıkta bekleyen araçların camını kırarak sürücülerin çantalarını aldığı gerekçesiyle gözaltına alınan Murat Sülün'ün 25 , dolandırıcılık tarihine geçen Sülün Osman'ın yeğeni olduğu belirtildi. 
Devlet Opera ve Bale Sanatçısı Demet Gökçelik ile turizmci Hayal Davran, 10 Mart gecesi yarım saat arayla, Dolmabahçe'de kırmızı ışıkta beklerken kapkaç kurbanı oldu. Davran'ın aracının camını bujiyle kıran saldırgan, olay yerinde bulunan bir kamera tarafından saniye saniye görüntülendi. 
Görüntüleri sabıkalı fotoğraflarıyla karşılaştıran polis, Selami Sekmeç'i gözaltına aldı. Sekmeç, görüntülerdeki kişinin Murat Sülün olduğunu söyledi. 

Teşhis edildi 
Bunun üzerine Kasımpaşa Piyale Paşa Bulvarı'ndaki bir eve baskın düzenleyen Yankesicilik Büro Amirliği ekipleri, Sülün'ü yakaladı. 
Susma hakkını kullanan Sülün'ün, 26 Mart'ta da Eminönü'nde kapkaç ve oto hırsızlığı suçlarına karıştığı öne sürüldü. Dolmabahçe'de çalınan cep telefonları da bir seyyar satıcıda ele geçirildi. Satıcı, telefonları kendisine satan Sülün'ü teşhis etti. 

Dolandırıcı kralıydı 

Saflığından yararlandığı vatandaşlara karşı kendine özgü yöntemler kullanan Sülün Osman, tramvaylar, Galata Köprüsü, Dolmabahçe'deki saat kulesi ve İstanbul Üniversitesi ana binasını bahçesiyle birlikte satmasıyla tanındı. Hayatı hakkında ayrıntılı bilgi bulunmayan Sülün Osman'ın doğum yeri ve tarihi, her hafta zorunlu ziyaret ettiği karakollarda bile yazılı değildi. Nerede doğduğunu soranlara, "Ha Hakk ri, ha Edirne, ne fark eder ki " derdi. 


</TEXT>
</DOC>
