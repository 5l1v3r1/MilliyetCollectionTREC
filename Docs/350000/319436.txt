<DOC>
<DOCNO> 319436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/dunya/adun.html </URL>
<DATE> 2005/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Coni'yi bekliyorum' 
</HEADLINE>
<TEXT>


ABD ve Avrupa'nın sert eleştirilerine muhatap olan Suriye Devlet Başkanı Başar Esad, 'ABD tıpkı Irak'a yaptığı gibi bize de saldıracak' dedi 

DIŞ HABERLER SERVİSİ 


Eski Lübnan Başbakanı Refik Hariri suikastı ile Tel Aviv'deki intihar saldırısının ardından ABD ve Avrupa'nın şimşeklerini üzerine çeken Suriye'de Devlet Başkanı Başar Esad, ülkesine yönelik bir ABD saldırısı beklediğini söyledi. 
İtalyan "La Repubblica" gazetesine konuşan Esad, ABD'nin 2003'te Irak'ı işgal etmeden önce Bağdat'a uyguladığı baskıların aynısını şimdi de Şam'a karşı gündeme getirdiğini ifade etti. Ortadoğu'da istikrar istediğini savunan Suriye Devlet Başkanı, Hariri suikastı ve Tel Aviv intihar saldırısında parmakları olmadığını tekrarladı. 

Geldiğini görüyorum 
"Washington geçmişte bize birçok kez yaptırım uygulayıp tecrit etti. Fakat her defasında etrafımızdaki çember kapanmadı" diyen Esad, "Ancak bana bir ABD saldırısı bekleyip beklemediğimi sorarsanız, ben böyle bir saldırının Irak Savaşı'nın sona ermesinden bu yana gelmekte olduğunu görüyorum. Zaten bu süre içinde tansiyon sürekli arttı" diye konuştu. 
Olası ABD saldırısının yakında olup olmayacağı şeklindeki bir soruyu yanıtlayan Esad, "Yakında olacağını sanmıyorum. Şimdilik küçük çarpışmalar meydana geliyor. Şurası bir gerçek ki, Beyaz Saray'ın kullandığı dile yakından bakılıp ayrıntılı olarak incelenirse, tıpkı Irak'a saldırılmasıyla sonuçlanan bir kampanyayla yüz yüze kalmayı beklememiz gerektiği anlaşılır" karşılığını verdi. 

Siyasi intihar 
Açıklamalarında Hariri suikastına sık sık atıf yapan Esad, suçlamaları reddederken, "Böyle bir işe karışmamız siyasi intihar anlamına gelir" ifadesini kullandı. 
Lübnan'dan çekilip çekilmeyecekleri konusuna da değinen Esad, 14 bin askeri hemen geri çekme niyetinde olmadığını belli etti. Esad, "Teknik açıdan Suriye birliklerinin yıl sonundan önce çekilmesi olabilir ama stratejik açıdan bu ancak ciddi garantiler almamız halinde mümkün olabilir. Tek kelimeyle barış halinde olabilir" şeklinde konuştu. 

Suriye'ye Türkçe konuşmak lazım 

DIŞ HABERLER SERVİSİ 

Amerikan AP ajansı, dün servise koyduğu bir yorumda, Suriye'nin önceki gün devrik Irak lideri Saddam Hüseyin'in üvey kardeşi Sabawi İbrahim El Hasan'ı Irak yetkililerine teslim etmesini, ABD'nin baskılarına boyun eğmeye başlamasının bir göstergesi şeklinde değerlendirdi. Suriye'nin baskılar karşısında kolaylıkla "geri adım attığını" ifade eden AP, bunun ilk örneğinin PKK lideri Abdullah Öcalan olayında yaşandığını belirtti. Türkiye'nin savaş tehdidi üzerine Öcalan'ın 1998'de Suriye'den kovulduğunu hatırlatan AP, 2000'de de Hüsnü Mübarek'in baskıları üzerine radikal dinci terörist Rifaa Taha'nın Mısır'a gönderildiğini bildirdi. AP'ye göre Şam rejimi, son olarak şimdiki Irak yönetimine Musul'da faaliyet gösteren 35 direnişçi hücreyle ilgili son derece önemli istihbarat bilgilerini verdi ve 750 teröristin yakalanmasını sağladı. 


</TEXT>
</DOC>
