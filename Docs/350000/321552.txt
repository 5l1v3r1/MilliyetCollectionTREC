<DOC>
<DOCNO> 321552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonspo23.html </URL>
<DATE> 2005/03/07/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Baliç, futbolu bırakma kararı aldı... 
</HEADLINE>
<TEXT>

     Türkiye'deki futbol hayatı Bursapor ile başlayan ve Fenerbahçe, Real Madrid ve Galatasaray formasını giyen Elvir Baliç, profesyonel spora Konyaspor'da nokta koyuyor. 
     Bursaspor'da oynadığı yıllarda ortaya koyduğu futbolla göz dolduran Baliç, yükselişine Fenerbahçe'ya transfer olarak başladı. Arkasından futbol devleri arasında gösterilen Real Madrid'in formasını giyen Baliç, bu dönemde popülaritesi artarak birçok takımın transfer listesine girmeyi başardı. 
     Burada yaşadığı şanssız sakatlık döneminden sonra düşüşe geçen Baliç, tekrar Türkiye'ye dönerek Galatasaray forması giydi. Buradan da başarısız olduğu gerekçesiyle ayrılmak zorunda kalan Baliç, Saffet Susiç'in teknik direktörlüğünü yaptığı Konyaspor'a transfer oldu. 
     2004-2005 Futbol Sezonu'nun ara transfer döneminde Konyaspor ile sözleşme imzalayan Baliç, kendisinden çok şey beklenen yeşil-beyazlı ekipte sürpriz bir şekilde takıma yeteri kadar yararlı olamadığı gerekçesiyle, futbolu bırakma kararı aldı. 
     Konyaspor İkinci Başkanı Hüseyin Çevik, Baliç'in yaşadığı sorunları Saffet Susiç'e aktardığını, sorunlarını sadece onunla paylaştığını söyledi. 
     Yaklaşık 1 haftadır ikna edilmeye çalışılan Baliç'i, Susiç'in bile kararından vazgeçiremediğini ifade eden Çevik, ''Baliç, futbolu bırakma kararı aldı. Bunun ilgili kendisi bir basın toplantısı düzenleyip gerekçelerini daha ayrıntılı olarak anlatacak. Ancak, yönetim olarak bizimle herhangi bir sorunu olmadı'' diye konuştu. 
     
     BALİÇ'İN KARARI, BURSASPOR'DA ÜZÜNTÜYLE KARŞILANDI 

     Konyasporlu Elvir Baliç'in futbolu bırakacağını açıklaması, Türkiye'de forma giydiği ilk takım olan Bursaspor'da büyük üzüntüyle karşılandı. 
     Bursaspor Kulübü 2. Başkanı Yunus Egemenoğlu, AA muhabirine yaptığı açıklamada, Boşnak oyuncunun Bursaspor'da başlayan Türkiye'deki futbol hayatı ve yeşil-beyazlı takıma katkılarının hala tüm Bursa'nın hafızasında olduğunu söyledi. Türk futbolunun her zaman Baliç gibi yeteneklerle karşılaşamadığını belirten Egemenoğlu, ''Baliç'in genç yaşta futbolu bırakma kararı, önce bir futbolsever, sonra da bir Bursasporlu olarak bizleri üzdü. Baliç gibi yetenekler, Türk futbolunun her zaman karşılaşacağı yetenekler değil. Bu yeteneklere sahip çıkmak gerektiği kanaatindeyim'' dedi. 
     
     TÜRK TELEKOMSPOR MAÇI 

     Yunus Egemenoğlu, İkinci Futbol Ligi A Kategorisi'nde Türk Telekomspor karşısında alınan 5-0'lık galibiyete değinirken de bu maçla süren galibiyet serisinin gelecek hafta Kayseri Erciyesspor ve sonrasında Sivasspor maçlarında da sürmesi halinde daha anlamlı olacağını söyledi. 
     Türk Telekomspor maçında taraftarın yarattığı atmosferin sonuçtan daha önemli ve güzel olduğunu ifade eden Egemenoğlu, ''Bu maçın sonucu bir gün unutulsa bile, o gece orada yaşadığımız atmosfer yıllarca unutulmayacak ve çocuklarımıza anlatılacak. Stadyum içindeki Bursaspor sevgisi ve atmosferinin bütün kente taşınması inancındayız. Tüm Bursa'yı sandıktaki, dolaptaki bayraklarını çıkarmaya, bütün kenti yeşil-beyazla süslemeye davet ediyorum'' diye konuştu. 
     Egemenoğlu, yönetim kurulu olarak göreve geldikleri dönemde, yeşil-beyazlı takımın küme düşme hattındaki takımların bir puan üzerinde ve lig üçüncüsü Kayseri Erciyesspor'un 11 puan gerisinde olduğunu belirterek, şunları kaydetti 
     ''11 haftada 8 galibiyet, 2 beraberlik, 1 yenilgiyle lider Sivasspor'dan sonra en istikrarlı takım Bursaspor oldu. Daha lig bitmedi. 11 maçımız var. Dikkatli, ihtiyatlı ve emin adımlarla kenetlenerek yolumuza devam edeceğiz. Türk Telekom maçıyla her şey bitmedi. Birçok şey yeni başlıyor. Şu anda Bursaspor'un maçlarına gelen seyirci sayısı ve bu seyircinin fair-play anlayışına uygun takımı destekleyen, coşturan tezahüratları, İkinci Lig A Kategorisi için değil, Süper Lig için de bir örnek. Bu kadar seyirci ve bu kadar coşkuya sahip olan Süper Lig takımının bulunmadığı inancındayım.'' 

     
</TEXT>
</DOC>
