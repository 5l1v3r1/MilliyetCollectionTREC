<DOC>
<DOCNO> 322580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonspo09.html </URL>
<DATE> 2005/03/10/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Hooijdonk'tan Fenerbahçe'ye veda 
</HEADLINE>
<TEXT>

     Fenerbahçe'nin Hollandalı golcüsü Pierre Van Hooijdonk, sarı-lacivertli kulüpten ayrılıyor. Nac Breda'yla sözleşme imzalayan 35 yaşındaki golcü oyuncu, sezon sonunda Hollanda'ya gidecek. 
     Geçtiğimiz sezon Fenerbahçe'nin şampiyonluğuna büyük katkı sağlayan, ancak bu yıl yaşadığı sakatlıklar ve Anelka'nın transferi nedeniyle takımda forma şansı bulamayan Pierre Van Hooijdonk, Hollanda'nın Nac Breda takımıyla anlaştı. 
     Hollanda temsilcisinin resmi internet sitesinden yapılan açıklamada, ligde 11'inci sırada bulunan Breda takımının taraftarlarının bu transfer nedeniyle çok mutlu olduğu belirtildi. 
     Hooijdonk için 14 mart pazartesi günü, resmi imza töreni düzenlenecek. 35 yaşındaki Hooijdonk, 1 temmuz 2005 tarihi itibariyle Nac Breda forması giyebilecek. 
     Hollanda gazetesi Algemeen Dagblad'in haberine göre, Temmuz ayında Fenerbahçe ile sözleşmesi bitecek olan 35 yaşındaki Hooijdonk, bu kararı verirken, Hollanda Milli Takımı Teknik Direktörü Marco Van Basten'den etkilendi. Basten, 2006 Dünya Kupası'nda mücadele edecek Hollanda Milli Takımı'nda Hooijdonk'un forma giyebilmesi için, düzenli olarak ilk 11'de sahaya çıkması gerektiğini ima etmişti. 
     Hooijdonk, 1990'ların başından itibaren NAC Breda'da 4 yıl forma giymiş ve daha sonra kısa süreli de olsa Celtic, Nottingham Forest, Vitesse, Benfica ve Feyenoord'da oynamıştı. 
     Son olarak 2 sezondur Fenerbahçe'de top koşturan Hollandalı futbolcu, NAC Breda forması altında çıktığı 115 maçta 81 kez fileleri havalandırmıştı. 
     Fenerbahçe ile çıktığı 47 maçta 32 gol atan ve sarı-lacivertli takımın 2004 yılında kazandığı şampiyonluğa katkıda bulunan Hooijdonk, sezon ortasında sakatlanmış ve ara transfer döneminde Fransız golcü Nicolas Anelka'nın alınmasıyla ilk 11'deki yerini zora sokmuştu. 
     
     HOOİJDONK DA DOĞRULADI 

     Fenerbahçe'nin Hollandalı oyuncusu Pierre Van Hooijdonk, sezon sonu Fenerbahçe'den ayrılacağını ve ülkesindeki eski takımı NAC Breda ile 1 yıllık anlaşma yaptığını açıkladı. 
     Samandıra Tesisleri'nde bugün konuyla ilgili yer alan haberler üzerine bir açıklama yapan Hollandalı oyuncu, sezon sonu itibariyle Türkiye'deki futbol kariyerini tamamlayacağını söyledi. 
     Van Hooijdonk, transferle ilgili ortaya çıkan spekülasyonlara son vermek için böyle bir açıklama yapma gereği duyduğunu belirterek, ''Sezon sonunda Fenerbahçe'den ayrılıyorum. NAC Breda ile anlaştım. 1 yıllık anlaşma yaptık'' dedi. 
     Fenerbahçe'deki son gününe kadar takımına faydalı olacağı konusunda taraftarlara güvence vermek istediğini kaydeden Van Hooijdonk, ''Şu andan itibaren tamamen takımımın kalan maçlarına konsantre olmak istiyorum. Taraftarımıza bunun güvencesini veriyorum. Son güne kadar takıma faydalı olmaya çalışacağım'' diye konuştu. 
     Eski takımıyla sözleşme imzalayıp imzalamadığı yönündeki soruyu ise Hollandalı oyuncu, ''Açıkladığım gibi her şey kesin ve nettir'' dedi. 
     Türkiye'deki futbol kariyerini sezon sonu noktalayacağını anlatan Van Hooijdonk, ''Belki gelecekte bir gün tekrar burada olabilirim'' dedikten sonra, başka soru almayarak basın toplantısını bitirdi. 
     Bu arada Van Hooijdonk'un saat 14.30'da yapacağı açıklanan basın toplantısı başlama saati yaklaştığı sırada iptal edildiği basın mensuplarına duyuruldu. Ancak kısa bir gecikmenin ardından Van Hooijdonk, basına toplantısına geldi. 
     

     
</TEXT>
</DOC>
