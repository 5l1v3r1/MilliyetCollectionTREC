<DOC>
<DOCNO> 337309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun21.html </URL>
<DATE> 2005/04/27/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Rumsfeld Direnişçilerle savaşacak olan ABD değil, bizzat Iraklılar 
</HEADLINE>
<TEXT>

     ABD Savunma Bakanı Donald Rumsfeld, Irak'ta direnişçilerle savaşacak olanın ne Amerikan askerleri, ne de koalisyon güçleri, bizzat Iraklılar olduğunu söyledi. 
     Rumsfeld, Pentagon'da düzenlediği basın toplantısında, ''Benim kişisel görüşüm, direniş karşısında ABD ve koalisyon güçlerinin kazanacak unsurlar olmadığıdır. Bizzat Iraklılar direnişçiler karşısında kazanmalıdırlar'' dedi. 
     Irak'ta siyasi ve ekonomik istikrarın sağlanmasının önemine dikkat çeken Rumsfeld, ''Iraklılar direnişçilerle sadece askeri yöntemlerle başa çıkamazlar, siyasi açıdan da ilerleme olduğunun Irak halkına gösterilmesi gerekir'' diye konuştu. 
     Amerikan Savunma Bakanı, Irak'ın yeni yöneticilerinin siyasi değerlendirmelerini karşılıklı rekabet üzerine inşa etmeleri durumunda Irak'ın güvenlik gücünün devreye sokulması yönündeki çabaların da başarısızlığa uğramasından endişe ettiğini belirtti. 
     Rumsfeld, ''Irak'ta güvenlik gücünün devreye girmesi konusunda gecikmeye izin veremeyiz. İstikrara ihtiyacımız var'' diye konuştu. 
     
</TEXT>
</DOC>
