<DOC>
<DOCNO> 318675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonyas14.html </URL>
<DATE> 2005/02/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
TV'de şeytan çıkardılar... 
</HEADLINE>
<TEXT>

     İngiliz TV'si Channel 4, bilimle din arasındaki ilişkinin araştırıldığı bir program çerçevesinde, ''şeytan çıkarma'' töreni yayınladı. 
     Rahip Trevor Newport'un, 40'lı yaşlardaki bir adamın içine giren ''şeytanı'' kovduğu ayin, bilimadamlarınca yakından izlendi. 
     İçine ''şeytan girmiş olan'' Colin'in törenden önce çok gergin olduğunu söyleyen rahip Newport, ''şeytan çıktıktan sonra'' Colin'in tamamen gevşeyip rahatladığını söyledi. 
     Colin de işlemden sonra şunları söyledi 
     ''Hayatıma şeytanların girdiğini hissediyordum, şimdi hepsinden kurtuldum. Bu ülkenin İsa'nın kötü ruhları kovduğunu, bunu sürekli yaptığını bilmeye ihtiyacı var...'' ''Şeytan çıkarma'' işlemi diğer rahipler, psikologlar, nörologlar, psikiyatrlar ve Müslüman din adamlarınca da izlendi. Deneye katılan psikiyatr Jonathan Bird, durumu değerlendirirken, Colin'in, beynin elektrik dalgalarını ölçen alete EEG bağlı olduğunu belirterek, ''İşlem sırasında beynin yan bölümünde hafif bir faaliyet gözlemledik'' dedi. Doktor, ''Şakak tarafında da belli bir asimetri tespit ettik. Bunun beynin faaliyetinden mi, spritüel faaliyetten mi kaynaklandığını söylemeyi ise uzmanlara bırakıyorum'' diye konuştu. 
     Deneye gözlemci olarak katılanların bazıları, hastanın rahatlamasını spritüel bir hadise olarak yorumlarken, bazıları da ''şeytan çıkarmayı'' bir tür hipnotizma olarak değerlendirdiler. 
     TV kanalının sözcüsü de yayındaki amaçlarının, ''şeytan çıkarmanın'' reklamını yapmak değil, bunu bilimsel mercek altına almak olduğunu söyledi. 
     
</TEXT>
</DOC>
