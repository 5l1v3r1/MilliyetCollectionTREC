<DOC>
<DOCNO> 339963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sontur29.html </URL>
<DATE> 2005/05/05/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Genel Kurulda'da "Mavi Akım" tartışması... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Mavi Akım Projesi’nde devletin zararı olmadığını, gerekirse kapalı oturumda konuyu açıklayabileceğini söyledi. 
     TBMM Genel Kurulu’nda, Yenilenebilir Enerji Kaynaklarının Elektrik Enerjisi Üretimi Amaçlı Kullanımına İlişkin Kanun Tasarısı’nın görüşmeleri sırasında Bakan Güler, tasarıya ilişkin bilgi verdi. 
     CHP Grup Başkanvekili Haluk Koç’un, Mavi Akım Projesi ile ilgili sorularını cevaplandıran Güler, CHP Genel Başkanı Deniz Baykal’a konu hakkında bilgi vermek istediğini ancak, Baykal’ın "bilgi alma şansını kullanmadığını" söyledi. 
     "Konuyu anlamakta güçlük çekiyorsunuz" diyen Bakan Güler, şöyle devam etti 
     "Devletin en ufak bir zararı olmadı. Gerekirse kapalı oturum isteyerek, konuyu açıklarım. Turus gazında olup biteni merak etmiyorsunuz, sadece Mavi Akım konuşuluyor. Batı tarafından gelenler konuşulmuyor. Hepsini açıklamaya hazırım. Hiçbir şeyin kapalı kalmasını istemiyoruz. Türkiye’nin geleceğini karartan anlaşmaları 1-2 dakikada geçiremeyiz. Herkes hesap vermeli... Alnımız açık. En büyüğünüz olan Genel Başkanınıza anlatmak isterim. Konuyu anlayacak kişiler değilsiniz." CHP’li Koç ise "Bakan Güler’in gergin konuşması ve masaya vurmasının, Mavi Akım’da bir sorun bulunduğunun göstergesi olduğunu" söyledi. 
     Bakan Güler’den özel bir görüşme talepleri olmadığını belirten Koç, "Mavi Akım ile ilgili ciddi bir tablo var. Fiyatlandırma modelini değiştirip değiştirmediklerini sorduk. Yüce Divan’daki davalardan birinin de bu konuyla ilgili olduğunu hatırlatmak istiyorum" diye konuştu. 
     
     "SUNİ GÜNDEMLERLE OYALANMIYORUZ" 
     Tasarının "devrim niteliğinde" olduğunu ifade eden Güler, "Suni gündemlerle oyalanmayıp, tam hedefi vuran işler yapıyoruz. Birtakım lobilerin engellemeye çalıştığı bir yasa. Çalışmalarımızı cesur bir şekilde sürdürdük. Sadece enerjiyle ilgili değil, işsizlikle mücadele, bölgeler arası farklılığın giderilmesi ve yabancı sermayenin ülkemize gelmesi açısından önemli bir yasa" dedi. 
     Enerji fiyatlarındaki artış ya da azalmanın enflasyonu doğrudan etkilediğini belirten Güler, "Artan enflasyon karşısında enerji fiyatlarına zam gelmemesi, enerji fiyatının indiği anlamına gelir. 
     Enerji fiyatları sadece enerjiyi değil, tarımı, sanayiyi, üretimi ilgilendirir" diye konuştu. 
     
     KÖMÜR YARDIMLARI... 
     Bakan Güler, 7 milyon 500 bin kişiye kömür yardımı yaptıklarını, hedeflerinin 10 milyon kişiye bu yardımı yapmak olduğunu ifade ederek, yardımlar nedeniyle kömür fiyatlarının ton başına 50 dolar düşmesini sağladıklarını söyledi. 
     Birinci maddenin görüşülmesi sırasında söz alan CHP Zonguldak Milletvekili Harun Akın, Bakan Güler’in konuşması sırasında sık sık "fakirlere bedava kömür dağıttıklarını" dile getirdiğini belirterek, şunları söyledi 
     "Zonguldak milletvekili ve KİT Komisyonu üyesi olarak, bu konuyla ilgili yaptığım araştırmada, yapılan yardımlar sonrasında hazinenin, Türkiye Kömür İşletmeleri’ne TKİ 135 trilyon borcu olduğunu öğrendim. Fakire, fukaraya bu yardımı yapmak elbette güzel. Bunlar devam da etmeli. Ancak Sayın Bakan’dan, TKİ’ye olan borcun hazine tarafından bir an önce ödenmesini istiyorum. TKİ’nin bugün 40 trilyon borcu var ama, böyle de bir alacağı var." 
     
</TEXT>
</DOC>
