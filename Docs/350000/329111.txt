<DOC>
<DOCNO> 329111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/ekonomi/eko02.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Halka açık YKB'de örtülü kazanç tehlikesi 
</HEADLINE>
<TEXT>


SONGÜL HATISARU Finans atölyesi 

Çukurova Grubu ile TeliaSonera arasında varılan mutabakat ile Yapı ve Kredi Bankası'nın YKB sahip olduğu yüzde 20 oranında Turkcell Holding hissesinin veya dolaylı olarak yüzde 10.2 Turkcell İletişim hissesi de satılması öngörülüyor. TeliaSenora Çukurova Grubu'nun yüzde 27'lik hissesi için YKB'nin hisseleri de dahil 3.1 milyar dolar fiyat önermişti. 
Bu durumda, hisselerin satışıyla bankaya 1.2 milyar dolar tutarında kaynak girişi olması gerekiyor. Ancak Çukurova Grubu, YKB'nin portföyündeki yüzde 10.2'lik Turkcell hisselerinde opsiyon hakkının 31 Ekim 2005 tarihinde dolduğunu savunuyor. 
BDDK ise dünde altını çizdiği şekilde bu hisselerde Çukurova'ya tanınan geri alma hakkının 31 Ocak 2004 tarihinde dolduğunu bir kez daha yineledi. YKB halka açık bir şirket. Dolayısıyla yapılacak her işlemin tüm yatırımcıların menfaatine olması zorunlu. Çukurova opsiyon konusunu öne sürerken YKB'nin elindeki hisseleri kendisinin iskontolu fiyattan alma hakkını ileri sürmüş oluyor. Bu şekilde Çukurova YKB'nin elindeki hisseleri 970 milyon dolar gibi bir değer ile satın alıp, Sonera'ya 1.2 milyon dolara satma planı yapıyor. Aradaki 230 milyon dolarlık farkı ise grup kendisi alacak. Oysa opsiyon süresi dolduğu için bankanın hisselerini kendisinin satması ve bu farkı kendi bilançosuna yansıtması gerekiyor. 

Ağır hapis cezası var 
Aksi yöndeki bir tutumda yatırımcıların YKB yönetimi aleyhinde dava açma hakkı doğacak. YKB'nin geçen yıl 44 milyon dolar zarar açıkladığı düşünüldüğünde 230 milyon doların anlamı daha net olarak görülebilecektir. 
Sermaye Piyasası Kanunu'nun 15'nci maddesinin son fıkrasına göre Halka açık anonim ortaklıklar, yönetim, denetim veya sermaye bakımından dolaylı veya dolaysız olarak ilişkili bulunduğu diğer bir teşebbüs veya şahısla emsallerine göre bariz şekilde farklı fiyat, ücret ve bedel uygulamak gibi örtülü işlemlerde bulunarak karını ve veya mal varlığını azaltamaz. Buna aykırı işlemlerde aynı kanuna göre, 2 yıldan 5 yıla kadar ağır hapis cezasıyla ve ağır para cezasıyla cezalandırılıyor. Konuya dönersek, YKB'nin iştiraki olan Turkcell'de hisseler Çukurova Grubu'na emsallerine göre oldukça farklı fiyatla 230 milyon dolar düşük satılırsa şirketin mal varlığı azalacağı için örtülü kazanç aktarımı suçu işlenmiş olacak. 
Bu takdirde SPK'nin inceleme başlatması bekleniyor. Bu nedenle opsiyon konusunun Çukurova Grubu'nun tek taraflı irade beyanıyla çözümlenmeyeceği ve bu konunun daha uzun süre tartışılacağı ortada. 


</TEXT>
</DOC>
