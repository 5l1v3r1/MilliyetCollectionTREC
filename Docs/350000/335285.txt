<DOC>
<DOCNO> 335285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur36.html </URL>
<DATE> 2005/04/20/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Elindeki tornavidanın üzerine düşerek öldü .. 
</HEADLINE>
<TEXT>

     Manisa'nın Demirci İlçesi'ndeki Tarımsal Kalkınma Kooperatifi'nde çıkan tartışmada, elindeki tornavidanın üzerine düştüğü öne sürülen kişi hayatını kaybetti. 
     Alınan bilgiye göre, Demirci Tarımsal Kalkınma Kooperatifi'nde kavga olduğu ihbarı üzerine olay yerine giden polis ekipleri, kooperatif önünde Sadık Kazak'ı yaralı buldu. Devlet Hastanesi'ne kaldırılan Kazak, yapılan müdahaleye rağmen kurtarılamadı. 
     Ekipler, olayla ilgili Kazak ile kavga ettiği öne sürülen kooperatif başkanı Ayhan Ü'nün ifadesine başvurdu. 
     Kooperatife gelen Kazak'ın, Ayhan Ü. ile tartıştığı, daha sonra Ayhan Ü. tarafından kooperatif dışına çıkarıldığı, bu sırada Kazak'ın, elindeki tornavidanın üzerine düştüğü öne sürüldü. 
     Ayhan Ü'nün gözaltına alındığı, olayla ilgili soruşturmanın sürdüğü bildirildi. 
     
</TEXT>
</DOC>
