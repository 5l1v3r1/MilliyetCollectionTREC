<DOC>
<DOCNO> 300909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sonspo11.html </URL>
<DATE> 2004/12/25/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Sakaryaspor'dan gönderilen futbolcular üzgün... 
</HEADLINE>
<TEXT>

     Sakaryaspor'dan gönderilmelerine karar verilen futbolcular üzgün. 
     Sakaryaspor'un eski futbolcuları Murat Özatak ve Hasan Tuncel yönetimin aldığı karara saygı duyduklarını söylediler. 
     Hasan Tuncel, Sakaryaspor'da 6 yıldır forma giydiğini belirterek, bu süre içinde Sakaryaspor'un iyi yerlere gelmesi için çalıştığını ifade etti. 
     Çok üzgün olduğunu bildiren Tuncel, ''Üzgünüm, ama profesyonel bir futbolcuyum. Futbol hayatımı başka yerde sürdürmeye bakacağım. Kulüple bonservisim hakkında görüşmelerim sürüyor. İnşallah onlar da bu konuda bana yardımcı olacaklar. Şu anda kendime yeni bir takım arıyorum'' dedi. 
     Sakaryaspor'a büyük umutlarla geldiğini ifade eden Murat Özatak ise ''Kimse 4 ay önce transfer olduğu takımdan ayrılmak istemez. Üzüldüm, ancak karara saygılıyım. Bir kaç takımla transfer konusunda görüşmelerim sürüyor'' diye konuştu. 
     
</TEXT>
</DOC>
