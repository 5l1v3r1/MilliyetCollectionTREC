<DOC>
<DOCNO> 345872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/guncel/axgun01.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
100 kızımız daha yurda kavuşacak 
</HEADLINE>
<TEXT>


Baba Beni Okula Gönder kampanyasına destek çığ gibi büyüyor. Beylikdüzü Belediyesi, 100 öğrenci kapasiteli bir kız yurdu yaptırma kararı aldı 

Tahsin Aksu - 

İstanbul Beylikdüzü Belediyesi, gazetemizin başlattığı "Baba Beni Okula Gönder" kampanyası çerçevesinde kız yurdu yaptırma kararı aldı. 
Beylikdüzü beldesindeki Bizimkent İlköğretim Okulu'nda önceki gün gerçekleştirilen törende, hayırseverler ve bağışçı kurumlar tarafından yaptırılacak 5 okul ve 1 öğretmenevi inşaatının protokolü imzalandı. Törende, "Baba Beni Okula Gönder" kampanyası çerçevesinde Beylikdüzü Belediyesi tarafından bir kız öğrenci yurdu yaptırılacağı da açıklandı. 

'Boşa gitmeyecek' 
Milli Eğitim Bakanı Hüseyin Çelik, İstanbul Vali Yardımcısı Ali Sözen, Beylikdüzü Belde Belediye Başkanı Vehbi Orakçı ve İl Milli Eğitim Müdürü Ömer Balıbey'in katıldığı törende, gazetemiz adına Yayın Danışmanı Nurcan Akad ve İcra Kurulu Üyesi Bilen Böke hazır bulundu. 
Törende konuşan Çelik, "Çocuklarımız için yapılan harcamalar boşa gitmeyecektir. Eğitime yapılan harcamaları masraf olarak değil, bu toplumun geleceğine yapılmış yatırımlar olarak görüyorum" dedi. Orakçı da, "Baba Beni Okula Gönder" kampanyası çerçevesinde yaptırılacak yurdun 100 öğrenci kapasiteli olacağını belirterek, "Anadolu ve İstanbul'un kenar semtleri ve köylerinde yaşayan, 5. sınıftan sonra okuyamayan veya 8. sınıftan sonra merkezi yerdeki okullara gidemeyen çocuklarımız için bir yurt olacak" diye konuştu. 
Daha sonra, okul ve öğretmenevi inşaatlarının protokolü imzalandı. Bağışçılar Mehmet Gesoğlu, İlhan Şahintürk, Hüseyin Bozkurt ile bağışçı kurumlar Lider Grup ve Barsan Global Lojistik temsilcileri Cevat Güleç ve Kazım Çınar, imza attı. Yurt inşaatının protokolünü de, koordinatör olarak Milliyet Mali İşler Grup Başkanı Böke, bağışçı olarak da Orakçı imzaladı. 

Kampanyaya destek veren eğitim gönüllülerinin listesi 15 

BURS HESABI Ahmet Genç, Ahmet Kepoğlu, Ata Çınar - Ebru Teraman, Burak Münir Göle, Burçin Karaçan, Erol Doğan, Fikret Alkanat, İhsan Birsen, Mehmet Akpınar İlköğretim Okulu, Mehmet Rıza Gençel, Nevgün İpek, Nigar Aksoy, Özel Ülay, Serdar Sabri Özkubulay, Şerife Eren, Tekirdağ 100. Yıl Yeşim Sitesi, Yüksel Heval 
KIZ YURDU HESABI Ahmet Kepoğlu, Aysel Çin, Beyza Tozluoğlu, Candan - Hüseyin Hızver, Fazilet Tüfekçi, Fikret Alkanat, Hacer Nilüfer Akgül, Halil Yaluğ, Jane Campion, Saliye Akbilek, Şaziment-Bekir Deş, Tekirdağ 100. Yıl Yeşim Sitesi, Yüksel Heval. Not Liste devam edecek 


</TEXT>
</DOC>
