<DOC>
<DOCNO> 318521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/soneko11.html </URL>
<DATE> 2005/02/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Fiat Albea yenilendi, 21 bin 350 YTL'den başlayan fiyatlarla satılacak 
</HEADLINE>
<TEXT>

     Bursa'daki Tofaş fabrikasında üretilen Fiat Albea, dış görünümü ve iç tasarımıyla yenilendi. 
     Yeni Fiat Albea'daki en önemli değişiklik farların ve öndeki logonun büyük olması. 
     515 litre ile kendi sınıfında en büyük bagaj hacmine sahip olan yeni Fiat Albea'nın ön görünümü de daha büyük. 
     Yeni Fiat Albea'da saatte 20 kilometre hızdan itibaren kapılar da otomatik olarak kilitleniyor. 
     
     Katlanabilir arka koltuklar 

     Benzinli ve multijet dizel motor seçenekleriyle piyasaya sunulan yeni Fiat Albea'da, yol bilgisayarı, CD çalar ve katlanabilir arka koltuklar gibi özellikler de yer alıyor. 
     Tofaş Ticari Grup Direktörü Müfit Ataseven, hurda indiriminin azaltılmasından sonra C segmentin daraldığını, yeni Fiat Albea'nın bu segmentinin gelişimine katkıda bulunacağını söyledi. 
     
     "Albea, bu şekliyle sadece Türkiye'de üretiliyor" 

     Yeni Fiat Albea'nın orta C segmentinin ekonomik aile otomobili olmasını arzuladıklarını da söyleyen Ataseven, ''Albea hakiki C segmenti aracı özelliklerine kavuşmuş vaziyette. Albea, bu şekliyle sadece Türkiye'de üretiliyor'' dedi. 
     2004'ün sektör açısından inişli çıkışlı bir yıl olduğunu da belirten Ataseven, ''2004 yılında istikrarsızlık çok daha fazlaydı. 2005 yılında belki toplamda daha düşük rakam olacak ama istikrar arzulamaktayız. Yılın son bölümüne göre gelişmekte olan bir pazar'' diye konuştu. 
     Fiat Albea'nın geçen yılki pazar payının yüzde 4'ler civarında bulunduğunu da anlatan Ataseven, ''geneldeki pazar payımızı da yüzde 12'lere taşımayı düşünüyoruz'' dedi. 
     
     Model gelişiminin bir bölümü Brezilya'da 

     Yeni Fiat Albea'nın model gelişiminin bir bölümü Brezilya'da, geri kalan bölümü de Bursa'da sağlanıyor. 
     Ataseven, Türkiye'deki yatırımlar konusunda çalışmaların devam ettiğini de söyledi. 
     Tofaş Ürün Koordinatörü Tansu Giz de Türkiye'de sedan satışlarının payının yüzde 47 olduğunu, Albea'nın rekabet ettiği orta C segmentinin de toplam pazardan yüzde 16 pay aldığını belirtti. 
     Yeni Albea, 21 bin 350 YTL'den başlayan fiyatlarla satılacak. 
     
</TEXT>
</DOC>
