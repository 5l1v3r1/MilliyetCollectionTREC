<DOC>
<DOCNO> 317176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun37.html </URL>
<DATE> 2005/02/21/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Bulgaristan'da 3 bakan görevinden alındı... 
</HEADLINE>
<TEXT>

     Bulgaristan Başbakanı Simeon Sakskoburgotski, Haziran ayında yapılacak parlamento seçimleri öncesinde kabinede değişikliğe gitti. 
     Sakskoburgotski, üç bakanı görevden alırken, bir bakanın görevini değiştirdi. 
     Kabinede yapılan değişiklikle, koalisyon hükümetini oluşturan partilerin sayısı da üçe yükseldi. Geçen hafta yapılan güvenoylamasında hükümete destek veren Novota Vreme Yeni Zaman partisi, bir bakanlıkla koalisyon hükümetine dahil edildi. 
     Sakskoburgotski, hükümette yapılan değişiklikleri Brüksel'e gitmeden önce bugün bizzat kendisi açıkladı. 
     Değişikliklerin kamuyunun beklentisi doğrultusunda yapıldığını ifade eden Sakskoburgotski, görevden alınan bakanlara, bugüne kadar yaptıkları hizmetlerden dolayı teşekkür etti. Sakskoburgotski, koalisyon hükümetinin yeni bakanlarla birlikte eskiden olduğu gibi halkın refahı için özverili bir şekilde çalışmalarını sürdüreceğini söyledi. 
     Hükümetteki değişiklikle, siyasi gözlemcilerin önceden tahmin ettikleri gibi Başbakan Yardımcısı ve Ekonomi Bakanı Lidya Şuleva, Tarım ve Ormancılık Bakanı Mehmet Dikme ve Kültür Bakanı Bojidar Abraşev görevlerinden alındılar. 
     Lidya Şuleva'nin yerine Enerji ve Tabii Kaynaklar Bakanı Milko Kovaçev getirildi. Tarım ve Ormancılık Bakanlığı'na üyelerinin çoğunluğunu Türklerin oluşturduğu Hak ve Özgürlükler Hareketi'nden HÖH Nihat Kabil, Enerji ve Tabii Kaynaklar Bakanlığı'na Novoto Vreme'den Miroslav Sevliyevski, Kültür ve Turizm Bakanlığı olarak yeniden düzenlenen Kültür Bakanlığı'na ise Nina Çilova atandılar. 
     
</TEXT>
</DOC>
