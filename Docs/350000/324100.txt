<DOC>
<DOCNO> 324100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonspo26.html </URL>
<DATE> 2005/03/16/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Güneş Aziz Yıldırım'dan 10 misli daha futbol adamıyım... 
</HEADLINE>
<TEXT>

     Trabzonspor Teknik Direktörü Şenol Güneş, Galatasaray'ı yakalamak ve sıyrılmak için hafta sonunda Beşiktaş ile yapacakları maça çok önem verdiklerini söyledi. 
     Güneş, Mehmet Ali Yılmaz Tesisleri'nde düzenlediği basın toplantısında, Beşiktaş'ın da Trabzonspor'un da iyi bir takım olduğunu belirterek, ''Galatasaray'ı yakalamak ve rakipten sıyrılmak için bu maça çok önem veriyoruz. Ligdeki sıralamanın ne olacağını lig sonunda göreceğiz. Şampiyonluk sözünü uzun süre kullanmak istemiyoruz'' dedi. 
     Uzun dönemde hedeflerinin şampiyon olarak Avrupa'ya gitmek olduğunu ifade eden Güneş, ''Ama şimdi kısa hedefleri düşünüyoruz. Bu da Beşiktaş maçıdır ve cumartesi oynanacaktır. Beşiktaş takımı, sezon başında iddialı olarak hazırlandı. Genç ve yetenekli hocası var. Hedefleri büyük olduğu için sıkıntılar çekti. Son maçın ikinci yarısında mükemmel oynadılar. Biz de oynadığımız tüm maçlarda rakipten üstündük. Öncelikle fair play ruhu içinde oraya gelen her iki takım taraftarlarının zevk alacağı futbolu oynamak amacındayız'' diye konuştu. 
     Televizyon tarafından karşılaşmanın verildiğini kaydeden Güneş, şöyle konuştu 
     ''Dolayısıyla bu maçı televizyon verdiği için herkes izleyebilir. Herkesin izleyebildiği maçı, Trabzonspor'un daha güzel oynaması gerekiyor. Bazen oyuncular, televizyonun maçlarını vermesi nedeniyle heyecanlanıyorlar. Dünyanın bazı yerlerinde ve Türkiye'de izlenecek bu maçta rakipten üstünlüğümüzü, güzel futbolumuzu göstermek istiyoruz. Emeğimizi ortaya koyarak, bunun karşılığını almak arzusundayız. Bizim maçta teşvik primi, şiddet olmaz. Kimse bizden böyle bir şey beklemesin. Bize yakışmaz.'' 

     
</TEXT>
</DOC>
