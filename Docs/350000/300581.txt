<DOC>
<DOCNO> 300581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy03.html </URL>
<DATE> 2004/12/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Yurtdışına çıkışta 70 milyonluk harç kalkıyor 
</HEADLINE>
<TEXT>

     Gıda, sağlık ve eğitimde 10 puan KDV indirimi öngören tasarı, TBMM Plan ve Bütçe Komisyonu’nda kabul edildi. 
     Vergi indirimleriyle birlikte başka bazı düzenlemeler içeren yasa tasarısı dün TBMM Plan Bütçe Komisyonu'ndan geçti. Tasarıya eklenen bir maddeyle yurtdışına çıkışta alınan 70 milyon liralık harcın kaldırılması öngörüldü. Maliye'nin çıkış harcı geliri 70 trilyon lirayı buluyordu. 
     GIDA, sağlık ve eğitimde 10 puan KDV indirimi, menkul kıymet alım satım kazançlarına yüzde 15 vergi, siyasi parti ve TOBB faiz gelirlerinden vergi alınması başta olmak üzere vergi mevzuatında bir dizi değişiklik getiren tasarı, TBMM Plan ve Bütçe Komisyonu'nda kabul edildi. 
     Yurtdışına çıkışta alınan 70 milyon liralık harç uygulaması kaldırılacak. 10 saat süren bir maratonla kabul edilen tasarıda, sonradan eklenen önergelerle önemli değişiklikler yapıldı. Çok ender rastlanan bir uygulamayla, iktidar ve muhalefetin verdiği ortak önergeyle 70 milyon liralık yurtdışına çıkış harcının kaldırılması Komisyon'da kabul edildi. 
     Bütçede 70 trilyon liralık bir kayıp anlamına gelecek bu uygulamanın ne zaman yürürlüğe gireceğine, Komisyon aldığı "redaksiyon yetkisiyle" bugün karar verecek. 

     
</TEXT>
</DOC>
