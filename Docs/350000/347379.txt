<DOC>
<DOCNO> 347379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/yasam/yas06.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk aş, kral eş peşinde 
</HEADLINE>
<TEXT>


Afrika'nın en yoksul ülkelerinden Swaziland'ın Kralı Mswati, 2 yıl önce bir grup çıplak göğüslü kız arasından beğendiği 10. eşiyle geçen hafta evlendi 


Yoksul Afrika ülkesi Swaziland'ın evlilikleriyle ünlü kralı, 10. kez dünya evine girdi. 
37 yaşındaki Kral Mswati, 20 yaşındaki Nolichawa Ntentesa ile evlenmeye, 2002 yılında, binlerce çıplak göğüslü kızın kralın önünden geçiş yaptığı geleneksel törende karar vermişti. 
2 yıl süren karmaşık evlilik hazırlıklarından sonra Ntentesa, geçen hafta yapılan geleneksel törende Kral'la evlenerek, kraliyet ailesine girdi. 

Eleştiriliyor 
Halkın 3'te 2'sinden fazlasının açlık sınırında yaşadığı ve yetişkinlerin yüzde 40'ının AIDS olduğu ülkede Kral, zenginlik içinde yaşadığı için eleştiriliyor. 
Mswati, özellikle otomobillere yaptığı aşırı harcamalar ve eşleri için yaptırdığı saraylarla tanınıyor. 


</TEXT>
</DOC>
