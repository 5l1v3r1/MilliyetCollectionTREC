<DOC>
<DOCNO> 334516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonspo19.html </URL>
<DATE> 2005/04/18/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Beşiktaş Bu sene şampiyon değil bu maç konuşulacak 
</HEADLINE>
<TEXT>

     Beşiktaş Yönetim Kurulu Üyesi Murat Ürünsak, derbi maçta büyük bir zafer kazandıklarını belirterek, ''Bu sene şampiyon konuşulmayacak ve 10 yıl boyunca bu maç konuşulacak'' dedi. 
     Ürünsak, AA muhabirine yaptığı açıklamada, dün Fenerbahçe ile yıllarca konuşulacak bir maç oynadıklarını ifade ederek, ''Kadıköy'de destan yazıldı. Takım, teknik heyet ve yönetim olarak kazanmak için gitmiştik. Bunu başardığımız için de mutluyuz'' diye konuştu. 
     Fenerbahçe taraftarlarına da teşekkür eden Ürünsak, ''Fenerbahçe taraftarını kutlamak istiyorum. Rakiplerini sonuçtan dolayı alkışlamaları için tebrik ediyorum ve bu görüntünün tüm statlarımızda olmasını diliyoruz'' dedi. 
     Ürünsak, Fenerbahçe yönetiminin de kendilerini iyi ağırladığını, bu nedenle teşekkür ettiklerini belirtirken, ''Rekabetin 90 dakika ve yeşil sahada olduğu bilincindeyiz. Rekabetler geçici dostluklar kalıcıdır'' şeklinde konuştu. 
     Murat Ürünsak, maçın en güzel tarafının Pancu'nun kaleye geçmesi olduğunu ifade ederek, ''Bundan sonra kaleyi devreder mi etmez mi bilemem, bunu bir Pancu'ya sormak lazım. Çok başarılıydı'' diye espri yaptı. 

     
</TEXT>
</DOC>
