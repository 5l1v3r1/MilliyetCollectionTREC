<DOC>
<DOCNO> 332004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sontur01.html </URL>
<DATE> 2005/04/10/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Türkiye'deki genetik bozuklukların nedeni akraba evlilikleri... 
</HEADLINE>
<TEXT>

     Boğaziçi Üniversitesi Moleküler Biyoloji ve Genetik Bölümü ABD Öğretim Üyesi Prof. Dr. Aslıhan Tolun, Anadolu'daki genetik bozuklukların birçoğunun akraba evliliklerinden kaynaklandığını bildirdi. 
     Tolun, AA muhabirine yaptığı açıklamada, genetik bozukluklar hakkında yaptıkları araştırmada, bu bozuklukların birçoğunun akraba evliliklerinden kaynaklandığının ortaya çıktığını söyledi. 
     Anadolu'daki genetik araştırmalarda Türkiye'de daha önce hiç bilinmeyen hatta dünyada dahi bilinmeyen hastalıkların ortaya çıkabildiğini anlatan Tolun, en sık rastlanılan hastalıklar arasında beynin belli kısımlarının büyümemesinden oluşan nörolojik rahatsızlıklar, talasemi, kas hastalıkları, akciğer ve pankreas rahatsızlıklarına neden olan ve sistik fibrozis adı verilen hastalığın yer aldığını ifade etti. 
     Toplumda görülme sıklığı az olan bir takım hastalıkların özellikle kuzen evliliklerinde daha fazla görüldüğünü vurgulayan Tolun, ''Örneğin görülme sıklığı onbinde bir olan bir hastalığın kuzen evliliğinde görülme oranı 7 kez artıyor'' diye konuştu. 
     Yapılan araştırmalarda çok farklı hastalıklara rastlayabildiklerini belirten Tolun, literatürde olmayan daha önce karşılaşılmamış hastalıklara dahi rastlayabildiklerini kaydetti. 
     Anadolu'da bilimsel araştırmalar yapmanın avantajlı olduğunu vurgulayan Tolun, sözlerini şöyle sürdürdü 
     ''Anadolu'da akraba evliliklerine sık sık rastlanılması nedeniyle araştırmaları bu bölgede yapmak avantajlı oluyor. Çünkü genetik malzeme, akraba evlilikleri ve küçük yaşta evlilikler nedeniyle buradan toplanabiliyor. Ancak, bu avantajın yanlış anlaşılmaması gerekir. Sadece araştırma yapmak ve bulgular elde etmek bu bölgede belirtilen nedenlerden dolayı daha kolay.'' Türkiye'deki etnik gruplar arasında genetik bir araştırma yapmadığını da dile getiren Tolun, bu konuda yayınlanmış bir araştırmanın bulunmadığını, bu nedenle etnik gruplar üzerinde çalışma yapılıp yapılmadığına yönelik bir bilgisinin bulunmadığını da sözlerine ekledi. 
     
</TEXT>
</DOC>
