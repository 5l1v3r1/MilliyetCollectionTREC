<DOC>
<DOCNO> 340981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonspo35.html </URL>
<DATE> 2005/05/09/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Basketbol... A Milli Takım aday kadrosu 6 oyuncuyla çalıştı... 
</HEADLINE>
<TEXT>

     A Milli Basketbol Takımı aday kadrosu, 6 oyuncunun katılımıyla hazırlıklarını sürdürdü. 
     A Millilerin, 16-25 Eylül tarihleri arasında yapılacak Avrupa Şampiyonası hazırlıkları çerçevesinde Abdi İpekçi Spor Salonu’nda gerçekleştirilen antrenmana, takımları play-off’ta yer almayan Ümit Türkoğlu Bandırma Banvitspor , Fırat Aydemir Erdemirspor , Ersan Özseven Oyak Renault , Volkan Çetintahra TOFAŞ ve Reha Öz İTÜ ile NBA’de forma giyen Hidayet Türkoğlu katıldı. 
     Oyuncular, Bogdan Tanjevic’in yokluğunda A Milli Takım’ın yardımcı antrenörleri Nihat İzic ve Levent Topsakal yönetiminde çalışırken, antrenmanı Türkiye Basketbol Ligi Direktörü Ali Özsoy ile birlikte izleyen Milli Takımlar Genel Menajeri Doğan Hakyemez, Milli Takım kampı öncesi aday oyuncuların son durumları hakkında bilgi edinmeyi amaçladıklarını söyledi. 
     Hakyemez, Tanjevic’in tüm oyuncuları izlediğini belirterek, "Önümüzde uzun bir maraton var. Takımları play-off’a kalamamış ve tüm bir yıl izlediğimiz oyuncuları denemek istiyoruz. Bugünden itibaren, takımlar play-off’tan elendikçe, seçilen oyuncular da çalışmalara katılacak. Yoğun bir program başladı" dedi. 
     Antrenör Nihat İzic de kampta, takımları play-off’a kalamayan ya da takımlarında oynayamayan sporcuların son durumlarını görmek istediklerini, fundamental ve ağırlık çalışmalarına yoğunlaşacaklarını söyledi. 
     Milli basketbolcu Hidayet Türkoğlu ise bir an önce eski formuna ulaşmak istediğini, A Milli Basketbol Takımı’nı da iyi yerlere getirmeyi amaçladıklarını kaydetti. 
     Çok genç, ancak tecrübeli bir ekibe sahip bulunduklarını ifade eden Hidayet, Avrupa Şampiyonası’nda işi başından sonuna kadar sıkı tutacaklarını, rakip kim olursa olsun, tüm maçları final havasında oynayacaklarını söyledi. 
     
</TEXT>
</DOC>
