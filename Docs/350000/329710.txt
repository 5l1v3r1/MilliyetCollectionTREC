<DOC>
<DOCNO> 329710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sontur01.html </URL>
<DATE> 2005/04/02/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Çorlu'daki kağıt fabrikasındaki yangın kontrol altına alındı... 
</HEADLINE>
<TEXT>

     Tekirdağ'ın Çorlu İlçesi'ne bağlı Ulaş Beldesi'ndeki bir karton fabrikasında çıkan yangın kontrol altına alındı. 
     Çorlu Kaymakamı Mehmet Ali Ulutaş, AA muhabirine yaptığı açıklamada, 70 bin metrekaresi kapalı olmak üzere 130 bin metrekare alan üzerinde faaliyet gösteren Modern Karton Fabrikası'nda dün 17.30 sıralarında başlayan yangının kontrol altına alındığını söyledi. 
     Yangının fabrikanın 20 bin metrekarelik hammadde, hurda kağıt ve saman balyalarının bulunduğu bölümünde başladığını belirten Ulutaş, yangına Çorlu, çevre il ve ilçeler ile özel firmalardan 24 itfaiye aracının müdahale ettiğini kaydetti. 
     Yangının çıktığı bölümdeki hammaddenin üçte birinin yandığını belirten Ulutaş, şöyle dedi 
     ''Yangın sonucu fabrikada tahminen 5 milyon dolar civarında bir zarar meydana geldi. Yangında herhangi bir can kaybı olmadı. Türkiye'nin karton ihtiyacının büyük bir bölümünün karşılandığı fabrikada üretim durmayacak. Yangının çıkış sebebi henüz belirlenemedi. Kontrol altına alınan yangını soğutma çalışmaları sürüyor.'' Yangının çıktığı deponun yanındaki depoların da boşaltıldığı bildirildi. 
     
</TEXT>
</DOC>
