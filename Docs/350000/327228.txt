<DOC>
<DOCNO> 327228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/spor/bbas.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte taktik, işte üçlük 
</HEADLINE>
<TEXT>


Beşiktaş'ı FIBA Avrupa Ligi'nde saf dışı bırakan Fenerbahçe'de Örs'ün taktik dehası ve Mrsic'in müthiş üçlükleri uzun süre hafızalardan silinmeyecek 

ÖZEL RÖPORTAJ - Gökhan Türe 


Biri, yılların tecrübesiyle ustaca sahneye koyduğu taktikleriyle yıkıyordu Beşiktaş'ı... Oyunu son derece iyi süzüyor, gerekli değişiklikleri tam zamanında ve yerinde yapıyor, takımını tam bir "komutan" gibi idare ediyor... 
Diğeri mesafe tanımaksızın, eli dahi titremeden Siyah - Beyazlı takımı, potasına gönderdiği üçlük füzelerle yıkmakla kalmıyor, savunması, asistleri, ribaundları ve çaldığı toplarla da takım arkadaşlarını peşine takmış, Fenerbahçe'yi Final - Four'a götürüyor... 
Tarihte bir ilke imza atan Sarı - Lacivertli takımın "komutanı" Aydın Örs ve onun sahadaki en etkili "savaşçısı" Damir Mrsic, gerilimiyle saçları "dimdik" eden seriyi zaferle atlatmanın tadını Kalamış'ta baş başa içtikleri birer kahve ile çıkardılar. 
Onları bu hoş sohbette Milliyet de yalnız bırakmadı. 
İşte Final - four biletini cebine koymanın keyfiyle maçı "yeniden yaşayan" ikilinin dudaklarından dökülenler 

Örs'ten Mrsic'e 
"Artık hedefimiz şampiyonluk. En azından final oynamak istiyoruz. Kiev'i iki kez yenmiş olmamız bir ölçü değil. Onlar da çok iyi bir takım. 10 değişik oyuncuları var ve her an etkili olabiliyorlar. Ama takımıma güveniyorum. Ben, bizim Final - Four'da da iyi işler yapacağımıza inanıyorum. 
Damir'in skor yeteneği, maç içinde her an her şeyi değiştirebilme özelliği var. Beşiktaş'a karşı bu işi en iyi şekilde yaptı. Ama bence bundan daha önemlisi diğer yaptıkları. Yedi asisti var. Arkadaşlarına da çok önemli sayıya yönelik katkı yaptı. Beş ribaund aldı ve dört de top çaldı. Yaptığı savunma ise cabası. Sporculuğunu da hep gençlere örnek gösteriyorum. Hiçbir şey tesadüf değil. Maçı onun gibi bir starın liderliğinde kazandık. Gerçekten olağanüstüydü. Ama tabii bu bir ekip işi. Diğerlerinin de katkısını gözardı etmemeliyiz." 

Mrsic'ten Örs'e 
"Final - Four'da ilk maçımız Dinamo Kiev ile. Biz bu takımı iki maçta da yendik. Ama işimiz kesinlikle kolay değil. Biz çıkıp iyi mücadele edersek, finale kalacağımıza inanıyorum. 
Şut attığım sırada çok soğukkanlı olmam gerçekten benim ilginç bir özelliğim. Boş tribüne oynamak daha zor. Bu seyirci ile oynamak, onları arkamızda hissetmek bizim için müthiş bir motivasyon sebebi. Benim elimin titremesi gibi birşey sözkonusu değil. Elimde olsa bütün topları ben kullanırım. Ama bu bir takım oyunu ve buna ayak uydurmalıyız. 
Bizim en büyük avantajımız coachumuz. Çok kariyerli, tecrübeli bir coachla çalışıyor olmamız bizim için büyük şans. Bu Fenerbahçe için çok önemli. 
Ben çok seyirci gördüm ama böylesini hayatımda görmedim ve göreceğimi de sanmıyorum. Fenerbahçe seyircisi gerçekten her takımın ihtiyacı olan büyük bir güç. Taraftarların bana, Alex'e yaptıkları gibi tezahüratta bulunmaları da çok güzel bir duygu." 

Mrsic'in uğuru 

FENERBAHÇE'NİN, Beşiktaş'ı 37 sayı ile yıkan Boşnak yıldızı Damir Mrsic, faul atışları sırasında söylediği ve kendisine şans getirdiğine inandığı sözleri sır gibi saklıyor. Serbest atışları kullandığı sırada Boşnakça sözler mırıldanan Mrsic, "O benim uğurum, onu paylaşırsam hiçbir anlamı kalmaz. İsabet yüzdemi bu sayede yüksek tuttuğuma inanıyorum" dedi. 

İçi kan ağlıyor 

Maçın başlamasına saatler kalmıştı... 
Mrsic, her zaman olduğu gibi takım arkadaşlarıyla birlikte zorlu randevuya motive olmaya çalışıyordu... 
O sırada telefonu çaldı, arayan Bosna'daki kız arkadaşıydı... 
Aslında kız arkadaşının amacı, bu büyük sınav öncesi onu üzmemek, acı haberi vermek için maçın sonunu beklemekti... Mrsic'in ağabeyi de, genç kızı uyarmıştı. Düşündü taşındı, sonunda kararını değiştirdi. Mrsic'in, annesini bir daha görememe olasılığını gözönüne alarak telefona sarıldı. Telefonun diğer ucundaki sesten, yaşlı annenin ölüm döşeğinde olduğunu, kanserin tüm vücuduna yayıldığını ve ömrünün dakikalarla sayılı olduğunu öğrenince yıkıldı. Ama o profesyoneldi ve Fenerbahçe'nin de beklentileri çok ama çok fazlaydı. Onsuz belki de bu iş olmayacaktı. O da gerekeni yaptı, çıktı, oynadı. Attı, attırdı, top kaptı, ribaund aldı ve hayatının maçını çıkararak görevini fazlasıyla yaptı... 
Ve şimdi Örs'ün perşembeye kadar izin verdiği Mrsic, Bosna'ya uçacak, "İçimden bir ses onu son kez göreceğimi söylüyor" diyerek ona şifa olmaya, ya da çaresizce, onu son yolculuğuna uğurlamaya... 
Mrsic, hem evlat, hem de profesyonel olarak iki görevini de tam anlamıyla yapmıştı... 

FIBA'DAN DAVET 
Büyük onur 

Basketbolda 14 Nisan'da Kıbrıs Rum Kesimi'nin Limasol kentinde düzenlenecek olan FIBA Avrupa Ligi All Star Şöleni'ne Fenerbahçe damgasını vuracak. 
Sarı - Lacivertliler'in tecrübeli Coachu Aydın Örs, aynı gün yapılacak olan Avrupa Karması - Dünya Karması karşılaşmasında Avrupa karmasının başında yer alacak 
Ayrıca, FIBA'nın resmi internet sitesinde yapılan anket sonucunda ilk sıralarda yer alan Damir Mrsic ve Ömer Onan'ın Avrupa, Marc Salyers'ın da Dünya Karması'nda forma giyecekleri bildirildi. 

FINAL FOUR 
Fenerbahçe aday oldu 

Basketbolda FIBA Avrupa Ligi'nde 27 - 28 Nisan'da düzenlenecek olan Final - Four'un ev sahipliğine Fenerbahçe "son anda" adaylığını koydu. Daha önce aday olduğunu bildiren Ukrayna'nın BC Kiev ve Rusya'nın Dinamo St. Petersburg kulüplerinin ardından, Sarı - Lacivertli kulüp de, başvuru süresinin son günü olan dün düzenlediği toplantının ardından adaylık mektubunu, akşam saatlerinde faks yoluyla FIBA'ya bildirdi. 



Aslan'ın kader günü 

Türkiye'de yıllarca kupalara ambargo koyup, birçok şampiyonluğa imza atan Galatasaray Bayan Basketbol Takımı'nın kaderi bugün çizilecek. Kulübün 100. yılı kutlanırken, k bus gibi bir sezon geçiren Sarı - Kırmızılı bayanların ligde kalıp, kalmayacağı bugün oynanacak olan maçlar sonunda ortaya çıkacak. Ligin son haftasına 21 maçta 3 galibiyet, 18 yenilgi ve 24 puanla 10. sırada giren Cim-Bom kader sınavını ikinci sıradaki ezeli rakibi Fenerbahçe önünde verecek. 
Galatasaray, Ahmet Cömert Spor Salonu'nda saat 17.00'de başlayacak maçı kazanırsa ligde kalacak. Yenilgi halinde ise Burhaniye Belediye - BOTAŞ maçından gelecek haberi bekleyecek. 11. sıradaki Burhaniye 9. BOTAŞ'ı mağlup ederse ikili averajla Galatasaray'ın üzerine çıkarak kümede tutunurken, Sarı - Kırmızılı takım tarihinde ilk kez küme düşecek. BOTAŞ'ın galibiyeti halinde Cim- Bom ligde kalmayı başaracak. Galatasaray tarihinde 9'u üst üste olmak üzere 11 şampiyonluk yaşarken, 6'şar kez de Cumhurbaşkanlığı ve Türkiye kupalarını müzesine götürmüştü. 


Beşiktaş'a saha kapama 

Basketbol Federasyonu Disiplin Kurulu, Beşiktaş'ın sahasını 1 maç kapattı. Akatlar Spor Kompleksi'nde Erdemirspor ile yapılan karşılaşmada oyun alanına atılan yabancı maddeler yüzünden sahası kapatılan Siyah - Beyazlı külübe ayrıca 3 bin YTL para cezası verildi. Beşiktaş cezasını Banvit'le oynayacağı maçta çekecek. Disiplin Kurulu, Erdemirspor - Galatasaray maçında hakemlere yönelik küfürlü tezahürat nedeniyle de ev sahibi kulübe 750 YTL para cezası kesti. 

Potada bugün 

15.00 Büyük Kolej - Tuborg Pilsener 
16.00 İstanbul Tekel - Darüşşafaka 
17.00 Pınar Karşıyaka - Erdemirspor 
17.00 Galatasaray - Fenerbahçe B 
17.00 Ceyhan Bld. - Erdemirspor B 
17.00 Burhaniye Bld. - BOTAŞ B 
17.00 Beşiktaş - Çankaya Üni. B 
17.00 İst. Üni. - Bolu Orim Cam B 
17.00 Migrosspor - Mersin B.Bld. B 


</TEXT>
</DOC>
