<DOC>
<DOCNO> 347150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko19.html </URL>
<DATE> 2005/05/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Şener Referandum sonucu sürpriz değil 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Fransa’da AB Anayasası için yapılan referandumdan hayır sonucu çıkmasının sürpriz olarak algılanmadığını ifade ederken, "bunu zaten piyasalar, önceden satın almışlardı" dedi, Bakan Şener, BDDK Başkanı Tevfik Bilgin ile birlikte düzenledikleri "Bankaların Basel II sürecine entegrasyonuna ilişkin yol haritasının" açıklandığı basın toplantısında, gazetecilerin sorularını yanıtladı. 
     Bir gazetecinin, "Fransa’daki referandumda AB Anayasasına ret çıkmasını nasıl değerlendiriyor sunuz" şeklindeki sorusu üzerine, öncelikle bu oylamayla birlikte, AB’nin geleceği ve yeni üyeleri nasıl etkileyeceği hususunun gündeme geldiğini hatırlattı. 
     Sonuçların sürpriz olarak algılanmadığını ifade eden Şener, şöyle devam etti 
     "Türkiye’de, Fransa’da ve diğer AB ülkelerinde konu, sürpriz olarak değerlendirilmedi. Aslında referandum öncesinde kamuoyu yoklamaları ve eğilimler, hayır oylarının fazla çıkacağını gösteriyordu. Bunu önceden piyasalar satın almışlardı. 
     Bu açıdan baktığımızda, yeni bir durum yok diye yorum yapabiliriz. 
     AB uzun bir süreç. Bizim AB maceramız yarım asıra yaklaşmaktadır. 3 Ekim’de müzakereler başlayacaktır, dolayısıyla böylesine uzun bir süreçte her zaman yeni durumlar ortaya çıkabilir. Beklenmedik durumlar oluşabilir. Zaman zaman engellere rastlamak mümkündür ama bütün bunlara rağmen süreç işlemeye devam eder. AB’nin bu oylama sonucunda yara almış olduğunu düşünebiliriz ama bu birlik yoluna devam ediyor, süreç işliyor." Türkiye açısından müzakerelere 3 Ekim’de başlanacağını hatırlatan Şener, Türkiye’nin önünde yıllar olduğunu, bu arada belki de Fransa’daki referandum sonuçlarının bile bir süre sonra hatırlanmayacağına işaret etti. 
     Bakan Şener, "referandum sonuçları bugün için önemli ama yarın ve daha sonraki günler ortaya çıkan yeni gelişmeler, şu andaki algılamaları değiştirecek bir özelliği sahip" şeklinde konuştu. 
     
</TEXT>
</DOC>
