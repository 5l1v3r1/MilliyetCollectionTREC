<DOC>
<DOCNO> 307282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur45.html </URL>
<DATE> 2005/01/17/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Sarıyer cinayetinde 9 zanlıdan 5'i mahkemeye sevkedildi 
</HEADLINE>
<TEXT>

     Sarıyer'de 1'i çocuk 4 kişinin öldürülmesi, ardından Bakırköy'de aynı aileden 3 kardeşin ölü bulunması olayına ilişkin savcılığa çıkarılan 9 kişiden 5'i, tutuklanmaları istemiyle mahkemeye sevk edildi. 
     Geniş güvenlik önlemleri altında Sarıyer Adliyesi'ne getirilen otoparkçı Metin T. 30 , ağabeyi Ertekin T. 31 , yanlarında çalışan Azerbaycan uyruklu Elşen H. 25 , Fikret M. 25 ile Rıfet M. 25 , Adana'dan getirilen Mehmet Salih E. 33 , kardeşleri İhsan E. 33 , Metin E. 27 ile Murat E. 23 savcılığa alındı. 
     Soruşturmayı yürüten Cumhuriyet Savcıları Güngör Uçar ile Fazıl Arslanalp tarafından sorgulanan 9 kişiden Metin T, Ertekin T, Mehmet Salih E, Elşen H. ile Fikret M. ''silahlı gasp'', ''bu suçu işlemek amacıyla 7 kişiyi taammüden öldürmek ve bu suçlara iştirak'' iddiasıyla tutuklanması istemiyle nöbetçi mahkemeye sevk edildi. 
     Bakırköy'deki otoparkta, cinayet olayından 1 hafta sonra çalışmaya başladığı öğrenilen Rıfet M. ile olayda kullanılan silahları para karşılığı temin ettiği ileri sürülen Mehmet Salih E'nin kardeşleri İhsan, Metin ve Murat E. savcılıkça serbest bırakıldı. 
     Diğer 5 kişinin, Sarıyer Nöbetçi Sulh Ceza Mahkemesi'ndeki sorgu ve işlemleri sürüyor. 
     
</TEXT>
</DOC>
