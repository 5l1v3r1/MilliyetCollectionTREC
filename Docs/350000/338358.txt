<DOC>
<DOCNO> 338358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/yasam/yas01.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulin transfer ücreti aldı mı 
</HEADLINE>
<TEXT>


Ayşe Kulin'in Everest Yayınları'na geçmesiyle, yeni bir tartışma başladı. Yayıncılara, son dönemde yayın dünyasındaki transferleri ve ücretleri sorduk 


Özellikle biyografik romanlarıyla dikkat çeken ve "Adı Aylin" kitabıyla uzun süre çok satan kitaplar listesinde yer alan Ayşe Kulin, Everest Yayınları'na geçti. Yazarın daha önce Remzi Kitabevi'nden çıkan tüm kitapları ve eylülde yayımlanması öngörülen yeni romanı, Everest Yayınları'nca basılacak. Ayşe Kulin'in yanı sıra Reha Çamuroğlu da Everest'e geçti. Yayıncılara, son dönemde yayın dünyasında yaşanan ve "transfer" olarak adlandırılan geçişleri sorduk. Ve tabii "transfer ücreti" tartışmasını da... 

SIRMA KÖKSAL Everest Yayınları Editörü Transfer ücreti ödemiyoruz. Yayınevi olarak yazarları alınır, satılır mal olarak görmüyoruz. Futbolcu değil ki transfer edelim. Yüzde hesabı yapıyoruz, iyi tanıtım, iyi editörlük, iyi satış sözü veriyoruz. Yani, iyi bir yayınevinin yapması gereken görevlerin yerine getirilmesi sözü veriyoruz. Belki başka yayınevlerinin bir puan üzerinde bir telif ücreti ödüyoruz, ama sonuç itibarıyla herkesin piyasada belli bir yüzdesi vardır Ayşe Kulin'e de düşük bir telif öneremezsiniz ki. 
Yayınevine son dönemde geçen yazarlar Ayşe Kulin, Reha Çamuroğlu 

HANDE ŞARMAN Okuyan Us Yayınları Editörü Görüştüğümüz yazarların hiçbiri ücret telif için gelmiyor Okuyan Us Yayınları'na. Böyle bir farkımız olduğunu düşünüyorum. 
Yayınevine son dönemde geçen yazarlar Leyla Erbil 

AHMET ÖZ İthaki Yayınları Editörü Telife mahsuben ödeme yapıyoruz. Açıktan bir para ödemiyoruz. Zaten öyle bir şeyin mümkün olduğunu düşünmüyorum yanlış çünkü. Ama kontrat yapıyoruz mesela on kitabı çıkmış bir yazarın tüm kitaplarını basacağımız zaman yazarına aylık bir ödeme planı sunuyoruz ve kitaplar daha basılmadan aylık ödemelerini yapıyoruz. Ama kitaplar satılmaya başladığında bu ödemeleri teliften düşüyoruz. 
Yayınevine son dönemde geçen yazarlar Kaan Arslanoğlu, Tayfun Pirselimoğlu, Mehmet Açar 

ZEYNEP ÇAĞLIYOR Doğan Kitapçılık Genel Müdür Yardımcısı Transfer ücreti vermiyoruz kural olarak. Belki özel şartlarda anlaşmalar yapıyordur başka yayınevleri, ama biz, bir yazar bizimle çalışmak istediğinde mutlu oluyoruz ve onunla bir telif ücreti üzerinden çalışıyoruz. 
Yayınevine son dönemde geçen yazarlar Ahmet Ümit 

NİHAT TUNA İletişim Yayınları Yazı İşleri Müdürü Yüksek satış rakamlarının sahibi yazarlar zaten çok fazla değil. Ama bir yazar tabii ki bir yayınevinden başka bir yayınevine geçerken daha iyi koşullarda geçmek ister daha makul ödemeler ve telif yüzdesinin daha fazla olması gibi. Fakat bir transfer ücreti ödenmiyor. Bu 'transfer ücreti' tartışması da Orhan Pamuk bizimle çalışmaya başladığında bir gazetecinin sorusu üzerine ortaya çıkmıştı. Tam da futbolcu transferlerinin gündemde olduğu dönemde, Pamuk ile söyleşi yapan gazeteci "Siz de şu kadar transfer ücreti almışsınızdır herhalde." dedi. Orhan Pamuk buna cevap vermedi. Sonra bu konuşma bir mizah dergisinin kapağına taşındı ve 'transfer ücreti' konusu doğdu. Türkiye'de böyle bir uygulama yok. 
Yayınevine son dönemde geçen yazarlar Orhan Pamuk 


</TEXT>
</DOC>
