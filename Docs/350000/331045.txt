<DOC>
<DOCNO> 331045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun33.html </URL>
<DATE> 2005/04/07/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Yunanistan Ege'deki ihlallerin ilişkilere katkısı yok 
</HEADLINE>
<TEXT>

     Yunanistan Dışişleri Bakanı Petros Molivyatis, Türkiye'nin Ege'deki ''ihlallerinin'' Türk-Yunan ilişkilerinin iyileşmesine katkısı olmadığını söyledi. 
     Atina Haber Ajansı'nın ANA haberine göre, Molivyatis, parlamento genel kurul toplantısında, anamuhalefet partisi PASOK milletvekili Mihalis Hrisohoidis'in konuya ilişkin sorusu üzerine, ''Ege'deki ihlaller ve Türk-Yunan ilişkilerine'' değindi. 
     Molivyatis, ''Ege'de, gerek hava gerekse denizdeki toplu ihlaller ile iyi komşuluk ilişkilerinin özü ve ruhu, doğal olarak bağdaşmamaktadır. Bu çerçevede Türk-Yunan ilişkilerinin iyileşmesi çabalarına da katkıları yoktur'' dedi. 
     ''Yunanistan, Türkiye'nin yıllardır değişmeyen bu tutumunu hava ve denizde gerektiği şekilde karşılamaktadır. Diplomatik alanda da gerekenler yapılmaktadır'' diyen Molivyatis, ''Atina, Yunanistan'ı ilgilendiren konuların, Türkiye'nin AB ile müzakere süreci çerçevesinde şekillenen tüm metinlere kaydedilmeleri için gerekli girişimlerde bulunmaktadır'' şeklinde konuştu. 
     Molivyatis, 12-13 Nisan'da yapılması planlanan Ankara ziyaretine de değindiği konuşmasında, ''Tüm Türk yönetimi ile görüşmeler programlanıyor. Kendileriyle ikili ilişkilerimizin iyileşmesi ve çabalarımızın yoğunlaşması hedefimiz çerçevesinde ortak konuları ele alacağız'' dedi. 
     
</TEXT>
</DOC>
