<DOC>
<DOCNO> 311022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonsiy07.html </URL>
<DATE> 2005/01/31/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan Newsweek'e ABD, Irak'tan çekilme takvimi açıklamalı 
</HEADLINE>
<TEXT>

     Başbakan Recep Tayyip Erdoğan, Irak'taki seçimde sağlıklı bir altyapı bulunmadığını ve seçmen listelerinin adil şekilde hazırlanmadığını bildirdi. 
     Davos Dünya Ekonomik Forumu sırasında Amerikan Newsweek dergisine demeç veren Erdoğan, ''Irak'ta ABD'ye tavsiyeniz nedir '' sorusuna, ''Irak'taki gelişmeleri olumlu olarak değerlendirmek mümkün değil. Seçimlerin altyapısı sağlıklı bir seçim altyapısı değil. Örneğin seçmen listesi adil bir şekilde hazırlanmadı. Sadece gıda karnesi olanlara oy verme şansı verildi. Gıda karnesi alamayanların durumu ne olacak Birleşmiş Milletler daha aktif bir şekilde sürece dahil edilmeli'' dedi. 
     Newsweek'ten Lally Weymouth'un sorularını yanıtlayan Erdoğan, Türklerin ABD'yi kendilerine karşı büyük tehdit olarak görüp görmedikleri sorusu üzerine, ''Türkiye ABD'ye karşı hem Afganistan, hem de Irak'ta insani yardım bakımından yükümlülüklerini yerine getirdi. Gerçek şu ki ABD, Türkiye'de 40 bin kişinin hayatını kaybetmesinden sorumlu PKK'ya karşı bizim umduğumuz gibi duyarlı olmadı. Bu da Türk milletinde bazı olumsuz duygular yarattı'' diye konuştu. 
     
     ''AVRUPA'NIN YAKLAŞIMI DA TÜRKİYE'DEN FARKLI DEĞİL'' 

     Türkiye'nin ayrıca, Irak'ta çoğunluğu Amerikan askerlerine lojistik destek ve Irak halkına ilaç gibi insani yardım sağlayan şirketlerin kamyon şoförleri olmak üzere 100 kadar vatandaşını kaybettiğini belirten Erdoğan, ''Bu insanlar korunmadan hizmet sağladılar. Türk halkı, kendi vatandaşlarının yetersiz koruma nedeniyle hayatlarını kaybettiklerini gördüler. Bunun da etkisi oldu'' dedi. 
     Son anketlere göre, halkın yüzde 82'sinin ABD'yi dünya barışına karşı bir tehdit olarak gördüğünü ifade eden Erdoğan, diğer Avrupa ülkelerinin yaklaşımının da Türkiye'den farklı olmadığını kaydetti. 
     Erdoğan, ''Amerika liderliğindeki koalisyonda, AB ülkelerinin çoğu temsil edilmiyor. Ve her gün ülkeler, kuvvetlerini geri çekmeyi düşünüyor. İngiltere'de halkın yüzde 75'i savaşa karşı'' diye konuştu. 
     
     ÇEKİLME TAKVİMİ 

     Weymouth'un, ''O zaman sizin görüşünüze göre savaş bir felaket mi '' sorusuna, ''Son Amerikan seçimi, Amerikan halkının bu görüşte olmadığını gösteriyor'' yanıtını verdi. 
     ABD'nin Irak'tan askerlerini çekmesiyle ilgili bir soru üzerine Başbakan Erdoğan, ''Irak halkı kendi hükümetlerini kurmalı. ABD, asker çekme için bir takvim oluşturmalı. O zamana kadar Irak halkına kendi ordu ve polisini kurmada yardım etmeli. Irak halkı bir kez Amerikan askerlerinin ayrılacağını bilirse ABD'ye karşı güveni artacaktır ve kendisinin bir noktada görevi alacağını hissedecektir'' dedi. 
     Erdoğan, Amerikan askerlerinin bir kerede toptan bölgeden çekilmesinin uygun olmayacağına inandığını belirtti ve eğer BM devreye girerse bütün taraflar için durumun daha rahatlayacağını kaydetti. 
     Weymouth'un, AK Parti üyelerinin Amerikan hükümetini Felluce'de soykırımla suçladığı ve kendisinin de Amerikan büyükelçisini randevu için 6 hafta beklettiğini belirtmesi üzerine Erdoğan, ''Ben bu sınıflamanın doğru olmadığını ifade ettim. Felluce'de olanları soykırım olarak sınıflandırmak yanlış olacaktır. Büyükelçiye gelince, bu farklı kurumlar arasında iletişim eksikliğiydi'' dedi. 
     
     İSRAİL İLE İLİŞKİLER 

     İsrail-Türkiye arasındaki yakın ilişkilere rağmen geçen yıl İsrail'in, Hamas lideri Şeyh Ahmed Yasin'in öldürülmesinden sonra Başbakan Erdoğan tarafından, ''devlet terörüyle'' suçlandığı yönündeki bir ifadeye karşılık Erdoğan, iki ülke arasındaki ilişkilerin geçmişte olduğu gibi devam ettiğini, ticaret hacminin arttığını kaydetti. 
     Erdoğan, ''Türkiye'de bizim bir sözümüz var, 'dost acı söyler'. antisemitizme karşı ne kadar duyarlı olduğumu bilmelisiniz. Antisemitizmin insanlığa karşı bir suç olduğunu defalarca söyledim. Son olarak da Dışişleri Bakanı Abdullah Gül'ü İsrail'e bir iyi niyet işareti olarak gönderdim'' diye konuştu. 
     

     
</TEXT>
</DOC>
