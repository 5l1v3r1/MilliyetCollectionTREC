<DOC>
<DOCNO> 333481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/dunya/axdun01.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac Türkiye başarsa da son söz Fransız halkının 
</HEADLINE>
<TEXT>


MİNE G. KIRIKKANAT Paris 


Fransa'da 29 Mayıs'ta yapılacak AB Anayasası referandumuna doğru 'hayır' eğilimi son kamuoyu yoklamasında yüzde 55'le ağırlık kazanırken, Cumhurbaşkanı Jacques Chirac'ın 'evet' lehine kampanyası dün gece başladı. Referandum tartışmasına ilk kez giren Chirac sahaya, TF1 televizyonu stüdyolarında indi ve halka doğrudan hitap etmek yerine canlı yayımlanan panele katılmayı tercih etti. Panelde, bugüne değin görülmemiş bir mizansenle, erişkin seçmenler yerine TF1 tarafından seçilen 83 genç Fransız'ın karşısına çıkan Chirac AB Anayasası'nı 18 ile 30 yaş arası gençlerin kendisine yönelttikleri soruları yanıtlayarak savundu. 

Müzakere 20 yıl sürebilir 
AB Anayasası'nın Türkiye'nin üyeliğine etkisi hakkındaki bir soruyu,"İki konunun ilgisi yok. Avrupa yüzyıllardır süren savaşlarda helak oldu. Geleceğe barışık bir Avrupa bırakmalıyız. Türkiye'nin Avrupalılığı, Müslümanlığı sorun değil. Sorun olan, Türkiye'nin şu andaki ölçüleri, gelenekleri, görenekleri ve işleyiş tarzı Avrupalı değil. Bu kriterleri AB'nin demokratik düzeyine çekmeleri için çok büyük çaba sarf etmeleri gerekiyor. Sarf etmezlerse, kendileri bilir. Müzakerelere başlayacağız ve 10 yılda mı, 20 yılda mı Avrupa ölçülerine erişecekler, göreceğiz. Ama eğer başarırlarsa da, Türkiye'nin AB üyeliği hakkındaki son söz yine Fransız halkının olacak" diye yanıtladı. 
Panelde, 'hayır' cephesi yandaşlarının, "Erişkinlerin karşısına çıkmaktansa, soruları önceden hazırlanmış gençleri tercih ediyor", eleştirisine, "Fransız halkına geleceği temsil eden gençler aracılığıyla hitap etmeyi tercih ettiği" yanıtıyla dolaylı cevap veren Chirac, gençlerin doğrudan sorularıyla terledi. Chirac, ayrıca AB Anayasası'nı, "Atlantik ve Anglosakson dünyanın aşırı liberal baskısına, güçlü bir AB ile karşı durabilmek ve Avrupa'nın sosyal değerlerini korumak için gerekli" diye savundu. "AB Anayasası için referanduma gerek yokken, niçin referanduma gittiği" sorusunu ise, "Referandumun giderek daha sık kullanılmasını ve halkın demokrasiye doğrudan katılmasını istiyorum. Ama referandum bizde güvenoyu halini alıyor" diye yanıtlayan Chirac, referandumun yitirilmesi halinde istifa etmeyeceğini açıkladı. 
Chirac'ın siyasal v risi olduğu eski cumhurbaşkanlarından Charles de Gaulle, 1969 yılında böyle bir referandumu kaybettikten sonra istifa etmiş ve politikayı bırakmıştı. 


</TEXT>
</DOC>
