<DOC>
<DOCNO> 345519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/guncel/gun04.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Doğan'dan okul ziyareti 
</HEADLINE>
<TEXT>


GÜMÜŞHANE DHA 

Doğan Holding Yönetim Kurulu Başkanı Aydın Doğan, Kelkit'te geçen yıl eğitime açılan Kelkit Meslek Yüksekokulu'nda incelemelerde bulundu. Eşi Sema Doğan ile birlikte Gümüşhane ve Kelkit'i ziyaret eden Doğan, Gümüşhanespor'a katkıda bulunanların ödüllendirildiği geceye de katıldı. Gecede Doğan'a, adını taşıyan forma ve plaket hediye edildi. Eski Maliye bakanlarından Hasan Fehmi Ataç'ın adını taşıyan konağı da gezen Doğan, Kelkit'te ayrıca anne ve babası adına yaptırdığı Yaşar - İrfani Doğan Çok Programlı Lisesi'ni de ziyaret etti. Doğan, önceki gün Atatürk Üniversitesi'ne bağlı Aydın Doğan Kelkit Meslek Yüksekokulu'nda da öğrencilerin yoğun ilgisiyle karşılaştı. Öğle yemeğini burada yiyen Doğan, tiyatro kulübünün sahneye koyduğu "Musallat Turizm" adlı oyunu izledi. Tiyatro Kulübü öğrencileri, ayrıca "Sindirella" adlı oyunu İngilizce sahnelediler. Okul çıkışında öğrencilerin sorularıyla karşılaşan Doğan, "Her yıl belli ölçüde mezunumuzu işe yerleştireceğiz. Ancak önemle söylüyorum, öncelik her zaman yabancı dil bilenlerindir" dedi. Etkinliğe eşi Sıdıka Dalmaz ile katılan Gümüşhane Valisi Veysel Dalmaz da konuşmasına, "Aydın Doğan ve eşi Işıl Sema Doğan'a teşekkür ediyorum" diyerek başladı. Gümüşhane ve Kelkit'in Doğan sayesinde çok şanslı olduğunu vurgulayan Dalmaz, özellikle yabancı dil konusunda çok iyi olanaklar sağlandığını vurguladı. Doğan Holding'e bağlı Kelkit Organik Süt Sığırcılığı İşletmesi'ni de gezen Doğan, eşiyle birlikte önlük ve çizme giydi, yetkililerden bilgi aldı. 



</TEXT>
</DOC>
