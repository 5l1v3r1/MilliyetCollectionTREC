<DOC>
<DOCNO> 345048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonsiy10.html </URL>
<DATE> 2005/05/23/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
DEP'lilerin yeniden yargılanması... TRT'den bilirkişi incelemesi... 
</HEADLINE>
<TEXT>

     Kapatılan DEP’in eski milletvekilleri Leyla Zana, Orhan Doğan, Selim Sadak ve Hatip Dicle’nin ilk yargılanmalarında mahkumiyetlerinde esas alınan tanık ifadelerinin bant çözümleri için TRT’den 5 kişilik bir heyete bilirkişi incelemesi yaptırılmasına karar verildi. 
     Ankara 11. Ağır Ceza Mahkemesi’nde görülen davanın bugünkü duruşmasına DEP’lilerden katılan olmadı. Duruşmaya, DEP’lilerin avukatları Yusuf Alataş ve Nuri Özmen katıldı. 
     Mahkeme Başkanı Mehmet Orhan Karadeniz, geçen duruşma dinlenilmesine karar verilen kamu tanığı, eski DYP milletvekili Sedat Edip Bucak ile Halit Arslan’ın adreslerinin tespiti için yazılan müzekkereye cevap verilmediğini bildirdi. 
     Cumhuriyet Savcısı Dilaver Kahveci, avukat Alataş’ın geçen duruşmada verdiği dilekçedeki taleplerine ilişkin görüşlerini açıkladı. 
     Kahveci, hükümlülerin her biri için ayrı ayrı suç isnadı yapılması ve suçlamaların hangi kanıtlara dayandığına açıklık getirilmesi yönündeki talebinin, iddianamede, eylemler ayrıntılı olarak açıklandığı için reddini istedi. 
     Yeniden yargılamada dinlenilecek tanıkların ifadelerinin teknik cihazlarla kaydedilmesi talebinin de yargılama aşamalarında karara bağlanabileceğini ifade eden Kahveci, Alataş’ın, hukuka aykırı olduğunu öne sürdüğü delillerin ayıklanması istemlerinin de kararda değerlendirileceği için reddini talep etti. 
     Kahveci’nin, görüşlerini açıklaması sırasında DEP’lilerden "hükümlü" olarak söz etmesi üzerine söz alan Alataş, Yargıtay’ın bozma kararıyla ilk mahkumiyet kararının askıda kaldığını ve bu nedenle müvekkilleri için "hükümlü" ifadesinin kullanılmamasını istedi. 
     Alataş, kamu tanıklarının dinlenmesi sırasında hazır bulunmaları için kendilerine duruşma gününün bildirilmesini talep etti. 
     Mahkeme heyeti, DEP’lilerin "hükümlü" olarak nitelenmemesi yönündeki talebi, ilk karar iptal edilmediği gerekçesiyle reddetti. 
     Kamu ve savunma tanıklarının adreslerinin araştırılması için gerekli yazışmaların yapılmasına karar veren heyet, DEP’lilere yüklenen suçlamalar iddianamede açık olarak belirtildiği için tekrar açıklanmasına yer olmadığına karar verdi. 
     Mahkeme heyeti, ilk yargılamada Zana, Doğan, Sadak ve Dicle’nin mahkumiyetlerinde esas alınan tanık ifadelerinin yer aldığı bant çözümleri için TRT’den en az 5 kişilik heyete bilirkişi incelemesi yaptırılmasını, ayrıca Kürtçe olan bölümler için de Kürtçe bilen 5 kişilik isim listesinin istenmesini kararlaştırdı. 
     Mahkeme, Alataş’ın, hukuka aykırı olduğunu öne sürdüğü delillerin dosyadan çıkarılması talebini de delillerin karar aşamasında değerlendirileceği ve hukuka aykırılık varsa hükme esas teşkil etmeyeceği gerekçesiyle reddederek, duruşmayı 1 Temmuz tarihine erteledi. 
     
     DAVA SÜRECİ 
     Ankara 1 No’lu DGM, 1994 yılında eski milletvekilleri Zana, Dicle, Sadak ve Doğan’ı, terör örgütü PKK’nın liderlerinden aldığı emir ve talimatlar doğrultusunda ülke içinde ve dışında yoğun bölücü faaliyetlerde bulundukları gerekçesiyle Türk Ceza Kanunu’nun TCK 
     "yasadışı örgüt üyeliği" fiilini düzenleyen 168 ve 3713 sayılı Terörle Mücadele Kanunu’nun "ceza artırımını" öngören 5. maddesi uyarınca 15’er yıl ağır hapis cezalarına mahkum etti. 
     DEP’lilerin temyiz başvurusunu inceleyen Yargıtay 9. Ceza Dairesi, kararı onadı. 
     Kapatılan DEP’in eski milletvekilleri, 28 Mart 2003 tarihinde Ankara 1 No’lu DGM’de yeniden yargılanmaya başlandı. 
     DGM, 21 Nisan 2004 tarihinde ilk kararını tasdik etti. 
     DEP’lilerin bu kararı temyiz etmesi üzerine dosyanın gittiği Yargıtay 9. Ceza Dairesi, 9 Haziran 2004’te tahliye kararı verdi, yerel 
     mahkemenin kararını da bozdu. 
     
</TEXT>
</DOC>
