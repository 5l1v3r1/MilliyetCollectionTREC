<DOC>
<DOCNO> 330006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/spor/spo07.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alonso oley 
</HEADLINE>
<TEXT>


Formula 1'de Malezya'dan sonra Bahreyn'de de gülen yine İspanyol pilot olurken, Renault da üçte üç yaptı. F2005 ile sorun yaşayan Ferrari'de Schumacher yarışı terk etti, Barrichello 9. olabildi 


Formula 1'de sonucu merakla beklenen Bahreyn Grand Prix'sinde zirvedeki "marka" yine değişmezken, Renault'nun İspanyol pilotu Fernando Alonso, Malezya'dan sonra ikinci kez zafere ulaştı. İspanyol yıldızı yine Malezya'daki gibi eski takım arkadaşı Toyota pilotu Jarno Trulli izlerken, Kimi Raikkonen de üçüncü olarak McLaren'e bu yıl ilk kürsüsünü kazandırdı. 
Modifiye edilmiş eski aracıyla sezonun ilk iki yarışında özellikle Renault ve Toyota'nın üstün performansıyla başa çıkamayan Ferrari, aceleyle hazırlayarak Bahreyn'e yetiştirdiği F2005 ile sorunlar yaşadı. Sıralamalarda umutlu sonuçlar alarak yarışa pole pozisyondaki Alonso'nun ardında ikinci kutudan başlayan Michael Schumacher, henüz 12. turda frenleri kilitlenince pist dışına çıktı. 
Alman sürücü piste dönüp devam etmeye çalışsa da başaramadı ve Almanya 2001'den bu yana ilk kez bir mekanik problemle pisti terk etti. Schumi'nin baskısından erken kurtulan Alonso da rahat bir tempoda götürdüğü yarışta Trulli'nin 13.409 saniye önünde finişi gördü. Ancak takım arkadaşı Fisichella ise o kadar şanslı değildi. Malezya'da kaza sonucu yarışı bitiremeyen İtalyan, Bahreyn'de ise mekanik arıza sonucu henüz 5.turda havlu attı. 
Etap öncesi vites kutusu problemi yaşayan ve yarışa en geriden başlayan Ferrari'nin diğer ismi Barrichello, başlardaki müthiş atağıyla 5.'liğe kadar yükselmesine rağmen yine aracındaki sorun nedeniyle ancak 9. olabildi. 
Bahreyn'de 2. Trulli'nin yanı sıra Ralf Schumacher ile de 4. olarak dev yatırımlarının sonucunu almaya başlayan Toyota, 25 puana ulaşarak lider Renault'nun ardından takibini sürdürdü. Çölde gülen bir başka takım da McLaren oldu. Raikkonen podyuma çıkarken, sakatlandığı için yarışamayan Montoya'nın yerine yarışan test pilotu Pedro de la Rosa, müthiş bir performansla 5. sırayı aldı ve kariyerindeki en iyi derecesini tekrarladı. De la Rosa ile büyük çekişme yaşayan Mark Webber Williams 6. olurken, Felipe Massa Sauber'e sezonun ilk puanlarını getirdi. İlk iki yarışın sürpriz ekibi Red Bull ise David Coulthard ile Bahreyn'den de en azından bir puan çıkardı. 
Renault'da mekanik arıza yaşayan Fisichella, Malezya'dan sonra Bahreyn'de de yarışı bitiremedi. Formula 1'de sezonun 4. yarışı 24 Nisan'da San Marino'nun Imola pistinde yapılacak. 

Sürücüler Klasmanı 1. Fernando Alonso Renault 26 puan 2. Jarno Trulli Toyota 16 puan 3. Giancarlo Fisichella Renault 10 puan 4. Ralf Schumacher Toyota 9 puan 5. David Coulthard Red Bull 9 puan 6. Rubens Barrichello Ferrari 8 puan 7. Juan Pablo Montoya McLaren 8 puan 8. Kimi Raikkonen McLaren 7 puan 9. Mark Webber Williams 7 puan 10. Nick Heidfeld Williams 6 puan 

Markalar Klasmanı 1. Renault 36 puan 2. Toyota 25 puan 3. McLaren 19 puan 4. Williams 13 puan 5. Red Bull 12 puan 6. Ferrari 10 puan 7. Sauber 2 puan 

Papa'ya saygı 

Katolik dünyasının ruhani lideri Papa II.Jean Paul'ün ölümü, Formula 1 pistine de hüzün getirdi. Ferrari takımı Papa'ya olan saygısını göstermek için araçlarının burnunu siyaha boyarken, yarış sonrası yapılan geleneksel şampanya patlatma partisi de düzenlenmedi. 

Seat Cup'ta Aytuğ farkı 

SEAT Cup'ın İzmir Pınarbaşı Pisti'nde yapılan ilk ayağını, Mert Aytuğ kazandı. Geçen yılın şampiyon pilotu Aytuğ, yarışa pole pozisyonda başlayan Ertan Nacaroğlu'nun önünde finişe ulaşırken, Osman Güney de Ali Güler ile girdiği üçüncülük mücadelesinden galip çıktı. Seat Cup'ın ikinci yarışı 1 Mayıs'ta yine İzmir'de koşulacak. 

Klasikler büyüledi 

İstanbul'da yapılan Klasik Otomobil Rallisi, Genel Klasman'da Selahattin - Ayşegül Özdoğan ikilisinin üstünlüğüyle sona erdi. Hilton Oteli önünden verilen startla başlayan 350 kilometrelik yarışta Özdoğan çifti 1972 model Jaguar ile ilk sırayı alırken, Demir - Durgut Berberoğlu 1971 model BMW ile ikinci, Haluk - Tini Ünsal çifti ise 1964 model Porsche ile üçüncü oldu. 

Enduro'nun yıldızları 

Türkiye Enduro Şampiyonası'nın üçüncü yarışı Şile'de yapıldı. 67 kilometrelik parkurda düzenlenen zorlu yarışta, 125 cc'de Şakir Şenkalaycı, 450 cc'de Kutlu Torunlar ve 450 cc üstünde de Kemal Merkit ilk sıraları aldılar. Galata takımı adına yarışan üç sporcu, genel klasmanda da ilk üç sıraya yerleşti. 


</TEXT>
</DOC>
