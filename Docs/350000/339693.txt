<DOC>
<DOCNO> 339693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonyas08.html </URL>
<DATE> 2005/05/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
'Ne kadar içtiğinize dikkat edin, biri sizi izliyor olabilir ' 
</HEADLINE>
<TEXT>

     İngiltere’de, kadınların sarhoş olduktan sonra karşı karşıya kaldıkları tehditleri anlatan posterli bir kampanya başlatılıyor. 
     Kampanyada "Ne kadar içtiğinize dikkat edin, biri sizi izliyor olabilir" gibi uyarılara yer veriliyor. 
     Alkol kullanımına karşı mücadele eden Portman Group adlı sivil toplum kuruluşunun kampanyasında kullanılan posterlerde, bir kulüpte içen sarhoş bir kadının arkasında duran ve onu izleyen bir kişinin varlığına dikkat çekiliyor. 
     Posterin altında, "Sizi kimin izlediğini biliyor musunuz " sorusu yer alıyor. 
     Kadınların sarhoş olduktan sonra soyulduklarını, şiddete ve tecavüze uğradıklarını hatırlatan Portman Group uzmanları, posterin İngiltere’nin çeşitli bölgelerindeki 500 tuvaletin kadınlar bölümüne asılacağını açıkladı. 
     Gelecek aydan itibaren kullanılacak posterlerde kadınlar sarhoş olduktan sonra bindikleri taksinin korsan olup olmadığına bakmaları konusunda bile uyarılıyor. 
     İngiltere’de yapılan son araştırmalarda, 16-24 yaş arasındaki kadınların son 15 yılda tükettikleri içki miktarının üç kat arttığı ortaya çıktı. 
     Araştırmalar, 16-24 yaş grubundaki her 7 kadından birinin sarhoşken korunmadan cinsel ilişkiye girdiğine de işaret ediyor. Bu kadınların yüzde 20’si daha sonra bu eylemlerinden dolayı pişmanlık duyuyor. 
     
</TEXT>
</DOC>
