<DOC>
<DOCNO> 341640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sontur32.html </URL>
<DATE> 2005/05/11/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İstanbul'a Şampiyonlar Ligi finali bereketi 
</HEADLINE>
<TEXT>

     Turistik Otelciler İşletmeciler ve Yatırımcılar Birliği TUROB Başkanı Timur Bayındır, 25 Mayıs’ta İstanbul’da yapılacak Avrupa Şampiyonlar Ligi final maçı nedeniyle kentteki otellerin yüzde 95’inin dolduğunu bildirdi. 
     Bayındır, AA muhabirine yaptığı açıklamada, yurtdışında epeyce tanınan İstanbul’un belli bir müşteri potansiyeli bulunduğunu söyledi. 
     İtalya’nın Milan ile İngiltere’nin Liverpool takımları arasında yapılacak final maçı nedeniyle İstanbul’a 40-50 bin kişinin geleceğini kaydeden Bayındır, "İstanbul’da otellerin yüzde 95’i doldu. Bu maç, kentin tanıtımı için iyi bir vesile olacak. Zaten önemli olan İstanbul’u turistlerle doluyken tanıtmak" diye konuştu. 
     Maç nedeniyle otellerde fiyatların normal seviyesine çıktığını da ifade eden Bayındır, "Çünkü İstanbul ucuza satılıyordu. Talep fazlalığından dolayı fiyatlar normalini buldu" dedi. 
     
</TEXT>
</DOC>
