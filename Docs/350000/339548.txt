<DOC>
<DOCNO> 339548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/soneko41.html </URL>
<DATE> 2005/05/04/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Ömer Sabancı Türkiye inandırıcılık konusunda çalışmalı 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, yatırım ve üretimin aynı şekilde devam etmesi halinde Türkiye’nin karşısına birtakım başka sorunlar çıkacağını, bunların başında mikro ekonomik reform programı geldiğini söyledi. 
     TÜSİAD tarafından düzenlenen "Türk ve Dünya Ekonomisindeki Gelişmeler" konulu seminerde konuşan Sabancı, şu anda Türkiye’de çok olumlu bir tablo görüldüğünü vurguladı. 
     Ömer Sabancı, bunun bütün işin tamamlandığı anlamına gelmediğini ifade ederek, şunları kaydetti 
     "Güçlü büyüme hızı ve düşük enflasyon 2005 yılında da devam ederse, gayet tabii ki bunun sonucu olarak uygulamada da birtakım ince ayarlamalar gerekecektir. 2005 yılında global ekonomideki gelişmeler eskiden olduğu kadar olumlu olmayabilir. Biz de bunun bilincindeyiz. 
     Türkiye’nin hala inandırıcılık konusunda sürdürülebilir çalışmalar yapması gerekiyor." Sabancı, IMF ile yapılacak anlaşmalar ile bu şekilde devam eden işbirliğinin güven ortamını sürdürmekte başarılı ve etkili olacağını, yeni bir büyüme yoluna giren Türkiye’nin son 3 yıldır istikrar ve büyüme deneyiminin önümüzdeki yıllarda da aynı şekilde sürdürülebileceğini söyledi. 
     
     "MİKRO EKONOMİK DÜZENLEMELER ETKİLİ FAKTÖRLER" 
     Özel sektör yatırımlarının hızla ilerlediğine ve bunun ülkenin potansiyel üretim gücünü artırdığına işaret eden Sabancı, şöyle devam etti 
     "Ama şunu da bilmeliyiz ki, yatırım ve üretim aynı şekilde devam edecekse, Türkiye’nin karşısına birtakım başka sorunlar çıkacaktır. Bu sorunların başında mikro ekonomik reform programı geliyor. Yapılması gereken işlerden, yani yatırım ortamının önündeki engellerin kaldırılmasından söz ediyorum. Ancak bu şekilde doğrudan yabancı yatırımları artırabilir ve ülkenin üretimine katkıda bulunabiliriz." Ömer Sabancı, tüm dünyada yapılan ekonomik araştırmalarda, mikro ekonomik düzeyde ekonomik yaşamı ilgilendiren düzenlemeler ve yasaların her ülkeyi etkileyen faktörler haline geldiğinin görüldüğüne dikkat çekerek, Türkiye’nin de bu tür araştırmaları yakından izlemesi, başka ülkelerin deneyimlerinden yararlanması ve yatırım ortamını geliştirme konusunda diğer ülkelerin ne yaptığını yakından takip etmesi gerektiğini kaydetti. 
     
     "HİNDİSTAN VE ÇİN REKABETİ NEFES KESEN HIZDA" 
     Hindistan Kalkınma Enstitüsü Başkanı Nand Kishone Singh ise Hindistan’daki ekonomik reformları anlatarak, cari açığın şu anda en kritik risklerden biri olduğunu söyledi. 
     Singh, her yıl yüzde 8-9’luk büyüme için dış ticaret açığını yüzde 7’den 4’e indirmeleri gerektiğini belirterek, cari açığı kapatmak için 
     hem kamu harcamalarını çok iyi yapmaları, hem de vergi reformunu tamamlamalarının şart olduğunu ifade etti. Hindistan’da bir bilgi ekonomisi oluşturmak istediklerini kaydeden Singh, 1.2 milyar genç nüfusa sahip ülkede her yıl 485 bin mühendisin mezun olduğunu bildirdi. Singh, Çin ile aralarındaki rekabete işaret ederek, "Hindistan ve Çin arasındaki rekabet nefes kesen hızda devam ediyor. Ülkemize gelen üst düzey bir yetkili bu rekabet için İki tane fil sevişiyor. O zaman dünya temellerinden sarsılacak demişti" diye konuştu. Nand Kishone Singh, "Biz Türkiye’den çok şey öğrendik ve öğrenmeye çalışıyoruz. Artık dünyadaki global gelişmelere katkı yapmak isteyen iki ülkeyiz" dedi. 
     
</TEXT>
</DOC>
