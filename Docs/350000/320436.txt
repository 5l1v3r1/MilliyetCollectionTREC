<DOC>
<DOCNO> 320436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur08.html </URL>
<DATE> 2005/03/03/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Nakşibendi Şeyhi'nin cenazesine 30 bin kişi katıldı 
</HEADLINE>
<TEXT>

     Ferhan KAPLAN İDİL Şırnak , DHA 

NAKŞİBENDİ Tarikatı şeyhlerinden 110 yaşındaki Şeyh Hasan Şığva, Şırnak'ın İdil İlçesi'nde yaşamını yitirdi. Cenaze törenine yaklaşık 30 bin kişi katılırken, mezarlıkta yaşanan izdiham nedeniyle şeyhin kadın müritleri baygınlık geçirdi, İlçe merkezinde kepenkler cenaze töreni için kapatıldı. 
     Şırnak'ın İdil İlçesi'nde oturan Nakşibendi Tarikatı şeyhlerinden Şeyh Hasan Şığva, bu sabah saatlerinde Yukarı Mahallesi'ndeki evinde öldü. Şeyhin ölüm haberi üzerine çevre il ve ilçelerde bulunan müritleri de İdil'e akın etti. 
     Merkez Camii'nde kılınan cenaze namazına yaklaşık 30 bin kişi katıldı. Namazdan sonra şeyhin cenazesi ilçe merkezinden 3 kilometre uzaklıktaki şeyhin adını taşıyan Şeyh Hasan Mezarlığı'nda toprağa verildi. Defin işlemi sırasında şeyhin tabutuna dokunmak isteyen müritleri izdihama yol açtı. İzdiham ve üzüntüden 20 kadın mürit baygınlık geçirdi. Bu kadınlar 2 ambulansla İdil Devlet Hastanesi'ne götürüldü. 
     İdil Belediye Başkanı SHP'li Resul Sadak ve siyasi parti temsilcilerinin de katıldığı cenaze töreni için ilçe merkezindeki işyerleri öğle saatlerine kadar açılmadı. 
     
</TEXT>
</DOC>
