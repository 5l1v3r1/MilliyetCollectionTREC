<DOC>
<DOCNO> 348139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/yazar/sazak.html </URL>
<DATE> 2005/06/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP neyle meşgul 
</HEADLINE>
<TEXT>


Türkiye'de muhalefete en çok ihtiyaç duyulan dönemde CHP ne yapıyor Son günlerde sıkça duyduğumuz bu sorunun yanıtını eski İstanbul CHP İl Başkanı Mehmet Bölük veriyor. Sürekli kurultaylar partisi CHP'de bu kez 'olağan kongre' takvimi başlamış. 28 Mayıs'tan itibaren bu amaçla delege seçimi yapılıyormuş. 
CHP örgütleri şimdi, Genel Merkez'e yeni bir kurultay kazandırmak için 'naylon üye ve delege yazımı'yla meşgulmüş. 
Mehmet Bölük, "Türkiye içerde kaçak Kuran kursları, dışarıda AB Anayasası tartışmaları ile meşgulken, CHP örgütü yine naylon üye, naylon delege ve kaçak mahalle kongreleriyle uğraşıyor" diyor. 
Siyasal partiler düzeninin 'yumuşak karnı', üyelik mekanizmasıdır. Parti politbürosu, merkez yönetimini elinde tuttukça, kendi güç ve otoritesini zincirleme olarak il ve ilçe örgütlerine yayar. Yeni üye yazımlarını engeller, böylece yeni delegelerin kongre sürecinde değişiklik yapmasının yolu kesilir. 
Lider oligarşisini önlemenin ilk koşulu, partilere serbest üyelik yolunun açılmasıdır. Bu amaçla yargı denetimi şarttır. 
AB sürecindeki kırılmalar ve 2007'deki cumhurbaşkanlığı seçimi nedeniyle 2006'da sandığa gidilirse, Siyasi Partiler ve Seçim yasaları yine değişmeyecek demektir. 
Oysa yüzde 10 barajının düşürülmesi ve parti içi demokrasinin mutlaka sağlanması gerekiyor. Nedense bu değişiklikler gündeme gelmiyor. AKP ve CHP'nin bu alandaki müthiş 'uyum'u gözlerden kaçmıyor. 
CHP, Türkiye'de sol bir muhalefeti örgütlemek için halka açılması gerekirken, kongre sürecinde 'naylon üye ve delege yazımıyla' daha da kapanıyor. Siyaset gelecek seçimde Meclis'e girmekten başka hedefi olmayan bir avuç profesyonel politikacının tekeline kalıyor. 
Mehmet Bölük'ün verdiği örnekler CHP'ye emek verenler açısından trajikomik olaylar. 
İstanbul'da Maltepe ilçesinin Altıntepe Mahallesi'nde 10'da başlayacağı ilan edilen delege seçimleri, '8.30'da başlattık' diye sandık kapatılınca, 346 üyeden 80 kişinin katılımıyla gerçekleştiriliyor. Ümraniye'de ise 'Zübük' filmine taş çıkartacak sahneler yaşanıyor, seçimlerin nerede yapılacağı gizleniyor, 'kayıp sandığın' peşine düşen üyeler, verilen adrese, CHP İstanbul İl Başkanı'na ait k ğıt deposuna gidiyorlar ama boşuna bekliyorlar. Gelen giden yok. Yapılmış gibi gösterilen seçimlerin tutanağı tutuluyor 
İtirazlar reddediliyor. 
"Muhalefet ne yapıyor .." diye merak edenler varsa, CHP cephesinde değişen bir şey yok. 
Politbüro ekimdeki kurultaya hazırlanıyor. 



</TEXT>
</DOC>
