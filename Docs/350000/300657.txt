<DOC>
<DOCNO> 300657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur10.html </URL>
<DATE> 2004/12/24/ </DATE>
<TIME> 03.21 </TIME>
<AUTHOR>  </AUTHOR>
<HEADLINE>
Hırsızlar kabloları çaldı, 1200 telefon sustu 
</HEADLINE>
<TEXT>

     Aydın ARSLANYILMAZ DHA 

      ZONGULDAK'ta aynı yerden ikinci kez kabloları keserek çalan hırsızlar 1200 telefonun susmasına neden oldu. 
     Kentin merkez Acılık Caddesi'nde, ulaşıma kapanan demiryolunun altına döşenen 15 metre uzunluğundaki 7 milyar lira değerindeki bakır telefon kabloları, önceki gece henüz kimliği belirsiz kişilerce kesilerek çalındı. 
     Zonguldak İl Telekom Müdürü Halil Aksoy, merkeze bağlı Çaydamar ve Karaelmas mahallelerinde yaklaşık 1200 abonenin telefonda görüşme yapamadığını söyledi. Aksoy, "Yaklaşık 7 milyar lira tutarında telefon kabloları kesilerek çalındı. Bu milli servete bir zarardır. Hırsız yada hırsızların en kısa sürede yakalanmasını istiyoruz. Ekiplerimiz arızayı giderme çalışmalarına başladı'' dedi. 
     Aynı yerden 10 gün önce kablo çaldıkları iddiasıyla gözaltına alınan Mehmet Kalmaz ile Zihni Kalmaz kardeşler, çıkarıldıkları mahkeme tarafından tutuksuz yargılanmak üzere serbest bırakılmışlardı. 
     
</TEXT>
</DOC>
