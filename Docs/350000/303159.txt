<DOC>
<DOCNO> 303159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur27.html </URL>
<DATE> 2005/01/03/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Çöplere AB standardı geliyor... Çöpler evlerde ayrıştırılacak 
</HEADLINE>
<TEXT>

     Türkiye, AB ile müzakerelere başlamadan önce çöplerine 'çeki düzen' verecek. Çevre Bakanlığı'nın çıkardığı yönetmelikle, artık çöpler evlerde ayrıştırılacak ve çöpleri toplayanlara ayrı torbalarla teslim edilecek. 
     Uygulama, birkaç ay içinde İstanbul ve İzmir'de başlayacak, ardından tüm Türkiye'de yaygınlaştırılacak. 
     İnsan hakları ve ekonomi alanları ön plana çıktı ama AB’ye uyumlu hale getirilecek daha yüzlerce konu var aslında. 
     Türkiye Birlik’e girmek istiyorsa, daha da önemlisi sağlık istiyorsa çöplerini de Avrupa standartlarında toplayacak. 
     
     Ambalaj ve atık kontrol yönetmeliği 

     Ambalaj ve atık kontrol yönetmeliği 2005 ile birlikte yürürlüğe giriyor. Yönetmelik çöplerin ayrıştırılarak toplanmasını ve bazı atıkların ekonomiye yeniden kazandırılmasını düzenliyor. 
     Yani evlerde cam, karton, plastik atıklar ayrı poşetlerde biriktirilecek, çöplere değil özel depolara konulacak. 
     Düzenlemenin başlama noktası piyasaya ambalajlı mal süren firmalar. 
     Firmalar biraraya gelerek kendi temsilcilerinden yetkilendirilmiş bir kuruluş oluşturacak. 
     Bu yetkilendirilmiş kuruluşlar belediye ve valiliklerle oturup atıkların nasıl toplanacağını kararlaştıracak. 
     Çünkü yönetmeliğe göre firmalar piyasaya sürdükleri malların atıklarını belli oranda toplamak ve ekonomiye yeniden kazandırmak zorundalar. 
     
     Ambalaj atıklarına mavi torba 

     Ambalaj atıkları mavi torbalarda toplanacak. Mavi kıyafetli görevliler, mavi arabalarla atıkları alıp ayrıştırma işlemini yapacak. 
     Firmalar kadar evde yapılacak işlem de önemli. Mavi torbalara nelerin, neden konulması gerektiği halka anlatılacak, eğitimler verilecek. Çöplerin ayrıştırılmasında sorumlulk bina yöneticilerinde. Eğer kuralara uyulmazsa işin bir de ceza tarafı var. 
     Eğer yönetmelik tam olarak amacına ulaşırsa ekonomiye yılda 300 milyon euro kazandırılmış olacak. 
     
     Sokakta cam ve plastik atık toplayanlar eğitilecek 

     Sistemin bir de sosyal boyutu var. Sokakta cam, plastik gibi maddeleri toplayanların eğitilip bu işi yetkilendirilmiş kuruluşlarla birlikte yapmaları sağlanacak. 
     Uygulama ilk olarak pilot illerde başlayacak. Hazırlıkların tamamlanması için bir aya ihtiyaç var. 
     
</TEXT>
</DOC>
