<DOC>
<DOCNO> 348661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo38.html </URL>
<DATE> 2005/06/03/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Milli maça gelenlere forma verilecek, Yunan taraftarlar stada giremeyecek 
</HEADLINE>
<TEXT>

     Futbol Federasyonu Yönetim Kurulu Üyesi ve A Milli Takım Sorumlusu Davut Dişli, Yunanistan ile yarın yapılacak 18. Dünya Kupası Avrupa elemeleri 2. Grup'taki maç öncesi Türk sporseverlere çağrıda bulunarak, ''Yunanistan maçını kazanmamızdaki 12. oyuncumuz tribünlerimiz olacak'' dedi. 
     Grup ikinciliği açısından büyük önem taşıyan maç öncesi taraftarları duyarlı olmaya çağıran Davut Dişli, AA muhabirine yaptığı açıklamada, ''Arzuladığımız gol erken de gelebilir, 90. dakikada da. Bu nedenle taraftarlara büyük görev düşüyor. Desteklerini hiç eksik etmeden, sabırla takımı desteklemeliler. Oyuncularımız sahada karşılığını mutlaka verecektir'' dedi. 
     FIFA tarafından elemelerde gecenin en önemli maçı olarak gösterilen yarınki karşılaşmada tüm dünyanın gözünün İstanbul'da olacağını vurgulayan Dişli, ''Tüm dünya bu maça kilitlendi. 2012 Avrupa Şampiyonası'nı düzenlemek için talip olan Türkiye açısından önemli bir sınav. Tribünleri dolduracak seyircilermizin fair play adına Türk insanına yakışır biçimde davranması gerekir. Biz Yunan kardeşlerimizi en iyi şekilde ağırlayacağız ama sahada kazanmak için bütün gücümüzü harcayacağız'' dedi. 
     Dişli, maç primiyle ilgili bir soruya ise, ''Türkiye-Yunanistan maçında prim konuşulmaz. Yunanistan galibiyeti en büyük prim olacaktır'' dedi. 

     
</TEXT>
</DOC>
