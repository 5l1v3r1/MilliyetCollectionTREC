<DOC>
<DOCNO> 307634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonyas20.html </URL>
<DATE> 2005/01/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Tatilcilere hırsız uyarısı... İşte alınabilecek önlemler... 
</HEADLINE>
<TEXT>

     Antalya Emniyet Müdürlüğü'nün resmi internet sitesinde, yarı yıl ve yaklaşan bayram tatilini evlerinden uzakta geçireceklere, hırsızlıktan korunmaları için önerilerde bulunuldu. 
     Antalya Emniyet Müdürlüğü, hırsızlık olaylarının önüne geçebilmek için asayiş önlemlerinin yanı sıra, vatandaşları da bilinçlendirmeyi tercih etti. Emniyet Müdürlüğü'nün resmi internet sitesinde, tatil için evlerinden uzak kalacaklara, hırsızlardan korunmak için alabilecekleri küçük önlemler anlatıldı. 
     Siteye göre, hırsızlık olaylarının önlenmesindeki en önemli unsur, yokluğun belli edilmemesi. Sitede, tatile çıkacak kişilere, posta kutularına gelen mektupların ve reklam kağıtlarının tanıdık kişilerce belirli aralıklarla alınması önerisinde bulunulurken, komşuluk yardımlaşmasının da hırsızlıkların önüne geçilmesindeki önemi vurgulandı. 
     Vatandaşlardan güvenebilecekleri bir komşularından kendilerini evde gibi göstermelerini rica etmeleri önerisinde bulunulan sitede, ''Bu komşunuz belirli zamanlarda evinizdeki ışıkları yakabilir. Eğer bu mümkün değilse, zaman ayarlı yanan lambalar kullanabilirsiniz'' denildi. 
     İnternet sitesinde, konut güvenliği için alınacak bazı önlemler ise şöyle sıralanıyor 
     Mekanik Önlemler Yapılış itibariyle arka arkaya dizilmiş halde bulunan evlerde, kapı, pencere, bodrum penceresi, çatı aralıkları, balkon, teras ve garaj kapıları, masraftan kaçınılmayıp demir koruyucularla korunmalıdır. Sadece zemindeki kapı veya pencereleri kapayıp üst kattakileri kapatmamak mantıksızlık olur. 
     Kapı Bölümü Birçok hırsız kapıyı kullanarak eve girer. Bu durumlarda balkon sürgüleri, çok sayıda kilit ya da güvenli sağlam kapılar tavsiye edilir. Balkon ve teras kapıları kilitlenebilen bir sisteme sahip olmalıdır. Daha çok güvenliği ise kilitler ya da çok sayıda kilitlerle sağlam kapılar sağlar. Kapıdaki konuşma sistemleri ise sadece ev sakinlerinin doğru kullanımlarında yararlı olmaktadır. Birisi zili çaldığında düşünmeden açarsa, ev sahipleri tehlikeyle başbaşa kalırlar. İçeri girmek isteyenin kim olduğunu öğrenmeye çalışınız, bu şahıs işçi veya resmi bir görevli olsa bile. 
     Pencere Bölümü Pencereler, iteklemelere karşı ek kilitlerle kilitlenebilir, kollarla veya çok sayıda kilitlerle korunabilir. Eğer cam kullanılırsa, kırılmaya müsait olmayan camlar kullanılmalı ve uçları betona girecek şekilde ayarlanmalıdır. Bodrum pencereleri demir parmaklıklara kapatılmalıdır. Bodrum parmaklıklarının boşlukları sık bir şekilde, sağlam, içi dolu, paslanmayan bir tür madenden olmalıdır. 
     Kasalar Kasalarda mutlaka çok kullandığınız eşyaları muhafaza ediniz. Pahalı mücevherat, çok miktarda nakit para, önemli evrak, bankalardaki kasalarda muhafaza edilmelidir. Ev için kullanılacak kasalarda duvar ya da yer kasaları tavsiye edilmektedir. Evinizden herhangi bir nedenle ayrılmanız durumunda mutlaka anahtarlarınızı yanınıza alınız. Şifreli bir kasa kullanıyorsanız şifrenizi herhangi bir yere not etmeyiniz. Eğer duvara gömülü kasaların kullanımı mümkün değilse, aynı şekilde yere gömülü olarak yerleştirilebilen ağaçtan kasa da kullanabilirsiniz. 
     Alarm tertibatları Yapılan araştırmalar sonucunda, alarm tertibatı sayesinde hırsızlık girişimlerinin yüzde 60'ında şahısların başarısız olduğu tespit edilmiştir. Böyle bir alarm sisteminin çalışmasının dışarıdan algılanacak biçimde siren veya lambayla belirgin hale getirilmesi işlevini artırır. Evinizde evcil hayvan besliyorsanız, iç güvenliğe yönelik alarm sistemi taktırmanız uygun olmaz. Sistemle oluşturulan duyarlılık, evcil hayvanlar vasıtasıyla bozulur ve alarmınız gereksiz yere çalar. Hareketlere duyarlılık gösteren alarm cihazlarının seçilmesi tamamen mekanın fiziki durumuna bağlıdır. 
     Alarm sisteminin enerji ihtiyacıyla şebeke elektriği akü vasıtasıyla birbirinden ayrılmalıdır. Alarm sistemi, kullanımı mümkün olduğu kadar basit ve anlaşılabilir olanlardan tercih edilmeli, sisteminin çocuklar tarafından da kullanılabilecek özelliklerde olmasına özen gösterilmelidir. Alarm tertibatı akustik veya optik olarak telefon hattına yerleştirilmelidir. Sessiz alarm sistemi telefon aracılığıyla bağlandığı ilgili birime ulaştırılır. Kullanılan alarm sistemlerinin devamlı kontrol edilmesi ve polisin gereksiz yere meşgul edilmesi gerekir. Bunun yanında sessiz alarm sistemi kuramamanız durumunda, ayrıca siren ve ışıklandırma sistemini tavsiye ederiz. Monte edilen ışıklandırmalar erişilmeyecek noktada olmalı ve biri açıkça görülebilir, diğeri ise saklı olmalıdır. 
     Evde köpek beslemek Köpekler soygunlara karşı çok kullanışlıdırlar. Alarm tertibatlarından sonra en etkili yıldırma yöntemleri arasında büyüklüğü ne olursa olsun köpekler gelmektedir. 
     
</TEXT>
</DOC>
