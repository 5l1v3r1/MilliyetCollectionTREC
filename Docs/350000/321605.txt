<DOC>
<DOCNO> 321605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur29.html </URL>
<DATE> 2005/03/07/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
7.5 yıl süren "babalık" davası sona erdi... 
</HEADLINE>
<TEXT>

     Adana'da bir kadın, 13 yaşındaki oğlunun Sanko Holding Yönetim Kurulu Başkanı Abdulkadir Konukoğlu'nun trafik kazasında ölen kayınbiraderi İhsan Yıldırım'dan olduğu iddiasıyla açtığı babalık davasını kazandı. 
     Adana 2. Aile Mahkemesi'nde görülen davanın duruşmasında, müşteki Emine Demet Yumuşak ve oğlu İhsan Can Yumuşak'ın avukatları hazır bulundu. 
     Müşteki Avukatı Atıf Akçal, daha önce 5. Asliye Hukuk Mahkemesi'nde görüldüğü sırada müvekkili aleyhine sonuçlanan davanın reddine ilişkin kararın Yargıtay 2. Hukuk Dairesi'nce ''eksik inceleme'' nedeniyle bozulduğunu söyledi. 
     Dosyadaki eksiklerin tamamlandığını ve mezardan alınan kemik örnekleri üzerinde ikinci kez yapılan DNA testlerinden çocuğun İhsan Yıldırım'ın yüzde 99.9 babası olduğuna ilişkin raporun da dosyada bulunduğunu belirten Akçal, davanın kabulüne karar verilmesi talebinde bulundu. 
     Mahkeme heyeti, duruşmada, İhsan Can Yumuşak'ın, Sanko Holding Yönetim Kurulu Başkanı Abdulkadir Konukoğlu'nun kayınbiraderi olan ve 1997 yılında trafik kazası sonucu ölen İhsan Yıldırım'ın oğlu olduğuna karar verdi. 
     Anne Emine Demet Yumuşak, duruşmadan sonra avukatının bürosunda yaptığı açıklamada, oğlu ile başlattığı hukuk savaşını kazandığını ve mutlu sona ulaştıklarını söyledi. 
     İhsan Yıldırım ile promosyon şirketi olduğu sırada tanıştığını ve düğün yaparak resmi nikahsız yaşamaya başladıklarını belirten Yumuşak, ''Ancak bir süre sonra Konukoğlu ailesi ayrılmamız için baskı yapmaya başladı. Buna rağmen trafik kazası olan kadar geçen 5 yıllık sürede birbirimizden ayrılmadık. Aramızda büyük bir aşk vardı'' dedi. 
     Yumuşak, oğlunun babasının soyadını alacak olmasının kendilerini çok mutlu ettiğini belirterek, bundan sonraki hukuk mücadelelerinin açmayı düşündükleri miras davası olacağını ifade etti. 
     
</TEXT>
</DOC>
