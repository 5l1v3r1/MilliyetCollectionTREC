<DOC>
<DOCNO> 313814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko37.html </URL>
<DATE> 2005/02/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
BDDK Başkanı Bilgin Basel II, hem bir fırsat, hem bir şanstır 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, bankacılık işinin risk alma sanatı olduğunu belirterek ''Bu çerçevede BDDK olarak bankaların aldıkları riskleri mutlak anlamda sınırlamak gibi bir amacımız kesinlikle yoktur'' dedi. 
     Bilgin, BDDK, Dünya Bankası ve Türkiye Bankalar Birliği tarafından düzenlenen ''Risk Yönetimi'' konulu seminerde yaptığı konuşmada, riskin bir tehdit olarak algılandığını ifade ederek ''Çince'de tehditle birlikte aynı zamanda fırsat da demek oluyor. Dolayısıyla riski bir fırsat unsuru olarak da kullanabiliriz'' diye konuştu. 
     Risk yönetiminin bankalar için diğer kurumlara göre daha farklı bir anlam kazandığını vurgulayan Bilgin, kurum olarak risk ölçümü ve yönetimi konusunda Basel Komitesi tavsiyelerini devamlı göz önünde tuttuklarını anlattı. 
     Bilgin, risk yönetimine ilişkin krizin ardından bir yönetmelik yayınlandığını, böylece bankaların faaliyet yapılarıyla uyumlu bir iç denetim ve risk yönetimi sistemi kurmalarının zorunlu kılındığını hatırlattı. 
     Bilgin, mevzuat anlamında getirmiş oldukları risk kavramı sonucunda, çoğu bankanın bunu sahiplendiğini ve beklenenin ötesinde, mevzuatın öngördüğü çerçevenin ötesine geçerek bu konularda adımlar attığını söyledi. 
     Bilgin, hazırladıkları Finansal Hizmetler Kanunu Tasarısı Taslağı ve bundan sonra hazırlamayı düşündükleri tüm kanun tasarı ve taslaklarında, yönetmeliklerde Basel'in öngördüğü uluslararası muhasebe standartları ilkelerine büyük önem verdiklerini kaydetti. 
     Bankacılık işinin risk alma sanatı olduğunu vurgulayan Bilgin, şöyle devam etti 
     ''Bu çerçevede BDDK olarak bankaların aldıkları riskleri mutlak anlamda sınırlamak gibi bir amacımız kesinlikle yoktur. Kurumumuzun risk yönetimi düzenlemeleriyle hedeflediği temel amaç bankaların yönetebilecekleri ölçüde risk almalarının sağlanmasıdır. 
     Dolayısıyla bankalarımızdan beklenen husus, maruz kaldıkları risklerin boyutu ve karmaşıklık seviyesi arttıkça risk yönetimi sistemlerini de paralel bir şekilde geliştirmeleridir. 
     Risk yönetimi faaliyetlerinin hem kapsamının hem de kalitesinin ilerleyen dönemlerde de artarak devam etmesini bekliyoruz. Bunu BDDK olarak bekliyoruz, bankalarımızın da böyle bir yaklaşımda kendilerine rekabet avantajı sağlayacaklarını da düşünüyoruz. Çünkü bu anlamda atacakları her adım, ileride diğer bankalara göre kendilerine göreli bir avantaj sağlayacaktır.'' 
     
     ''BASEL II BANKALARIN KARLILIĞINI ETKİLEYECEKTİR'' 
     Tevfik Bilgin, Basel II'nin zor bir dönemeç ve bir şekilde aşılması gereken bir unsur olduğunu vurgulayarak, tüm dünya ülkelerinin bunun için gerekli girişimlerde bulunduğunu söyledi. 
     Basel II'nin dört dörtlük uygulanmasının bankaları karlılık anlamında etkileyeceğini ifade eden Bilgin, banka sermaye yeterliliklerine ilişkin köklü değişiklikler getiren Basel II'nin hem bankalar üzerinde, hem de diğer kesimler üzerinde önemli etkileri olacağını vurguladı. 
     Bilgin, Basel II'nin bankalara olduğu kadar banka müşterileri konumunda olan şirketlere ve diğer finansal firmalar ile ülke borçlanmalarını da etkileyebileceğini belirterek, Basel II ile birlikte yüksek derecelendirme notuna sahip şirketlerin diğerlerine göre daha avantajlı konuma geçeceğini, bunun da şirketlerde kurumsal yönetişimin artması ve kayıt dışılığın azalması yönünde doğal bir teşvik mekanizması oluşturmasını beklediklerini söyledi. 
     
     BDDK'DAN YOL HARİTASI 
     Bilgin önümüzdeki dönemde BDDK olarak bir kaç aylık bir süreçte bir yol haritası ilan etmek istediklerini ifade ederek, şunları kaydetti 
     ''Tüm sektörü ve kendimizi de bağlayıcı, hem BDDK'yı hem sektörü bağlayıcı yol haritası vasıtasıyla Basel II ile ilgili neler öngördüğümüz, bankalarımızdan neler beklediğimizi de kendilerine açıklamak istiyoruz. 
     Şöyle bir yaklaşım olabilir Basel II bir maliyet unsurudur, bankalarımızın zaten kıt olan ve giderek zorlanan kar marjlarını biraz daha düşürebilir mi Ancak sırf bu nedenle konuyu bir maliyet unsuru olarak görmek bizce büyük bir hata olacaktır. Çünkü alternatif maliyeti çok daha yüksektir. Hele bekle gör politikası gibi diğer bankalar yapsın bakalım nasıl gidiyor biz de onları izleriz gibi bir politika, rehavete kapılma lüksümüzün olmadığını da hatırlatmak isterim. 
     Proje tamamlandığında BDDK, sistemi hem bir bütün hem de parça parça olarak çok ince detaylarıyla görebilecektir. Bankalarımız da bir anlamda bir fırsat yakalayacaklardır. Evlerinin içini düzenleme anlamında Basel II'nin getirdiği ilkelerle yeni baştan gözden geçirme fırsatı bulacaklardır. Bu anlamda Basel II hem bir fırsat hem bir şanstır. Her türlü düzenlemede Basel II'de de bunu yapmayı düşünüyoruz. Yapacağımız alt düzenlemelerde, ülkemiz koşulları ve öncelikleri göz önünde bulundurulacaktır, sektörle tam bir diyalog içinde olunulacaktır ve tam bir şeffaflıkla hareket edilecektir, buna emin olabilirsiniz. Bizim de yanlış olduğunu göremediğimiz hususlar olabilir, uyarılarınızı dikkate alırız.'' 
     
     FERNANDO MONTES-NEGRET 
     Dünya Bankası Finans ve Özel Sektör Direktörü Fernando Montes-Negret de, risk almanın bankacılık sisteminin bir fonksiyonu olduğunu vurguladı. 
     Basel I'de tanımlanan sorunların çözülmemesi nedeniyle Basel II'yi başlattıklarını belirten Negret, ''Basel I ve Basel II arasında uçurum vardı. Ne yapmak gerekiyor Daha güçlü risk tabanlı geçişin sağlanması gerekiyor'' dedi. 
     Basel II'ye geçişte en gelişmiş ülkelere dahil olunmuyorsa yavaş yavaş ilerlemek gerektiğini kaydeden Negret, ''Bu bir yarış değil, bir süreç, yenilikleri benimserken, her ülke kendine uygun hızda ilerlemelidir'' diye konuştu. 
     Büyük bankaların riskle ilgili başarısızlıklarının operasyonel riskle ilişkili olduğunu vurgulayan Negret, piyasaların artık bankaların daha fazla açıklama yapmasını istediğini, bunun nasıl yapılacağının ise ele alınması gerektiğini kaydetti. 
     Basel II için 2007'nin son tarih olduğunu anımsatan Negret, bu tarihin ülkeler için bağlayıcı bir takım kısıtlamalar gerektirebileceğini, ancak yavaş yavaş sağlam adımlarla ilerlemenin çok daha önemli olduğunu vurguladı. 
     Negret, Dünya Bankası ile işbirliği halinde böylesine bir toplantının ilkinin 2004 yılında Kolombiya'da düzenlendiğini, ikincisinin ise BDDK ve Türkiye Bankalar Birliği ile görüşmeler neticesinde Türkiye'de düzenlenmesini istediklerini söyledi. 
     Verilen bilgiye göre, 3 gün sürecek seminerde risk yönetimi, konsolide denetim ve Basel II konuları ele alınacak. 
     Toplam 600 civarında kayıtlı katılımcının bulunduğu toplantıya Dünya Bankası Türkiye Direktörü Andrew Vorkink hava koşulları nedeniyle katılamadı. 
     
</TEXT>
</DOC>
