<DOC>
<DOCNO> 309557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/soneko45.html </URL>
<DATE> 2005/01/26/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Erdoğan Bu ülke neredeyse yarınlarını kaybetme noktasına gelmişti 
</HEADLINE>
<TEXT>

     Başbakan Recep Tayyip Erdoğan, İstanbul Sanayi Odası'nda işadamlarına seslenerek, ''Türkiye'yi nasıl bir karanlıktan alıp nasıl bir aydınlığa taşıdığımızı en iyi sizler biliyorsunuz. İki yıl öncesine kadar sönen umutlar sizlerin umutlarınızdı'' dedi. 
     Erdoğan, İstanbul Sanayi Odası'nın Ocak Ayı Olağan Meclis Toplantısı'na katılarak bir konuşma yaptı. Türkiye'nin taze umutlarla girdiği yeni bir dönemde, özel sektör temsilcileriyle bir arada olmaktan memnuniyet duyduğunu belirten Erdoğan, bu ülkeye duydukları inanç ve güvenle, son iki yılda Türkiye'yi nasibi olan, beklentileri olan noktaya 25 ayda getirmenin mutluluğunu duyduklarını söyledi. 
     ''Türkiye'yi nasıl bir karanlıktan alıp nasıl bir aydınlığa taşıdığımızı en iyi sizler biliyorsunuz'' diyen Erdoğan, bundan 3 yıl öncesini değerlendirdiklerinde, 3 Kasım 2002 öncesi ve sonrasının iyi ve kötü yanlarının herkesin hafızasında olduğunu söyledi. 
     Bunu, her aklıselim sahibinin çok açık ve net gördüğü gibi, yurtdışındaki tüm yatırım ve finans çevrelerinin de gördüğünü dile getiren Erdoğan, ''iki yıl öncesine kadar sönen umutlar sizlerin umutlarınızdı. Kısır politikalarla insanımıza yararı olmayan boş tartışmalarla bu ülke neredeyse yarınlarını kaybetme noktasına gelmişti'' diye konuştu. 
     Erdoğan, iki yıl önce ekonomik göstergelerin tamamen dibe vurduğunu, millet için harcanması gereken kaynakların Türkiye'nin geleceği için yatırımlara yönlendirilmesi gereken milli servetin 3-5 çapulcuya peşkeş çekilir hale geldiğini dile getirdi. Başbakan Erdoğan, şöyle devam etti 
     
     ''HALA HEP BİRLİKTE ÖDÜYORUZ'' 
     ''Düşünün fonlara devredilen bankaların sayısını...Ve sadece ana para olarak 46 milyar dolar, fona devredilen bankalar nedeniyle bu ülkenin evlatlarına ödettirildi. Bunun faturasını hala da hep birlikte ödüyoruz. Onun yanında bu işi alınteriyle, yeri geldiğinde varını yoğunu vermek suretiyle ayakta durmaya çalışan siz değerli sanayicilerimiz de vardı. Bunları yan yana koyduğunda bu durum dayanılır gibi değildi. Bir tarafta her şeyi ile hassas davranan, namusuyla dürüst olarak bir işte varını yoğunu koyanlar ama öbür tarafta bütün değerlerini kaybetmiş, değeri olmayan, ölçüsü olmayan ve tüyü bitmemiş yetimin hakkını acımasız şekilde götürenler vardı. Artık bu tür insanlara halkın tabiriyle hortumcusuna, yolsuzuna bu ülkenin insanlarını feda edecek bir iktidar işbaşında değil. 
     Türkiye, taşıdığı büyük potansiyele, tarihi birikime ve büyük zenginliklere yaraşır biçimde maalesef yönetilmiyordu. Ta ki bu büyük millet, bu dramatik gidişe 3 Kasım 2002 tarihinde son verene kadar. Millet bütün bu arızalara ve krizlere 3 Kasım'da dur dedi. Millet o gün, ülkenin üstüne kara bulut gibi çöken köhne siyaset tortularını da tedavülden kaldırdı.'' Erdoğan, açılan bu tarihi sayfayla Türkiye'nin, yaşanan ağır krizlerden çıkacak dirayeti gösterdiğini ifade ederken, Türkiye'yi aydınlık yarınlara taşıyacak değişim siyasetinin rotasının da, en doğru şekliyle o gün çizildiğini vurguladı. 
     
     '' ÖNCE İNSAN SLOGANINI EN TEMEL ÖNCELİK SAYDIK'' 
     İktidar olarak, ''önce insan'' sloganını en temel öncelikleri sayarak ülkeyi tepeden tırnağa değiştirecek ve ülkeyi geleceğe hazırlayacak bir siyaset anlayışıyla yola çıktıklarını anlatan Başbakan Erdoğan, aradan 25 ay geçtiğini, AK Parti iktidarının Türkiye'nin tüm meselelerinin üstüne gitme kararlılığıyla gece gündüz demeden çalıştığını ve çalışmaya devam ettiğini söyledi. 
     Erdoğan, ''Yan gelip yatıp milleti soyup soğana çevirenler, vakti saati geldiğinde hesabını, kah bu dünyada kah öbür dünyada verirler. Biz buna inanıyoruz'' diye konuştu. 
     
     ''GEÇEN 25 AYDA CİDDİ KRİZLERLE KARŞILAŞTIK'' 
     Erdoğan bu arada, 25 aylık iktidar dönemlerinde çok ciddi krizlerle karşılaştıklarını, Türkiye'nin yanı başında bir Irak savaşı yaşandığını, herkesin bu durumdan çok endişe duyduğunu belirtti. 
     Bu savaşın Türkiye'ye hiç dokunmadığını, yanıbaşında bir savaş yaşanırken, Türkiye'nin ''yere sağlam basarak' temkinli adımlar attığına işaret eden Erdoğan, ardından Kıbrıs olayı yaşandığını, bu süreçte de birçok şeyin söylendiğini anlattı. 
     ''Biz hiç bir zaman muhataplarımızı küçümsemedik, komşularımızla sorunlarımızı halledeceğiz dedik. Çok eleştirildik ama dinlemedik'' diyen Erdoğan, ''Çünkü biz bu bölgenin eğer güçlü bir ülkesi isek, tarih boyunca da bu görevi hakkıyla yerine getiren bir ülke olmuşsak, biz bu ülkede barışı egemen kılmanın gayreti içinde olacağız dedik'' şeklinde konuştu. Başbakan Erdoğan, şunları kaydetti ''Yunanistan'ı ile Bulgaristan'ı ile Romanya'sı ile Güneyde Suriye, Ürdün'ü, İran'ı ile Kafkas ülkeleri ve Rusya'sı ile tüm Türk cumhuriyetleri ile biz bu süreci hızlandırdık. İşadamları ile buralara seyahatlerimiz oldu. Başta devlet başkanları olmak üzere üst düzey görüşmelerimiz oldu. Öncelikle ekonomik kördüğümün bu ülkede çözüldüğü gibi, bölgede de kördüğüm çözülsün istiyoruz. hamdolsun bunu görmeye başladık. Çünkü arızalar giderildi, gideriliyor.'' 
     
</TEXT>
</DOC>
