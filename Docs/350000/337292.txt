<DOC>
<DOCNO> 337292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun04.html </URL>
<DATE> 2005/04/27/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Bush'a halk desteği yüzde 47'ye indi 
</HEADLINE>
<TEXT>

     ABD'de yapılan son kamuoyu araştırmasına göre Başkan George Bush'a halk desteği, ekonomideki kötümserlik, petrol fiyatlarının artması ve Irak'taki durum nedeniyle yüzde 47'ye indi. 
     'The Washington Post' ve 'ABC News' tarafından yapılan son kamuoyu yoklamasına göre, Bush'un ikinci döneminde ortaya koyduğu pek çok politika halktan destek bulmadı. 
     ABD'liler, özellikle petrol fiyatlarının artmasından petrol üreten ülkeleri ya da petrol şirketlerini değil Başkan Bush'u sorumlu tutuyor. 'The Washington Post' gazetesi, "Bush ikinci dönemine zorlu bir başlangıç yaptı" yorumunu kullandı. 
     Anket, yaklaşık bin ABD'li yetişkin arasında 21-24 nisan tarihlerinde yapıldı. Ankete katılan her 10 kişiden sadece dördü Bush'un ekonomi politikalarını, üçte biri ise enerji politikalarını destekliyor. 
     
     'Terörle savaşa' destek 
     Deneklerin yüzde 42'si Bush'un Irak'taki durumu ele alış biçimini takdir ederken, yüzde 58'i ABD'nin Irak'ta batağa saplandığına inanıyor. Yüzde 39, Irak'ta yeni hükümetin kurulmasıyla bir yıl içinde durumun istikrara kavuşacağına inanıyor. 
     ABD Başkanı'nin terörizme karşı savaştaki tutumuna destek ise sürüyor. Katılımcıların yüzde 56'sı Bush'un terörizme karşı savaşta tutumunu beğeniyor. Bu oran ocak ayından bu yana beş puan düşmüş bulunuyor. 
     
     İlk öncelik ekonomide 
     Ankete katılanların yüzde 32'si, Bush yönetiminin birinci önceliğinin ekonomi olması gerektiğine inanıyor. Diğer öncelikli konularsa sırasıyla yüzde 22 ile Irak, yüzde 15 ile sağlık sistemi ve yüzde 12 ile terörizmle mücadele izliyor. 
     Bush'un sosyal güvenlik planı da ankete göre fazla destek bulmadı. Yüzde 51'lik bir kesim sosyal güvenliğin kişisel hesap açarak sağlanmasına yönelik sistem değişikliğini onaylamıyor. 
     
</TEXT>
</DOC>
