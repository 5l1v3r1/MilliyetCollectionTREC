<DOC>
<DOCNO> 328615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonspo24.html </URL>
<DATE> 2005/03/30/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
TBMM Şike Komisyonu Yılmaz Vural'ı ve Ekrem Cengiz'i dinledi... 
</HEADLINE>
<TEXT>

     TBMM Şike Komisyonu, Ankaragücü Teknik Direktörü Yılmaz Vural'ı dinledi. 
     Yılmaz Vural, komisyona verdiği ifadeden sonra yaptığı açıklamada, komisyonda konuşulanların dedikodu dışında bir anlam ifade etmediğini belirterek, ''Bize göre dedikodu dışında şeyler değil. Daha somut adımların atılması lazım. Bu olayların ortaya çıkış sebebi de kulüplerin arasındaki ekonomik dengesizliktir. Şayet ekonomik dengeyi sağlayamazsak bu tür söylemlerin sonunu getiremeyiz. Olağanüstü borç batağı içindeki bir kulübün yaşaması mümkün değil. Kapanan bu kulüpleri tekrar faaliyete geçirebilmek için bir çok prosedür ve para gerekiyor. Kulüpler olmayınca da futbol olmaz. Biz futbolu yaşatmak istiyorsak olayların üstüne kararlı ve sistemli bir şekilde gitmemiz gerekir'' diye konuştu. 
     Vural, devletin bu kadar işinin arasında bir de şike işiyle uğraşmasının zaman kaybından başka bir şey olmadığını ifade ederek, ''Devleti bu işlerle meşgul etmemek lazım. Bizler buraya gelmeden bir çok kurum olmalıydı. Bizler bu şikayet ve ifadelerimizi onlara anlatmalıydık'' dedi. 
     Yılmaz Vural, federasyon başkanının göreve geldikten sonra söylediği, ''Bir federasyon başkanı istesin bu sistemde istediği takımı şampiyon yapar'' sözünün altında çok farklı şeyler yattığını belirterek, şöyle konuştu 
     ''Demek ki meydanı boş bırakmayacaksın. Meydanı boş bırakırsan herkes atını oynatır. Bir federasyon başkanının isteyince bir takımı şampiyon yapamayacağı bir sistem getirmek lazım. Geçmişi tartışmanın bir anlamı yok. Bundan sonra bu tür işleri devam ettirmek isteyenlere izin vermeyerek ve onların kafasını kopararak futbola bulaştırılmak istenen bu lekeyi ortadan kaldırırız. Başka türlü mümkün olmaz.'' 
     
     ÇAYKUR RİZESPOR KULÜBÜ BAŞKANI EKREM CENGİZ DE DİNLENDİ 

     Sporda şiddet, şike ve haksız rekabet iddialarını inceleyen TBMM Araştırma Komisyonu, Çaykur Rizespor Kulübü Başkanı Ekrem Cengiz'i dinledi. 
     Ekrem Cengiz, görüşme sonrası basına yaptığı açıklamada, konuyla ilgili bildiği herşeyi açık yüreklilikle anlattığını ve sözlerinin dikkate alınması durumunda bazı olayların açığa çıkarılıp çözülebileceğini söyledi. 
     Komisyon üyelerinin kendisini dikkatle dinlediğini de belirten Cengiz, ''Umuyorum bu söylediklerim dikkate alınır ve çalışmalar bu yönde ivme kazanır. Böylece komisyon hedeflediği amacına ulaşır'' dedi. 
     Öte yandan araştırma komisyonuna çağrılan Çaykur Rizespor Teknik Direktörü Erdoğan Arıca ise yardımcı antrenörün il dışında olmasını ve antrenman programının yoğunluğunu gerekçe göstererek görüşmeye gelmedi. 
     
</TEXT>
</DOC>
