<DOC>
<DOCNO> 339255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonsiy29.html </URL>
<DATE> 2005/05/03/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Aydın Polemiğe girersem 3 gün de benim söylediklerim konuşulur 
</HEADLINE>
<TEXT>

     Devlet Bakanı Mehmet Aydın, çok uzun olmayan bir tarihte, Avrupa Birliği AB ile yapılacak görüşmelerde baş müzakerecinin kim olacağının ilan edileceğini tahmin ettiğini söyledi. 
     Bir dizi ziyarette bulunmak üzere Konya’da bulunan Bakan Aydın, Konya Polis Evi’nde, basın mensuplarının sorularını yanıtladı. 
     Bakan Aydın, bir gazetecinin "Baş müzakereci olarak adınız geçiyor. Bu konuda bir değerlendirme yapar mısınız " sorusu üzerine, baş müzakereci olarak birçok kabine üyesinin adının geçtiğini kaydetti. 
     Bunun o kadar merak edilecek bir konu olmadığını ifade eden Aydın, "Baş müzakerecinin bugün veya yarın belli olması fazla bir şeyi değiştirmiyor. Önemli olan, şu anda hükümet olarak müzakerelere hazırlanıyor olmaktır" dedi. 
     Bu konudaki çalışmaların aralıksız devam ettiğini vurgulayan Aydın, şöyle konuştu 
     "Şu anda her bakanlık kendisine göre çalışmalarını sürdürüyor. 
     Türkiye, bu konuya uygun şekilde çalışıyor. İş görülmüyor, rehavete kapıldılar gibi bir şey olur mu Gecemizi gündüzümüze katarak bu kadar önem verdiğimiz bir konunun peşini bırakmamız akla mantığa sığacak bir şey değil. Bununla ilgili görüşleri çok fazla eleştirmiyorum. Çok uzun olmayan bir tarihte baş müzakerecinin kim olacağının ilan edileceğini tahmin ediyorum. Bu, sadece Başbakan Recep Tayyip Erdoğan’ın direktifleri doğrultusunda gelişecek. Bu konu, tamamen kendi tasarrufudur." 10 bin din görevlisinin atanmasıyla ilgili bir soru üzerine de 
     Aydın, ilgili kararın Cumhurbaşkanlığı tarafından onaylandığını bildirdi. 
     Çok iyi yetişmiş, çoğu üniversite mezunu, kadro bekleyen bu kişilerin özlük haklarını kazanmasının Diyanet İşleri Başkanlığı’nı büyük ölçüde rahatlatacağını belirten Aydın, "Türkiye’de 23 bin caminin din görevlisine ihtiyacı var. Bu açığı ülkenin ekonomik olanakları içerisinde zamanla kapatmaya çalışacağız" diye konuştu. 
     
     TBMM BAŞKANI ARINÇ’IN SÖZLERİ 
     Daha sonra, Konya Valisi Ahmet Kayhan’ı makamında ziyaret eden Bakan Aydın, burada da gazetecilerin gündeme ilişkin sorularını yanıtladı. 
     TBMM Başkanı Bülent Arınç’ın Anayasa Mahkemesi’yle ilgili sözlerinin hatırlatılması üzerine, Aydın, "İzin verirseniz o konuyla ilgili değerlendirmeyi ben yapmayayım. Bu değerlendirmeyi yaparsam 3 gün de benim söylediklerim konuşulur" dedi. 
     Bu tartışmaların AB sürecini etkileyip etkilemeyeceğine ilişkin bir soruyu ise Aydın, şöyle yanıtladı 
     "Bugün yaşanan tartışmaların AB sürecini etkileyeceğine inanmıyorum. Çünkü, AB, farklı görüşlerin dile getirilmesine yabancı olmayan bir topluluktur. Biz de böyle bir süreçten geliyoruz. Osmanlı İmparatorluğu, bazı istisnalar hariç, farklı görüş, düşünce ve dini inanışta olan insanların bugün bile pek çok yerde olmadığı şekilde birlikte yaşayabildiği bir ülkeydi. Bu tartışmalar aynı zamanda Türkiye’nin demokratik bir ortama sahip olduğunu gösteriyor. Benim kişisel görüşüm ise her konuda özgürlük alanının genişletilmesinin gerekli olduğudur. Bu tartışma, birinci derecede demokratik alanla ilgilidir. AB’nin etkileneceği şeyler bellidir. Bunun yol haritası da bellidir. AB sürecinde de özgürlükler alanı önemlidir. Türkiye, bu konuşulan konuların tamamını geride bırakacaktır." 
     
     AİHM’DEN ÇIKACAK KARAR 
     Aydın, gelecek günlerde Avrupa İnsan Hakları Mahkemesi’nden AİHM 
     terör örgütü elebaşı Abdullah Öcalan konusunda çıkacak kararla ilgili olarak hükümetin nasıl bir yol izleyeceğini soran bir gazeteciye de "Karar çıksın bakalım. Buradan çıkacak karar, bu konuda son nokta olmayacaktır. Kararla ilgili devam etmesi gereken bir süreç olacaktır" yanıtını verdi. 7-8 saat süren Bakanlar Kurulu toplantılarında bu konuların enine boyuna tartışıldığını vurgulayan Aydın, şunları söyledi "Hatta 3-5 günlük meseleler değil aylar yıllar sonra Türkiye’nin karşılaşacağı sorunlar da burada tartışılıyor. Bu konu, Türkiye’nin haklı olduğu bir konudur. Ülkemiz terör nedeniyle büyük kayıplar vermiştir. AİHM, Öcalan konusunda bir karar verirse bununla ilgili olarak hükümet, milletle birlikte gerekeni yapacaktır." Bakan Aydın, daha sonra, Konya Büyükşehir Belediye Başkanı Tahir Akyürek’i makamında ziyaret etti. 
     
</TEXT>
</DOC>
