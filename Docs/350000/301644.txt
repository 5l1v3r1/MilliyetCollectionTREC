<DOC>
<DOCNO> 301644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonspo13.html </URL>
<DATE> 2004/12/28/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Konyaspor, Alper'i renklerine bağladı... 
</HEADLINE>
<TEXT>

     Kayserispor'un defans oyuncusu Alper Akıcı, Konyaspor ile 1,5 yıllığına sözleşme imzaladı. 
     Konyaspor Kulübü Başkanı Ahmet Şan, kulüp binasında yapılan imza töreninde, başarılı defans oyuncusu Alper ile 1,5 yıllığına sözleşme imzaladıklarını söyledi. 
     Alper'in transferiyle Konyaspor'un defans bloğunu güçlendirdiklerini anlatan Şan, Murat Duman ile takas şeklinde gerçekleşen transferin Konyaspor camiasına hayırlı olmasını diledi. 
     Konyaspor ile daha önce de transfer görüşmeleri yaptığını, ancak anlaşmanın bugüne kısmet olduğunu ifade eden Alper ise ''Önemli olan bireysel değil takım başarısıdır. Bu nedenle arkadaşlarımızla uyum içinde çalışarak Konyaspor'u ilk 5 takım arasına sokmak istiyoruz. Konyaspor'un yeni defans anlayışı 4'lü futbolcudan oluşuyor. 3-5-2 sisteminden 4-4-2 sistemine kamp döneminde en iyi şekilde adapte olmaya çalışacağım'' dedi. 
     Alper Akıcı, sezon başından bu yana Rizespor'da 3 maç, Kayserispor'da da 1 maç yaptığını anımsatarak, ''Eskiden forvet oyuncuları sık sık transfer olurdu. Anlaşılan artık defans oyuncuları sık transfer oluyor'' diye konuştu. 
     Alper, törenin ardından Konyaspor formasını giyerek fotoğraf çektirdi. 
     
</TEXT>
</DOC>
