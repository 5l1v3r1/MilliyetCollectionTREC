<DOC>
<DOCNO> 336553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/spor/spo10.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas diz çöktü 0-1 
</HEADLINE>
<TEXT>


Lider Kırmızı-Beyazlı takım evinde takipçisi Vestel Manisa'ya boyun eğdi, Süper Lig'i garantileme fırsatını tepti. Mehmet'in golüyle gülen konuk ekipte kaleci Akın devleşti 


İkinci lig A Kategorisi'nde lider Sivasspor ile ikinci sıradaki Vestel Manisaspor'u karşı karşıya getiren kritik karşılaşma konuk ekibin 1-0'lık zaferiyle sonuçlandı. Ev sahibi takım bu şok sonuçla Süper Lig'e yükselmeyi matematiksel olarak garantileme fırsatını kaçırırken, Vestel Manisa liderlik ümidini güçlendirdi. 
Sivasspor ilk yarıda kötü bir futbol sergilerken, kontrataklarla gol arayan Siyah - Beyazlı takım 37. dakikada Mehmet'in sayısıyla üstünlüğü ele geçirdi. İkinci yarıda toparlanan ev sahibinde 48. dakikada İlhan'ın çok sert şutunda top direkten geri geldi. Kalan sürede genç kaleci Akın'ı bir türlü aşamayan Sivasspor sahadan puansız ayrıldı. 

Maçın karnesi 
HAKEMLER Cem Papila, İsmail Şencan, Ayhan Akgöz 
SİVASSPOR Akın 6 - Murat 5 Dk.84 Kadir , Can 5 , Hakan 5 , Hayrettin 6 - Serdar 5 , Serkan 5 , Ertuğrul 5 Dk.62 Ufuk 5 , İlhan 6 - Muhammed 5 , Mehmet 5 Dk.78 Çetin 4 
VESTEL MANİSA Akın 8 - İnanç 7 , Özgür 6 , Emre 6 , Nezir 6 - Serkan Dökme 5 , Uğur 7 , Murat 6 Dk.70 Soner 5 , Mustafa 5 Dk.52 Hüseyin 5 , Hakan 6 - Mehmet 6 Dk.85 Birol 
GOL Mehmet Dk.37 
SARI KARTLAR Akın, Emre, Serkan, İnanç Vestel Manisa 

Vestel de tamam gibi 

KRİTİK NECMİ KEPÇETUTAN 

İki takımın da üzerinde belirgin bir baskı vardı. Sivasspor bu maçı kazanıp, Süper Lig'i matematiksel olarak da garantilemek amacındaydı. Bu sadece takım üzerinde değil, bütün Sivas kentinde de yaşanan bir gerilimdi. Vestel Manisaspor'un derdi ise daha başkaydı. Onlar da stresliydi. İki haftadır aldıkları yenilgilerle bir anda telaşa kapılmışlardı. Çünkü Sivas deplasmanından da puansız dönmeleri halinde ligin son dört haftasına çok daha sorunlu gireceklerdi. Belki de potanın dışında kalabileceklerdi. 
Bu nedenle temkinli başladı oyuna konuk ekip. Teknik direktör Levent Eriş daha çok savunmaya dönük bir futbol oynattı takımına. Haklıydı da. Manisa ekibi, önce rakibin oyununu bozmakla uğraştı, savunmada ve orta alanda iyi mücadele etti, Sivasspor'u adeta kımıldatmadı. İlk yarının sonlarına doğru bir ölü topla gelen golle stratejilerinin ilk bölümünü başarıyla tamamladı. 
İkinci yarıya daha da kapalı bir oyunla başladı Vestel Manisa. Bu da doğal olarak oyunda üstünlüğün ev sahibi takıma geçmesine yol açtı. Sivasspor baskıyı arttırdı. Ancak bu baskı birkaç pozisyon dışında etkili olmaktan uzaktı. İlhan'ın direkten dönen şutu, son dakikalarda kaleci Akın'ın mükemmel kurtarışı onlar adına talihsizlikti. 
Bu sonuç şüphesiz Vestel Manisaspor'u oldukça rahatlattı. Hatta Süper Lig kapısını sonuna kadar açtı. Sivasspor'un ise kaybı yok. Bu maçı bir puanla bitirselerdi rakamsal olarak da işi garantiliyorlardı. Gereksiz stresin bedelini ödeyen Kırmızı - Siyahlılar, şampiyonluk turunu gelecek haftalara bıraktılar. 


</TEXT>
</DOC>
