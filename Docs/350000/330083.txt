<DOC>
<DOCNO> 330083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun45.html </URL>
<DATE> 2005/04/04/ </DATE>
<TIME> 21.39 </TIME>
<AUTHOR>  </AUTHOR>
<HEADLINE>
Bucca gözaltı kampında ayaklanma... 
</HEADLINE>
<TEXT>

     Irak'ın güneyinde, Amerikalıların idaresindeki gözaltı merkezi Bucca kampında Cuma günü ayaklanma çıktığı ve çok sayıda yaralı olduğu bildirildi. 
     Radikal Şii lider Mukteda Sadr'ın hareketine yakın bir hayır kurumu olan Şehit El Lah'ın genel sekreteri Sahib El Ameri, ayaklanma çıktığını, Amerikan askerlerinin plastik mermi kullanarak ateş açtığını ve mahkumları vurduğunu söyledi. 
     Çadırların yakıldığını ve 3 gündür merkezde elektrik ve su olmadığını belirten El Ameri, ayaklanmanın çapı ve yaralı sayısıyla ilgili ayrıntı vermedi. 
     6 bin 54 mahkumun bulunduğu Ümmü Kasr yakınlarındaki kampta bir önceki ayaklanma 31 Ocak'ta çıkmış, 4 mahkum ölmüştü. 
     El Ameri, Sadr milislerinden birinin hastalandığını ve cezaevi yönetiminin tedavi imkanı tanımaması üzerine ayaklanmanın çıktığı söyledi ve insan hakları örgütlerini duruma müdahale etmeye çağırdı. 
     Bu arada, cezaevi yönetiminin Amerikalı sözcüsü Yarbay Guy Rudisill, El Ameri'yi yalanlayarak, mahkumlara kötü muamele edilmediğini, tedavi isteklerinin geri çevrilmediğini ve böyle bir ayaklanmadan haberdar olmadıklarını söyledi. 
     Bununla birlikte, Uluslararası Kızılhaç örgütü, 1 Nisan'da ayaklanma çıktığı doğruladı. 
     Başkent Bağdat'taki Kızılhaç heyeti şefi Christophe Beney, mahkum ziyareti çerçevesinde merkezde Kızılhaç delegelerinin bulunduğunu ve durumu yakından takip ettiklerini söyledi. 
     
</TEXT>
</DOC>
