<DOC>
<DOCNO> 320014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy29.html </URL>
<DATE> 2005/03/02/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Zapsu AB önündeki tüm engeller aşılacak 
</HEADLINE>
<TEXT>

     Başbakan Recep Tayyip Erdoğan'ın danışmanı Cüneyd Zapsu, Türkiye'nin AB üyeliğiyle ilgili olarak önlerine sürülecek her türlü sorunun üstesinden geleceklerini söyledi. 
     Zapsu, Almanya'nın Köln kentindeki Crowne Plaza otelinde Avrupalı Türk Demokratlar Birliği ATDB tarafından düzenlenen, ''Türkiye, AB ile müzakere sürecinde nasıl ilerliyor'' konulu toplantıda bir konuşma yaptı. 
     AB'nin Kıbrıs sorunuyla, sözde Ermeni soykırımını, ayrıca Kürtler ve Aleviler gibi bir takım konuları masaya getirdiğini belirten Zapsu, bu konuların Türkiye'nin ilerlemeler kaydetmeye başladığı bir dönemde gündeme getirilmesini eleştirdi. 
     Türkiye'nin müzakere tarihi aldığına işaret eden Zapsu, ''Artık 'imtiyazlı ortaklık' gibi modeller ve engelleme girişimleri mazide kaldı. Bundan sonra gelecekte ne olacağına bakmak gerekir'' dedi. Türkiye'nin coğrafyası, nüfusu ve farklı kültürü hakkında tartışmaların artık gereksiz olduğunu ifade eden Zapsu, ''Türkiye kendi içinde uyum çalışmalarını sürdürüyor. Reform yasalarının uygulanmasına gayret gösteriliyor. Ancak bu biraz zaman alacak. 7 Mart'ta Türkiye-AB görüşmeleri yapılacak ve 3 Ekim'de müzakerelere başlanacak'' diye konuştu. 
     Zapsu, toplantıdan sonra Türk gazetecilerine yaptığı açıklamada ise Türkiye'nin müzakere sürecinde tüm eksikliklerini tamamlayacağını ifade ederek, ''AB yolunda bugüne kadar üzerimize düşen çalışmaları yaptık ve yapmaya da devam edeceğiz. Önümüze pek çok konuda zorluklar çıkartıldı, ancak hepsini aşarak bir tarih aldık. Önümüze sürülen her türlü sorunun üstesinden geleceğiz'' dedi. 
     Cüneyd Zapsu, Alman Birlik partileri federal meclis grubunun, ''Ermeni katliamı''na ilişkin bir tasarıyı meclise getirme kararıyla ilgili olarak da, ''Bu son gelişmeye çok şaşırdım. Ermeni meselesinden çekinmeye gerek yok. Bizim dedelerimiz böyle şeyler yapmış olsalardı, Doğu Avrupa'da insan kalmazdı. Meseleyi çok fazla büyütmemek gerekir. Birlik partileri CDU CSU 17 Aralık öncesi Türkiye'nin AB üyeliğine de karşı çıktı ve çok açık söyleyeyim yenildiler. Bunun sıkıntısını yaşıyorlar. Hükümete geldiklerinde farklı hareket edeceklerdir'' diye konuştu. 
     Alman Sosyal Demokrat Parti SPD milletvekili Rolf Mützenich de, toplantıda yaptığı konuşmada, ''Türkiye'nin AB üyeliği için yapması gereken çok iş olduğunu'' söyledi ve bunlar arasında ''din ve devlet işlerinin kesin olarak birbirinden ayrılması, Türk Silahlı Kuvvetleri'nin etkisinin azaltılması, adaletin bağımsızlığının geliştirilmesi, Kıbrıs sorununun ve Yunanistan'la mevcut sorunların giderilmesi'' konularını saydı. 
     Hıristiyan Demokrat Birlik Partisi CDU federal meclis milletvekili Wolfgang Bosbach ise ''AB artık sınırlarını belirlemeli. Ortadoğu'ya doğru uzanmamalı. AB ekonomik bir birlik olarak kuruldu, ama şu anda bulunduğu konum itibarıyla siyasi bir birlik haline geldi. Yeni üye olacak ülkelerle AB'nin nereye gideceği henüz belli değil. Türkiye'nin AB'ye tam üyeliği konusunda endişelerimiz var'' dedi. 
     Türkiye için en uygun modelin ''imtiyazlı ortaklık'' olacağını belirten Bosbach, Türkiye'nin coğrafya ve kültür açısından Avrupa'ya ait olmadığı şeklindeki gerekçeleri tekrarlamak ve bunun üzerine tartışmak istemediğini, ancak coğrafi ve ekonomik sınırları olan AB'nin, Türkiye'nin getireceği yükü kaldıramayacağını savundu. 
     
</TEXT>
</DOC>
