<DOC>
<DOCNO> 329850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/yazar/uras.html </URL>
<DATE> 2005/04/03/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Antakya'da "çan, ezan, hazan" 
</HEADLINE>
<TEXT>


Antakya'da, İsa'nın 12 havarisinden Sen Piyer'in MS 29 - 40 yıllarında yandaşlarıyla yaşadığı ve kiliseye dönüştürülen mağarayı gezdik. Mağarada sunağın hemen dibinden kaynadığı söylenen şifalı su ile parmaklarımı ıslattım. Yaygın inanç doğrultusunda şifalı suyu, vücudumun iyileşmesini istediğim yerlerine sürdüm... Bu kilise, Hıristiyanların kutsal kiliselerinin en önemlilerinden biriymiş. 
Antakya'nın her yanı tarih. Antakya Müzesi, dünyanın en büyük mozaik müzesi. Mozaiklerin özelliği günlük hayatı, çevreyi, yaşamı yansıtması. Roma çağında Antakya'daki mozaik okulu öğrencileri tüm şehri mozaikle donatmış... 
Müzedeki mozaikler ve höyüklerden çıkan eserler insanı büyülüyor. 
Müze Müdürü Faruk Kılınç, çevrede 326 höyük olduğunu, bunların sadece 5'inde kazı yapılabildiğini söylüyor. 

Cami, kilise, havra... 
Rehberimiz Zübeyir Yılmaz, bizi Antakya Hıristiyan Ortodoks Kilisesi'ne götürdü. Cemaat Vakfı Başkanı Josef Naseh ile görüştük. Peder Dimitri Doğum ile tanıştık. Arapça ibadet yapılan kilisenin Antakya'da 7 bin, Mersin'de 2 bin cemaati var. 
Daha sonra Antakya Katolik Kilisesi'ni ziyaret ettik. Eski bir Antakya evinin restorasyonu ile oluşturulan kilisenin pederi Dominik Bertiğli ve genç rahibe Maria Zambon ile sohbet ettik. Maria Zambon'un Antakya ile ilgili kitabı yakında İtalya'da yayımlanacak. Katolik Kilisesi, Sarımiye Camii ve havranın duvarları birbirine yaslanmış. Üçü bir arada işte Antakya'da bu 3 dinin birlikteliğini "çan, ezan ve hazan" diyerek sembolleştiriyorlar. 
Kurtuluş Caddesi'ndeki cami, Hazreti İsa'nın müritlerinden ilk "inanan"lardan ve de bu uğurda canını veren "Habib - i Naccar"ın adını taşıyor. Yerin 4 m derininde Habib - i Naccar'ın türbesini, caminin bahçesinde Yahya ve Yunus türbelerini ziyaret ettik. Habib - i Naccar'ın da güçsüzlere güç, hastalara şifa dağıttığı söyleniyor. O nedenle güç ve şifa arayanlar türbesine geliyor. 

Her yer tarih 
Antakya Vali Yardımcısı Aydın Akkar, ilin turizm potansiyelini öne çıkarmak için valiliğin, tarihi dokunun düzenlenmesine önem verdiğini söylüyor. 
Yapımı 2 asır önceye dayanan Antakya'nın taş evleri geniş avluları, avludaki havuzu, su kuyusu ve meyve ağaçlarıyla görülmeye değer. Dar sokaklarda dolanıp görebildiklerimizi gördük. 
Uzunçarşı ve Aktarlar çarşısını gezdik. Çarşıya gelenlerden karnı acıkan, kasaba et kestiriyor. Kasabın yanındaki fırında tepside pişirttiği et kebabını dükk nın arkasındaki masalarda yiyerek karın doyuruyor. Vilayet Özel Kalem Müdiresi Meziyet Gökalpay'ın tavsiyesiyle Metin Tansal'ın "Sultan Sofrası"nda "ekşi aşı, saç oruğu, katıklı ekmek, mumbar" yedik. Peynirci Halil Uzunparmak'tan "Antakya'nın cara peyniri"nden satın aldık. 
Antalya Valisi Abdülkadir Sarı, tarımda sulama yapılmasına, sanayide altyapının geliştirilmesine, turizmde tabii ve tarihi varlıkların tanıtılmasına ve Antakya Havaalanı inşaatının en kısa sürede tamamlanmasına çaba gösteriyor. 



</TEXT>
</DOC>
