<DOC>
<DOCNO> 309162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun50.html </URL>
<DATE> 2005/01/25/ </DATE>
<TIME> 21.48 </TIME>
<AUTHOR>  </AUTHOR>
<HEADLINE>
New York metrosunda yangın 
</HEADLINE>
<TEXT>

     New York metrosunun ana hatlarından olan, günde 110 bin yolcu taşıyan C hattında pazar günü çıkan yangının milyonlarca dolar hasara yol açtığı açıklandı. 
     New York Ulaştırma İdaresi Başkanı Lawrence Reuter'in verdiği bilgiye göre, metroda kışın yaşayan binlerce yoksul kişiden birinin kazayla çıkardığı sanılan yangın, elektrik hatları, röleler ve diğer idari aksama büyük zarar verdi. Onarımın birkaç yılda tamamlanması bekleniyor. Yangının, metrodaki yoksul kişinin kullandığı alışveriş arabasında ''ısınmak için'' yaktığı ateşten çıktığı sanılıyor. 
     Manhattan-Brooklyn-Queens C hattındaki yangın, kısmen koşut geçtiği günlük 470 bin yolculu A hattına da zarar verdi. 
     New York metrosu, ABD tarihinin gördüğü en büyük terör yıkımı olan, 3 bin kişinin öldüğü 11 Eylül 2001'deki 110 katlı İkiz Gökdelenler'in çöküşünden beri en büyük zararı bu yangında gördü. 
     
</TEXT>
</DOC>
