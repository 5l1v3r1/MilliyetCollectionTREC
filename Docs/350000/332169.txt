<DOC>
<DOCNO> 332169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun65.html </URL>
<DATE> 2005/04/11/ </DATE>
<TIME> 23.09 </TIME>
<AUTHOR>  </AUTHOR>
<HEADLINE>
Chirac Avrupa Anayasası'nı savundu 
</HEADLINE>
<TEXT>

     Fransa Cumhurbaşkanı Jacques Chirac, Avrupa Anayasası'nı savundu ve ''Bu anlaşma Avrupa'ya geleceğin kapısını açıyor'' dedi. 
     Fransa'ya 4 günlük resmi ziyarette bulunmak için eşi Maria Jose Rita ile Paris'e gelen Portekiz Cumhurbaşkanı Jorge Sampaio ile akşam yemeği yiyen Chirac, şöyle konuştu 
     ''Bugün Avrupa'yı inşa etmek bizlerin ortak kaderi. Tıpkı Fransız halkı gibi Portekiz halkı da yakında referandumla Avrupa Anayasası hakkında fikrini beyan edecek. Siz de benim gibi bu anayasanın Avrupa'ya geleceğin kapısını açtığına ikna oldunuz. İşte bu yüzden, bu demokratik tartışmanın başarıyla sonuçlanması için, temelini adalet ve dayanışmadan alan sosyal bir Avrupa modeli için elimizden geleni yapıyoruz.'' Yemekte Dışişleri Bakanı Diogo Freitas do Amaral, Eğitim Bakanı Maria de Lurdes Rodrigues, işadamları ve Portekizli sanatçı Maria de Medeiros ve şarkıcı Lio ve Marie Myriam gibi isimlerin de bulunduğu belirtildi. 
     
</TEXT>
</DOC>
