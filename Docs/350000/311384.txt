<DOC>
<DOCNO> 311384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo11.html </URL>
<DATE> 2005/02/01/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bu İddaa kaçmaz, devlerde yüksek oran var .. İşte bankolar, bombalar 
</HEADLINE>
<TEXT>

     Bu haftaki İddaa programında devlere verilen oran çok iyi. Emin olun bu fırsat bir daha gelmez. 7 maçtır gol bile yemeyen Chelsea ve deplasmandaki Monaco’ya oynanır. 
     İddaa programında tam 51 karşılaşma var. Bu, bahisseverlerin avantajı. Çünkü kafanız fazla karışmayacak, takımların performanslarını ve son durumlarını daha iyi analiz edebileceksiniz. Programda dikkat çeken her zaman 1.10, 1.15 gibi küçük oranların verildiği dev kulüplere bu kez daha yüksek oranların verilmesi. 
     İlk takımımız komşu Yunanistan’dan. Olympiakos’un kendi evinde İraklis’e yenilmesi büyük sürpriz olur. Belçika Ligi’nin en formda takımlarından Genk, Germinal önünde favori. İtalya Serie A’yı ele aldığımızda, ilk olarak Juventus’u görüyoruz. Zirvedeki yerini korumakla kalmayıp, rakipleriyle arasındaki puan farkını her hafta açan Torino temsilcisi, Sampdoria engelini geçecektir. Bologna maçında sakatlanan Shevchenko bu haftaki Messina deplasmanında Milan formasını giyemeyecek. Ama Milan’a verilen 1.65’lik oran kulağa hoş geliyor. 
     ..Ve Chelsea. Londra ekibi için söylenecek çok şey var. Jose Mourinho’nun gelişiyle bambaşka bir havaya bürünen Chelsea, ligde son 7 maçtır gol bile yemiyor. Bu sezon ligde sadece Manchester City’e 1-0 mağlup olan Chelsea, son 7 maçtır da üst üste kazanıyor. Blackburn ise Premier Lig’in en istikrarsız takımlarından biri. Chelsea adına 1.40’lık oran asla kaçırılmamalı. 
     Söz Premier Lig’den açılmışken, Arsenal-Manchester United maçında bizce beraberlik ön planda. Riske girmeye değer. Kendi evinde Norwich’i ağırlayan Everton da Gravesen gibi önemli bir yıldızını kaybetse de üç puana yakın taraf. 
     Bir tahmin de Fransa’dan verelim. Caen deplasmanındaki Monaco, skoru değiştirebilecek o kadar çok yıldıza sahip ki, rakibi önünde fazlasıyla ağır basıyor. 
     Şansınız bol olsun. 
     
     Uç sayılık atış 

     İtalya Ligi’nde haftanın favorileri Juventus, Inter ve Roma... Bu takımlara verilen oranlar sırasıyla 1.35, 1.15 ve 2... Kuponlarınızdan eksik etmeyin kazancınızı 3’e katlayın 
     
     224 Juventus-Sampdoria 

     Juventus, Serie A’da emin adımlarla şampiyonluğa koşuyor. Siyah-Beyazlılar, takipçisi Milan ile aradaki puan farkını da 8’e yükseltti. Capello’nun öğrencilerinin kafası çok rahat. Stressiz çıkacakları Sampdoria maçından 3 puanla ayrılmamaları için hiçbir neden yok. Konuk ekip ise deplasmanlarda tehlikeli bir takım. Ama Della Alpi’den galibiyet çıkarmaları çok zor gözüküyor. Ev sahibinde Nedved’in yokluğu orta sahayı zorlayabilir. 
     
     225 Inter-Atalanta 

     Inter, İtalya Ligi’nin sahasında en iyi oynayan takımlarından biri olan Palermo deplasmanında elde ettiği 2-0’lık flaş galibiyetle üst sıraları zorlamaya başladı. Vieri de attığı gollerle Adriano’nun yokluğunu aratmadı. Avrupa’nın tek yenilgi yüzü görmeyen takımı olan Mavi-Siyahlılar, ligin dibinde yer alan rakibi Atalanta’yı San Siro’da kolay geçecektir. 
     
     226 Lazio-Brescia 

     İki zor durumdaki takımın maçı. Lazio’nun, Papadapoulo’nun göreve gelmesiyle başlayan yüksek formu son karşılaşmalarda tersine döndü. Üç maçtır sahadan mağlubiyetle ayrılan Mavi-Beyazlılar tekrar küme düşme korkusunu yaşamaya başladı. Brescia da zor günler geçiriyor. Son yedi maçında 5 mağlubiyet, 2 beraberlik aldı. Birçok maçta şanssızlığının kurbanı olan Lazio kaliteli kadrosuyla galibiyete yakın taraf. 
     
     231 Lecce-Roma 

     Roma şu anda İtalya Ligi’nin en formda takımlarından biri. Son dokuz maçında sadece tek yenilgi aldı, altı da galibiyeti var. Özellikle 2-0 geriye düştükleri maçta Messina önünde 3-2’lik zafere ulaşarak, güçlerini bir kez daha ispatladılar. Lecce, Çizme’nin en açık oynayan takımlarından. Totti, Montella ve Cassano çok formda. Bu süper üçlü Lecce savunmasında oluşan açıkları affetmez. 
     
     232 Livorno-Reggina 

     Livorno sahasında çok iyi futbol oynayan ve olumlu sonuçlar alan bir takım. Bunu özellikle Milan karşısında iki hafta önce aldıkları galibiyetle gösterdiler. Son maçta Chievo’ya kaybetmesine rağmen futboluyla göz doldurdu. Reggina da kaliteli bir takım. Güç olarak iki takım da birbirine yakın. Bu karşılaşma için düşünülmesi gereken en ideal tahmin beraberlik olur. 
     
     233 Messina-Milan 

     Milan iki haftadır mağlup... Önce Livorno ardından sahasında Bologna’ya kaybedince şampiyonluk yarışında lider Juventus’un 8 puan gerisine düştü. Kırmızı-Siyahlılar’da moraller çok bozuk. Takımın herşeyi Andriy Shevchenko’nun sakatlığı da can sıkıyor. Ukraynalı yıldızın forma giymesi zor. Messina ise evinde çok iyi. 7 maçın 6’sını sahasında kazandı. Milan her zaman favoridir ama bu maç çok riskli. 
     
     34 Udinese-Chievo 

     Sezonun flaş ekiplerinden Udinese birdenbire müthiş bir düşüşe geçti. Siyah-Beyazlılar son 5 maçın 4’ünü kaybedince üçüncülüğü de Inter’e kaptırdı. Chievo da kümede kalma mücadelesi veriyor. Sarı-Lacivertliler, iki haftadır iyi. Önce Inter’den San Siro’da 1 puan aldılar ardından Livorno’yu devirdiler. Ancak bu karşılaşma Udinese için kırılma noktası niteliğinde. Ev sahibi daha şanslı. 
     
     235 Siena-Cagliari 

     Haftanın tahmini en zor maçlarından biri. Bu karşılaşmadan çıkacak herhangi bir sonuca kimse şaşırmamalı. Çünkü özellikle Siena çok istikrarsız ve garip bir takım. Kazanması gereken maçları alamıyor. Ama geçen pazar Sampdoria gibi İtalya’nın en zor deplasmanlarından birinde üç puanı son anda kaçırıyor. Cagliari sahasında canavar ama deplasmanda karnesi pek parlak değil. Siena’nın bu üç puana çok ihtiyacı var. 
     
     236 Fiorentina-Palermo 

     Fiorentina içine girdiği krizden bir türlü kurtulamıyor. Son beş maçta sadece tek puan alabilen Mor Menekşeler küme düşme potasının üstüne kadar geriledi. İki maçtır görevde olan yeni teknik direktör Dino Zoff da henüz olumlu şeyler yapamadı. Ama bu karşılaşma Fiorentina için dönüm noktası olabilir. Palermo’nun puan kaybetme lüksü bulunuyor ama ev sahibinin neredeyse hiç yok 
     
     313 Bologna-Parma 

     Bologna son altı haftalık periyot gözönüne alındığında Inter ile beraber İtalya’nın en başarılı takımı. Mazzone’nin öğrencileri bu dönemde 4 galibiyet, 2 beraberlikle 14 puan topladı. Özellikle Milan’ı devirdikleri maçta göz dolduran futboluyla alkış aldı. Ancak karşılarında bu sefer kendileri gibi formu yükselen bir takım var. Parma da son 4 maçtan 3 galibiyet çıkardı. Ama saha ve seyirci avantajıyla Bologna ağır basıyor. 
     
     Ada’da derbi ateşi 

     İngiltere Premier Ligi’nde haftanın maçı Arsenal-Manchester United arasında. Bu karşılaşmada beraberlik ağır basıyor. Everton ve Chelsea ise galibiyete yakın 
     
     113 West Bromwich-C.Palace 

     Premier Lig’in son sırasına demir atan West Bromwich’te gözle görülür bir kıpırdanma var. Ligde Manchester City galibiyetiyle silkinen Bromwich, FA Cup’ta, Tottenham ile berabere kaldı. West Bromwich Albion, son görüntüsüyle savunmasındaki zaaflardan bir nebze olsun kurtulmuş gibi. Premier Lig’in 17. sırasında yeralan ve düşme tehlikesiyle karşı karşıya kalan C.Palace’ın da bu maçtan mutlaka puan çıkarması gerek. Palace’ın bu maçta en büyük silahı 14 golle, Arsenal’lı Henry’nin arkasında ikinci sırada bulunan Johnson olacak. Beraberliğin ağır bastığı bir karşılaşma. 
     
     114 Portsmouth-Middlesbrough 

     Portsmouth ligin en rahat ekiplerinden biri. Stresten hayli uzak durumda. Ancak geçen hafta Chelsea yenilgisi bu ekip için bir ölçü olmamalı. Elbette bu değerlendirmeyi Chelsea’nin müthiş formuna da bağlamakta fayda var. M’Boro ise ne zaman ne yapacağı hiç belli olmayan bir ekip. FA Cup’ta Manchester’a boyun eğen Middlesbrough kadro olarak rakibine büyük bir üstünlük kuruyor. İlk tercih evsahibinden yana olmalı, ikinci seçenek beraberlik olabilir. 
     
     122 Arsenal-M.United 

     Haftanın en zor maçlarından biri. İki takım da, Ada’daki birçok otorite tarafından şimdiden şampiyon ilan edilen Chelsea’nin takipçisi. Arsenal ve Manchester’ın bu mücadelesi aslında ikincilik için kapışan iki takımın randevusu olacak. Bu tip tahmini zor karşılaşmalarda beraberlik oynanması mantıklı. 
     
     123 Bolton-Tottenham 

     Bolton rakibine oranla daha formda. Tottenham’da büyük bir düşüş olduğu gerçek. İyi kadrolarına rağmen Premier Lig’de istikrarsız bir görüntü çizen Londra temsilcisi zor bir deplasmana gidiyor. Bolton’un kendi evinde oynadığı büyük karşılaşmalara iyi konsantre olduğunu unutmayalım. Arsenal önünde aldıkları galibiyet de bunun en güzel kanıtı. Bolton rakibine oranla bir adım önde gözüküyor. 
     
     124 Charlton-Liverpool 

     Charlton Premier Lig’in en ilginç takımlarından biri. Mütevazı kadrolarına rağmen tam bir sistem takımı olmanın faydalarını kullanıyor. İstikrarı yakalayabilen Charlton, ligin de üst sıralarında yeralıyor. Stresten uzak evsahibi, bu düşünceyle sahaya çıkacak. Liverpool açısından ise bu sezon işler istenildiği gibi gitmedi. Uzun süre yaşadığı forvet sıkıntısını Morientes’le kapamaya çalışan menacer Betinez’in Ada’daki kredisi de tükenmek üzere. Liverpool’un bu karşılaşmada yenilmemesi gerek. Bu maç için 0 veya 2 oynanabilir. 
     
     242 M. City-Newcastle United 

     Anelka’yı gönderen Manchester City, Fransız yıldızın eksikliğini mutlaka hissedecektir. Ancak karşısında öyle bir rakip var ki, Manchester’ın kolay gol bulma şansı yüksek. Çünkü Newvastle belki de tarihinin en kötü defansına sahip. Souness bu krizi bir türlü sonlandıramadığı için büyük tepki alıyor. Eğer Newvastle aynı zaaflarını sürdürürse, Manchester açısından işler kolay gider ve üç puan evsahibinin olur. 
     
     243 Birmingham-Southampton 

     İşte haftanın sürpriz sonucu bu 90 dakika bitiminde çıkabilir. Southampton düşme tehlikesi yaşıyor ve eğer Birmingham deplasmanından üç puan çıkarırsa, çok rahatlar. Ayrıca Southampton’ın geçen hafta kendi evinde Liverpool’u 2-0’la geçtiğini unutmamak gerek. Kuponlarındaki katsayıyı arttırmak isteyenler riske giren Southampton’ı düşünebilir. 
     
     244 Fulham-Aston Villa 

     Fulham bir iyi bir kötü gidiyor. Ne zaman ne yapacağı belli olmayan Fulham, ilk bakışta Aston Villa karşısında favori gözüküyor. Villa’nın deplasman karnesi ise pek içaçıcı değil. Ortada bir mücadele olmasına rağmen rakamlar Fulham’ın kazanacağını söylüyor. 
     
     246 Everton-Norwich 

     Sezon başında Rooney’nin gitmesinden sonra Everton’ın çok sıkıntı çekeceği düşünülmüştü. Ancak forvet problemine kısa sürede çözüm getiren Everton, Real Madrid’e giden Gravesen’i de pek aramıyor. Kısıtlı kadrosuna rağmen bu sezon Premier Lig’de iyi işler yapan Everton, Norwich önünde mutlak favori. Düşme sıkıntısı yaşayan Norwich’in bu zorlu deplasmandan puan çıkarması hayli zor. 
     
     251 Blackburn-Chelsea 

     Bu maçı Chelsea cephesinden değerlendirmekte fayda var. Rakipleri Arsenal ve Manchester United’ın bu hafta birbirleriyle oynaması Londra ekibinin büyük avantajı olacaktır. Aradaki puan farkını giderek açan Mourinho’nun öğrencileri Blackburn deplasmanında da kazanmaya çok yakın. Blackburn ağır bir savunmaya sahip ve Chelsea’nin hızlı forveti karşısında işi çok zor. Banko Chelsea. 
     
     Lyon ve Monaco uçurur 

     Fransa Ligi’nin zirvesinde yer alan Kırmızı-Lacivertliler, Bastia engelini zorlanmadan geçecektir. Kupada ise Monaco, Caen deplasmanında galibiyete yakın 
     
     111 Bastia-Lyon 

     Kötü hava şartları nedeniyle ertelenen maçta lider Bastia, Lyon’a konuk oluyor. Fransa Ligi’nin zirvesinde yer alan Kırmızı-Lacivertliler kaliteli kadrosuyla bu deplasmandan 3 puan çıkaracak güce fazlasıyla sahip. Çünkü Le Guen’in öğrencileri kazanıp, takipçisi Lille ile puan farkını 7’e yükseltmek istiyor. Bastia ise son 7 maçta 5 yenilgi, 1 beraberlik, 1 mağlubiyet sadece 4 puan alabildi. Bastia’nın tek özelliği ligdeki 5 maçını da evinde kazanması. 
     
     125 Strasbourg-St.Etienne 

     İki takım da ligde orta sıralarda yer alıyor. Belki bir ihtimal St. Etienne’in Avrupa’ya gitme şansı bulunuyor. Ama yarı finale kadar gelmişken, Avrupa’ya gitmenin daha kestirme yolu Lig Kupası’nı almak yada en azından finale yükselmek. İki takım da güç dengesi olarak birbirlerine çok yakınlar. Strasbourg evinde çok etkili. St. Etienne de kolay kolay pes etmez. Eşitliğin 90 dakikada bozulması zor. 
     
     252 Caen-Monaco 

     Bu karşılaşma bahisseverler için büyük fırsat. Gerçi deplasman maçları her zaman risklidir ama Monaco’nun müthiş formuyla kazanması yüksek ihtimal dahilinde. Kırmızı-Beyazlılar, 4’ü üst üste olmak üzere son yedi maçın altısını kazandı, tek beraberlikleri var. Didier Deschamps’ın öğrencilerini Caen’in durdurması da pek imkan dahilinde gözükmüyor. Monaco kazanıp, finale yükselecektir. 
     
     Serie B’de iki banko 

     İtalya 2. Ligi’nde iki takım ön plana çıkıyor. Catania sahasında kümede kalma savaşı veren Catanzaro’yu Verona da ligin son sırasında yer alan Venezia’yı kolay geçer 
     
     241 Catania-Catanzaro 

     Catania favori. Sahasında etkili sonuçlar alan ev sahibi hiç deplasman galibiyeti bulunmayan Catanzaro’yu kolay geçecektir. 
     
     314 Albinoleffe-Pescara 

     Ev sahibi orta sıralar için mücadele veriyor. Pescara da bu deplasmandan en az 1 puanla dönmeyi amaçlıyor. 
     
     315 Ascoli-Arezzo 

     Ascoli’nin 1. Lig’e çıkma şansı sürüyor. Arezzo ise rakibine göre daha amaçsız bir takım. Ascoli kazanıp, iddiasını devam ettirme parolasıyla sahaya çıkacak. 
     
     316 Verona-Venezia 

     Fazla söz söylemeye gerek yok. Verona, sonuncu Venezia’yı zorlanmadan devirir. 
     
     321 Crotone-Vicenza 

     Vicenza sahasında canavar, dışarıda ise bu görüntüsünden çok uzak. Crotone kümede kalabilmek için bu maçı kazanmak zorunda. 
     
     322 Bari-Cesena 

     İşte programın sürprize en açık maçlarından biri. Cesena, Bari’den daha iyi bir takım. Kazanırsa kimse şaşırmasın. 
     
     323 Piacenza-Modena 

     Bu karşılaşmayı ev sahibi kaybetmez. En kötü ihtimal 1-0 olur. 
     
     324 Ternana-Empoli 

     İki takım da dört maçtır kaybetmiyor. Zirve mücadelesi yapan Empoli kazanmak istiyor ama zor bir deplasmanda. Tipik bir beraberlik maçı. 
     
     Genoa-Torino 

     Serie B’de haftanın en önemli maçı. Lider Genoa, dördüncü Torino karşısında saha ve seyirci avantajıyla bir adım önde. 
     
     326 Treviso-Perugia 

     Treviso 3 maçtır kazanıyor. Perugia zirve mücadelesi yapıyor. Eşitliğin bozulması çok zor. 
     
     331 Triestina-Salernitana 

     İki takım da sıralamada altlı üstlü. Oynamak isteyenler şansını beraberlikten yana kullansın. 
     
     Betis’ten şaşmayın 

     İspanya Kral Kupası sürprizlere gebe. En garanti maç Real Betis-Gramenet mücadelesi. Oranı belki az ancak kuponlarda mutlaka yer verilmeli 
     
     214 Numancia-A.Madrid 

     İspanya Kral Kupası’nda ertelenen maçta Numancia ve Atletico Madrid karşı karşıya gelecek. İki takımın ligdeki performanslarına bakıldığında Atletico Madrid’in daha avantalı olduğu söylenebilir. Ancak Kupa maçları her türlü sürprize açık mücadeleler. Kaldı ki, Numancia lig sonuncusu olmasına rağmen Kupa’da kendi evinde oynadığı maçtan bir beraberlik alabilir. Bu skor, Atletico Madrid’in de işine yarayacak bir skor olacaktır. Kupa mücadelelerinin iki maç üzerinden oynandığı unutulmamalı. 
     
     215 Osasuna-Sevilla 1-2 

     Sevilla kendi evinde oynadığı ilk maçta rakibini mağlup etti belki ancak, tur yine de kolay olmayacak. Osasuna La Liga’nın en zor deplasmanlarından biri ve ayrıca evsahibi ekip Kral Kupası’ndan sürpriz yapabilir. Bu sezonun flaş ekibi Sevilla karşısında Osasuna’nın galibiyet şansı yüksek. Ligde son olarak Barcelona’ya mağlup olan Sevilla’da büyük bir moral bozukluğu hakim. Osasuna ilk maçta aldığı yenilgi nedeniyle de mutlaka kazanmak zorunda. 
     
     2 Real Betis-Gramenet 2-2 

     Gramenet Kral Kupası’nda Barcelona ve Levante gibi iki La Liga takımını eleyerek Betis’in rakibi oldu. Kupa’daki ikinci lig takımı durumundaki Gramenet kendi evinde güçlü rakibi ile 2-2 berabere kalsa da, rövanşta fazla bir şansı yok. Çünkü Betis, İspanya’nın ofansif gücü en yüksek takımların başında geliyor. İyi bir kadroya sahip Betis, Gramenet’in Kral Kupası hayallerini bu 90 dakikada sona erdirecektir. 
     
     312 Valladolid-A.Bilbao 2-3 

     İlk maç Athletic Bilbao açısından çok zor geçmişti. Bilbao kendi evi San Mames Stadı’nda büyük bir taraftar desteğini arkasına aldığı için her takım için büyük bir tehlike durumunda. Ancak deplasmandaki maçlar için aynı şeyi söyleyemeyiz. Unutulmamalı ki, bu maçta alınacak beraberlik de Bilbao’ya yetecektir. Ancak Bilbao’nun kadrosuna ve La Liga tecrübesine güvenenler için, kuponlarda bu karşılaşma için 2ö denilebilir. 
     
     En iddialısı Club Brugge 

     Belçika Ligi’nde Oostende’yi gole boğan Mavi-Siyahlılar, kupa maçında La Louviere’i de çok rahat geçer. Charleroi ve Genk de ağır basıyor 
     
     213 Club Brugge-La Louviere 

     Club Brugge, kuşkusuz bu sezon Belçika’nın şampiyonluğa en yakın takımı... Avrupa’ya erken havlu atan Mavi-Siyahlılar’ın elinde sadece lig ve Belçika Kupası kaldı. Kupa karşılaşmasında La Louviere’le karşılaşacak olan Brugge, maçın mutlak favorisi olarak gözüküyor. Her ne kadar La Louviere ligde altıncı sırada bulunsa da formda Brugge’e karşı koyamaz. Son lig maçında Oostende’yi 7-3’lük skorla hezimete uğratan Mavi-Siyahlı ekip, taraftarlarına Avrupa’da yaşanan hayal kırıklığını unutturmak amacıyla sahaya çıkacak ve turu geçecektir. İddaa programında Brugge’ün galibiyeti için öngörülen 1.20’lik oran az gibi gözükse de banko kuponlarda bulunması gereken bir karşılaşma... 
     
     221 Genk-Germinal Ba 

     İddaa’cılara bir banko, Genk... Bu sezon evinde mağlubiyet yüzü görmeyen Racing Genk, Germinal’i rahatça geçer. İçeride sadece 8 gol yiyen Genk, sağlam savunması ile bu maçı kazanır. Ayrıca Mavi-Beyazlılar, son haftalardaki formuyla da dikkat çekiyor. Germinal’in deplasman karnesi ise pek parlak değil. 10 maçta sadece 2 galibiyet alabildiler. Bütün bilgileri masaya yatırdığımızda ibre, ev sahibini gösteriyor. Oranı da az sayılmaz 1.35... 
     
     222 Lokeren-Gent 

     Lokeren-Gent mücadelesi, İddaa programının en karışık maçlarından biri... Belçika Ligi’nde geride kalan 20 haftada 29 puan toplayan Lokeren, 30 puanlı Gent’i konuk edecek. Ev sahibi olmasının avantajını kullanacak olan Sarı-Siyahlılar’ın işi pek kolay sayılmaz çünkü Gent güçsüz bir takım değil. Oranlara da bakıldığında güçlerin eşitliği göze çarpıyor, Lokeren’e 2.00, beraberliğe 3.00, Gent’e de 2.70 şans veriliyor. 
     
     223 Charleroi-Lierse 

     Charleroi son haftalarda büyük düşüş içinde. 4 maçtır galibiyet alamıyorlar. Avrupa Kupası planları yapan Charleroi için Belçika Kupası hayati önem taşıyor. Bu nedenle Siyah-Beyazlı ekip bu maçı kazanmak için sahaya çıkacaktır. Lierse de deplasmanda çok kötü. Dışarıda sadece 7 puan toplayabildiler. Lierse’in Charleroi deplasmanında galibiyet alması büyük sürpriz olur. 
     
     Yunanistan Kupası 

     
     211 Kalamaria-OFI 

     Yunanistan Kupası’nda ligde zor günler geçiren Kalamaria ile OFI karşı karşıya geliyor. İçeride oynamanın avantajını elinde bulunduracak olan Kalamaria’nın işi zor çünkü OFI iyi bir takım. Üç ihtimalli bir karşılaşma. İddaa’cılar kesinlikle Kalamaria-OFI maçını kuponlarından uzak tutmalı. Kalamaria’ya 2.30, OFI’ye 2.50, beraberliğe ise 2.70 oranında şans tanınıyor. 
     
     212 Olympiakos-Iraklis 

     Olympiakos çok formda. Panionios maçında çıkan olaylar sonrasıda 3 puanı silinen Kırmızı-Beyazlı ekip bu cezanın şokunu çabuk atlattı ve liderliği geri aldı. Olympiakos’ta Rivaldo çok formda. 1.25’lik düşük oranına rağmen ev sahibi ekibe, kuponlarda yer verilmeli. İddaa programının en banko takımlarından birisi Olympiakos. 
     
     311 Panathinaikos-AEK 

     Bu yıl sadece 1 kez mağlubiyet alan AEK’nın Panathinaikos önünde galip gelmesi büyük sürpriz olur. Markus Münch’ün kaptanlığını yaptığı Yeşil-Beyazlı ekip, iki maçtır kazanamıyor ancak kupayı çok ciddiye alıyorlar. Panathinaikos’un galibiyetine verilen 1.75’lik oran da tatmin edici. İddaa’cıların dikkatine... 

     
</TEXT>
</DOC>
