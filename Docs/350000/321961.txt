<DOC>
<DOCNO> 321961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur38.html </URL>
<DATE> 2005/03/08/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Tütüncüler uyardı Rakıda yaşananlar sigarada da yaşanabilir 
</HEADLINE>
<TEXT>

     Tütün Eksperleri Derneği, rakıda yaşanan olayın sigarada da meydana gelebileceğini öne sürerek, önlem alınmasını istedi. 
     Tütün Eksperleri Derneği'nden yapılan açıklamada, ''Dernek olarak gelecek olan sigara tsunamisi hakkında uyarı yapmak istediklerini'' bildirdi. Tütün mamullerindeki vergi oranının yüzde 75 olduğu belirtilen açıklamada, bu durumun kaçak ve sahte ürünlere yönelmeye neden olduğu ileri sürüldü. 
     Kaçak ve sahte sigaraların tehlikelerine dikkat çekilen açıklamada şunlar kaydedildi 
     ''Kaçak ve sahte sigaraların bünyelerinde bulunan hammadde, katkı maddeleri, sigara üretiminde kullanılan diğer sarf maddeleri kontrolsüz, standart dışı maddeler olduğundan son derece tehlikeli ürünlerdir. Sigarada kaçak ve sahte olayını her gün yeni bir polisiye vaka ile izliyoruz. Sınırdaki şehirlerimizi bırakın, bütün büyük şehirlerimizde de bu tür sahte sigaraların piyasanın önemli bir kısmını işgal ettiğini herkes biliyor. O kadar ki, kaçak ve sahte sigaraların artmasından dolayı Tekel 2000, 2001 ve Samsun 216 markalarının üretimi neredeyse yarıya düşmüştür. Bu olayın maddi boyutunun çok önemli ve iştah kabartıcı olması, bu işin uluslararası organizasyonlar ile yapıldığını düşündürmektedir.'' Ekonomik facianın yanında, rakıda olduğu gibi sigarada da bir sağlık faciasının yaşanmaması için mutlaka önlem alınması istenilen açıklamada, akademik uzmanlığı ve eğitimi olan halen Tütün, Tütün Mamulleri ve Alkollü İçki Piyasası Düzenleme Kurumu TAPDK , TEKEL ve istihdam fazlası personel olarak başka kuruluşlara nakledilen tütün eksperlerinin her türlü katkıyı sağlamaya hazır olduğu bildirildi. 
     
</TEXT>
</DOC>
