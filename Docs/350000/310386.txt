<DOC>
<DOCNO> 310386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonyas08.html </URL>
<DATE> 2005/01/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kavurma ile gelen tehlike... 
</HEADLINE>
<TEXT>

     Ülkemizde, kalp-damar hastalıklarına yol açan etkenlerin başında, özellikle kurban bayramlarda hazırlanan ve yıl boyunca neredeyse tüm sıcak yemeklerde kullanılan kavurmanın geldiği öne sürüldü. 
     Selçuk Üniversitesi Meram Tıp Fakültesi Kardiyoloji Anabilim Dalı Öğretim Üyesi Prof. Dr. Hasan Hüseyin Telli, AA muhabirine yaptığı açıklamada, ülkemizde yaygın olarak görülen sağlık sorunlarının başında, yanlış beslenmeye alışkanlığına bağlı olarak oluşan kalp-damar hastalıklarının geldiğini söyledi. 
     Ülkemizde, yanlış beslenmeye bağlı kalp-damar hastalıklarının bireysellikten çıkarak adeta toplumsal sağlığı tehdit eden bir sorun hale geldiğini vurgulayan Telli, ''Özellikle Kurban Bayramı gibi etin bol olduğu dönemlerde alışkanlık nedeniyle et, kavurma yapılarak tüketiliyor. Bu kalp- damar hastalıklarında riskini artıran sağlıksız beslenme alışkanlığıdır'' dedi. 
     Telli, kentin varoşlarında yaşayan kişilerin, beslenme alışkanlığına bağlı olarak ortaya çıkan kalp-damar hastalıklarına, kent kültürünü benimsemiş kişiler ve kırsal kesimde yaşayanlara oranla en az 2 kat daha fazla yakalandığını öne sürdü. 
     
     KAVURMA OLARAK TÜKETİLEN ET SAĞLIKSIZ 
     Bu sorunun temelinde, çalışmanın yoğun olduğu kırsal yaşamda, yüksek enerji vermesi nedeniyle yoğun olarak tüketilen kavurma yeme kültürünün devam ettirilmesinin yattığını vurgulayan Telli, şunları kaydetti 
     ''Kavurma, yavaş yavaş enerjiye dönüşen bol miktarda yağ ve proteine sahip olduğu için, yoğun çalışılan köy yaşamında gerçekten büyük yarar sağlıyordu. Ancak, kente göç ettikten sonra adeta bir kaç odalı eve hapsolan ve spor yapmayan kişilerin bu besinlerden tüketmeye devam etmesi, doğrudan hastalıklara neden olmaktadır. Ülkemizde, kalp-damar hastalıklarına yol açan etkenlerin başında, özellikle kurban bayramlarında hazırlanan ve yıl boyunca neredeyse tüm sıcak yemeklerde kullanılan kavurma geliyor. Çünkü kavurma, yoğun miktarda yağ ve tuz karışımından elde ediliyor. Kavurma yemekte veya sade tüketilmesi sağlıklı yaşam için risk oluşturuyor.'' Yaygın kırsal yemek kültürünün, kişiye, kendisini hissettirmeden adeta sinsice yaklaştığını, bu durumun en çok da ölümle sonuçlanan ani kalp krizlerine neden olduğunu belirten Telli, özellikle varoşlarda yaşayan kişilerin sebze ve yağsız süt ürünleriyle beslenmeye ağırlık vermesi gerektiğini söyledi. 
     Telli, kalp-damar hastalarına kırmızı eti haşlama ve yağsız olarak tüketmelerini önerdiğini sözlerine ekledi. 
     
</TEXT>
</DOC>
