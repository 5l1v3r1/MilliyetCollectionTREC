<DOC>
<DOCNO> 318576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonsiy20.html </URL>
<DATE> 2005/02/25/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
CHP'li Selvi Erken seçim kaçınılmaz olacaktır 
</HEADLINE>
<TEXT>

     CHP Genel Başkan Yardımcısı Cevdet Selvi, ''Erken seçim kaçınılmaz olacaktır. Bunun aksini kimse iddia edemez'' dedi. 
     Selvi, beraberindeki CHP Eskişehir milletvekilleri Mehmet Vedat Yücesan ile Mehmet Ali Arıkan ile il teşkilatını ziyaret ederek, partililerle bir süre sohbet etti. 
     Daha sonra gazetecilerin sorularını yanıtlayan Selvi, yurttaşların sabırla, umutla ve iyi niyetle oy verip Meclis'te çoğunluk sağlayan AK Parti'yi 2 yılı aşkın süre önce iktidara getirdiğini söyledi. Bu özveri ve sabrın, geçen sürede verilen sözlerin yerine gelmediğinin görülmesi üzerine tükendiğini iddia eden Selvi, şöyle konuştu 
     ''Bunun yanında yeni ve gereksiz sorunlar yaratıldı. Geçmişten daha hızlı bir yozlaşma, işsizlik, yoksulluk ve yolsuzluk üst üste geldi. Artık vatandaşlar, 2 yılın ardından, belirli kişilerin söylemesiyle değil kendi günlük yaşamında bu sorunların arttığını, dış politikada da kaygı veren çelişkileri gördükten sonra karamsarlığa düştü ve umutları kırılmaya başladı.'' Türkiye'de seçim dönemlerinin ortalama 4 yıl olduğunu ve Anayasal sürenin 5 yıl olmasına karşın bunun şimdiye kadar hiç uygulanmadığını ifade eden Selvi, şöyle devam etti 
     ''2005 bütçesi ise iktidarın bütün gayretlerine rağmen 2005 yılının önceki yılları aratır duruma geldiğini ortaya koydu. Böyle bir ülkede siyaset yapanlar, arayış içine girebilir, bu tehlikeli gidişten bir an önce dönmek isteyebilir. Türkiye'deki bu dönem hassas bir dönemdir. Siyasi değerlendirmelerin sonucunda erken seçime gelindiğini görüyoruz. Erken seçim kaçınılmaz olacaktır. Bunun aksini kimse iddia edemez. Halktan koptuğunu gören AK Parti baskın seçim de düşünebilir.'' 
     
     ZÜLFÜ LİVANELİ'NİN İSTİFASI... 
     CHP İstanbul Milletvekili Zülfü Livaneli'nin istifa kararını da değerlendiren Selvi, milletvekillerinin özgür iradeleriyle karar alabileceklerini söyledi. 
     ''Çok uzun süreden beri uyum sağlayamadığını tahmin ettiğim Livaneli, en son denemelerinde de başarılı olamayınca istifa etme ihtiyacı duydu. Bu O'nun takdiridir'' diyen Selvi, şunları ifade etti 
     ''Sadece partiden istifa etmek yeterli sayılamaz. Milletvekilliğinden de istifa etmeyi düşünür diye düşünüyorum. Diğer milletvekilleri de arkasından gelir mi bilinemez. Ne derece geçerlidir bilinmez. Tam Türkiye'nin kritik noktasında, CHP'nin her zamandan daha fazla etkin olması gerektiği ve ülkenin her zamankinden daha fazla partimize ihtiyaç duyduğu bir dönemde, her milletvekili aynı kararı verecek diye düşünmek mümkün değil. Ama takdir milletvekillerine aittir. Gelişmeleri hep birlikte göreceğiz.'' CHP Genel Başkan Yardımcısı Cevdet Selvi ve beraberindeki milletvekilleri, daha sonra Vali Kadir Çalışıcı'yı ziyaret etti. 
     
</TEXT>
</DOC>
