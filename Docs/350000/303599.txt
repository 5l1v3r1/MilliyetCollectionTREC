<DOC>
<DOCNO> 303599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun05.html </URL>
<DATE> 2005/01/05/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Gül Ortadoğu'da barışa katkı zamanı 
</HEADLINE>
<TEXT>

     Mehmet Toroğlu AA 

Dışişleri Bakanı ve Başbakan Yardımcısı Abdullah Gül, Ortadoğu'da şimdi problemleri, sıkıntıları konuşmanın değil, barışa katkı sağlayıcı çalışmalar yapma zamanı olduğunu belirterek, Türkiye'nin beklentisinin de bu yönde olduğunu söyledi. 
     Türkiye'nin Tel Aviv büyükelçiliği rezidansında İsrail'deki temaslarına ilişkin gazetecilere açıklamalarda bulunan Gül, İsrail'in ülkelerini ziyaretine çok önem verdiğini, bunun, onların uzun zamandır bekledikleri bir ziyaret olduğunu kaydetti. 
     Ziyaretinin zamanlama açısından da iyi olduğunu düşündüğünü belirten Gül, açık ve net bir şekilde barış sürecinin işlemesinin gerektiğini, Türkiye'nin barışa katkı yapmak istediğini ve buna kapasitesinin de olduğunu kaydetti. 
     Bu görüşlerini İsrail tarafına ilettiğini ifade eden Gül, ''İşin gösterişinin ötesinde esasıyla ilgili bir çok şey konuştuklarını ve İsrailli yetkililerden büyük bir ilgi gördüğünü'' belirtti. Gül, bölgede yeni bir havanın olduğunu, Filistin seçimlerinden sonra çok şeyin değişebileceğini kaydetti. 
     Gül, bölgedeki herkesin barış istediğinin açık bir gerçek olduğunu söyledi. 
     Dışişleri Bakanı Gül, İsrail hükümetinin Gazze'den çekilme planını, ''yol haritasının yerine ikame edilebilecek bir şey olarak görmediğini'' ve İsrail'in bu tutumunun önemli olduğunu ifade ederek, ''Ayrıca bağımsız bir Filistin devletinin varlığının kabul edilmesi, uzun süreden sonra tekrar yol haritasından bahsedilmesi de önemli'' dedi. 
     Sadece İsrail-Filistin'in değil, Suriye ve Lübnan'ın da barış sürecinin parçası olması gerektiğini konuştuklarını kaydeden Gül, Suriye tarafının konuyu gayet ciddiye aldığını İsrailli yetkililere aktardığını kaydetti. 
     Gül, kendisine en üst seviyede, ''Türkiye'den beklentinin çok olduğunun, Türkiye'nin yapacağı katkılara çok açık olduklarının ve bu yönde bir çok reel fikrin akıllardan geçtiğinin izah edildiğini'' söyledi. 
     Gül, Türkiye'nin İsrail'de ayrıcalıklı bir ülke olduğunun da gayet açık olduğunu belirtti. 
     Bir soru üzerine Gül, terörün, aşırı güç kullanımının kimseye faydasının olmadığını, terörle hiç bir yere varılamayacağını artık herkesin görmesi gerektiğini ifade etti. 
     Türkiye'nin bölgede tüm kesimlerce güven duyulan bir ülke olmasının çok önemli olduğunu belirten Gül, ''Bir ülkeye, çatışma halindeki her iki tarafın da güven duymasının dünyadaki örneklerinin çok az olduğunu, bir kaçı geçmediğini'' belirtti. 
     Gül, İsrail ile Türkiye arasında her türlü ticari alt yapının hazır olduğunu, sadece daha çok teşvike, tanıtıma ihtiyaç bulunduğunu kaydetti. Gül, iki ülke arasında yakında yüksek teknoloji araştırmalarıyla ilgili bir anlaşmanın imzalanacağı sözlerine ekledi. 
     
</TEXT>
</DOC>
