<DOC>
<DOCNO> 316375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun33.html </URL>
<DATE> 2005/02/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kennedy'lere ilgi tahminleri beşe katladı 
</HEADLINE>
<TEXT>

     ABD'nin suikasta kurban giden eski Başkanı John Fitzgerald Kennedy ve ailesine ait eşyaların müzayedede satışından 5,5 milyon dolardan fazla gelir elde edildi. 
     Açık artırmayı düzenleyen New York'un ünlü Sotheby's müzayede salonu yetkilileri, eşyaların satışına büyük ilgi gösterildiğini ve satıştan beklenenden beş kat fazla gelir sağlandığını belirttiler. 
     Eski başkan ve ailesinin özellikle Massachusetts Hyannis Port'taki ikinci evlerinden getirilen 600 kadar özel eşyanın tamamının alıcı bulduğu bildirildi. 6 ila 8 bin dolara satılması beklenen JFK'nin ahşap kütüphanesi ve mührünün 452 bin 800 dolara bir koleksiyoncuya satıldığı ve en pahalıya giden parça olduğu belirtilirken, Kennedy'nin 5 bin dolara satılması beklenen sallanan sandalyesinin de tahminlerin 19 katına tam 96 bin dolara satıldığı kaydedildi. 
     Müzayedede, 300 dolara satılması beklenen JFK yazılı kırmızı yünlü bir örtü 18 bin dolara, 50 ila 70 dolara satılması öngörülen bir kapı stoperi de 4 bin 800 dolara alıcı buldu. 2 gün süren ve dün sona eren müzayedede alıcıların geleneksel Amerikan koleksiyoncuları ile Kennedy ismini çekici bulan kişilerden oluştuğu belirtildi. 
     
</TEXT>
</DOC>
