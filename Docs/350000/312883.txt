<DOC>
<DOCNO> 312883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonsiy03.html </URL>
<DATE> 2005/02/06/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
TBMM'de bu hafta Meclis lojmanlarındaki cinayet görüşülecek... 
</HEADLINE>
<TEXT>

     Meclis bu hafta, yasama çalışmalarının yanı sıra kamuoyunda ''lojman cinayeti'' olarak bilinen olayı ele alacak. 
     CHP grup başkanvekilleri Kemal Anadol, Haluk Koç ve Ali Topuz tarafından, Meclis lojmanlarında Mustafa Güngör'ün öldürülmesinin aydınlatılması ve sorumluların belirlenmesi amacıyla verilen araştırma önergesi, 8 Şubat Salı günü görüşülecek. Eski İzmir Milletvekili Erol Güngör'ün oğlu Mustafa Güngör, 1991 yılında Milletvekili lojmanlarında öldürülmüştü. 
     Genel Kurul, 12 maddesi kabul edilen ''Tarımsal Ürünler Lisanslı Depoculuk Yasa Tasarısı''nın görüşmelerini sürdürecek. 
     Kadastro Kanunu'nda değişiklik içeren yasa tasarısının da bu hafta yasalaşması hedefleniyor. 
     Genel Kurul bu hafta Salı ve Perşembe günleri 15.00-19.00, Çarşamba günü ise 15.00-21.00 saatleri arasında çalışacak. 
     
     VETOLU YASA 

     TBMM'deki ihtisas ve araştırma komisyonları, çalışmalarını sürdürecek. 
     Cumhurbaşkanı Ahmet Necdet Sezer tarafından bir kez daha görüşülmek üzere TBMM'ye geri gönderilen İl Özel İdaresi Hakkında Kanun, 8 Şubat Salı günü, Plan ve Bütçe Komisyonu'nda görüşülecek. 
     Çocukları sokağa düşüren nedenlerle sokak çocuklarının sorunlarının araştırılarak alınması gereken önlemleri belirlemek amacıyla kurulan Meclis Araştırma Komisyonu, 8 Şubat Salı günü toplanarak çalışmalarına devam edecek. 
     
</TEXT>
</DOC>
