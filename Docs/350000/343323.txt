<DOC>
<DOCNO> 343323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonsiy08.html </URL>
<DATE> 2005/05/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Yıldırım Onur Air kararı çok ağır... Misilleme kimsenin yararına olmaz 
</HEADLINE>
<TEXT>

     Ulaştırma Bakanı Binali Yıldırım, Onur Air’in bazı Avrupa ülkelerinde uçuşlarının durdurulması kararının, kendilerince "ağır bir karar" olduğunu bildirdi. 
     Yıldırım, "Çünkü, bir teknik arıza varsa sadece o uçakta durdurma olmalı, uluslararası temayüllere göre sınırlı olması lazım. Filonun durdurulmasını gerekli kılacak ağırlıkta, yaygınlıkta bir eksiklik söz konusu değildir" dedi. 
     AB Komisyonu eski başkan yardımcısı ve Ulaştırma Komiseri Loyola De Palacio, Yıldırım’ı makamında ziyaret etti. 
     Yıldırım, ziyaretin, 2004 yılında başlatılan "Wider Europe for Transport" projesi ile ilgili olduğunu bildirdi. Binali Yıldırım, proje amacının AB’ye aday ve AB’ye komşu ülkelerle AB’nin ulaşım koridorlarının bağlantılarının belirlenmesi olduğunu da kaydetti. 
     Yıldırım, Palacio’nun ziyaretinde de Türkiye’den geçen ulaşım yolları konusunda değerlendirmelerde bulunulacağını anlattı. 
     Loyola De Palacio ise Türkiye’nin stratejik bir noktada bulunduğunu belirterek, Avrupa’nın başta Kafkasya olmak üzere, Doğu ile Ortadoğu bölgesi ile olan kara, hava ve demiryolu ulaşımının Türkiye’den geçtiğine işaret etti. 
     -ONUR AIR’İN UÇUŞLARI- Yıldırım, toplantının ardından bir gazetecinin, "Onur Air’in uçuşlarının durdurulması konusunda son durum ne " sorusu üzerine, Hollanda’da yapılan ve 12 saat süren toplantıda bazı konularda uzlaşma sağlandığını, ancak uzlaşılmayan konuların görüşülebilmesi için Çarşamba günü Hollanda heyetinin bakanlığa gelerek görüşmelere devam edileceğini bildirdi. 
     Yıldırım, "Hollanda geri adım atmakta ağır mı davranıyor" sorusuna işe su yanıtı verdi 
     "Karar çok ağır olmuştur. Çünkü, bir teknik arıza varsa sadece o uçakta durdurma olmalı, uluslararası temayüllere göre sınırlı olması lazım. filonun durdurulmasını gerekli kılacak ağırlıkta yaygınlıkta bir eksiklik söz konusu değildir." 
     
     TÜRKİYE MİSİLLEME YAPACAK MI 
     Yıldırım, başka bir gazetecinin, "Uzlaşma sağlanamazsa Türkiye misilleme yapacak mı " şeklindeki sorusuna yanıtlarken, şimdilik olumsuz yönde düşünmeye gerek bulunmadığını, amaçlarının olumlu noktaya varmak olduğunu ve Türkiye’nin misilleme yapmasına gerek kalmadan sorunun çözüleceğini umduklarını belirtti. Yıldırım, "Misillemenin, ne Türkiye’nin ne de Hollanda’nın yararına olmayacağına düşünüyoruz" dedi. 
     Yıldırım, yolcuların durumu hakkındaki bir diğer soruyu yanıtlarken de her türlü tedbiri aldıklarını kaydetti. 
     Binali Yıldırım, "Hollanda’ya, Almanya’ya, İsviçre’ye dönecek turistler bizim misafirimizdir, biz misafirlerimizi en iyi şekilde evlerine ulaştırmaya çalışıyoruz. Bugüne kadar da 3 bin kadar turisti evlerine ulaştırdık. Günü gelenleri de evlerine göndermeye devam edeceğiz" diye konuştu. 
     
</TEXT>
</DOC>
