<DOC>
<DOCNO> 334952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonyas10.html </URL>
<DATE> 2005/04/19/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Fareler ve böcekler cinayetleri aydınlatabiliyor 
</HEADLINE>
<TEXT>

     Emniyet güçlerinin, açık arazide veya ormanlık alanda işlenen cinayetleri aydınlatmak için fare, böcek ve bitki örtüsünden de yararlandığı bildirildi. 
     AA muhabirinin, Eskişehir Emniyet Müdürlüğü Olay Yeri İnceleme ve Kimlik Tespit Şube Müdürlüğü yetkililerinden aldığı bilgiye göre, ''sanıktan delile'' yerine, ''delilden sanığa'' ulaşma yöntemlerinin uygulandığı günümüzde, cinayet gibi suçların zanlılarının tespit edilmesinde olay yerinin incelemesi önemli rol oynuyor. 
     Arazide veya ormanlık alanda silahla işlenen bir cinayet olayında, önce bölge araştırılıyor. Suçlunun kimlik tespitinin yapılabilmesi için arazide yaşayan böcek ve bitki örtüsünden yararlanılıyor. 
     Böceklerin larva durumlarına göre cinayetin veya suçun hangi bölgede ve ne zaman işlendiği günümüz teknolojisiyle tespit edilebiliyor. 
     
     MERAKLI FARELER... 

     Yapılan bilimsel araştırmalar sonucu metal ve parlak cisimlere meraklı tarla farelerinin yuvalarında cinayette kullanılan silaha ait boş kovan veya zanlının olay yerinde düşürdüğü bir metal eşyayı bulmak mümkün olabiliyor. 
     Toprak ve bitki örtüsü de uzmanlara yardımcı olan önemli etkenler arasında yer alıyor. Bitki ve toprak örtüsü cinayetin ya da diğer olayların nerede ve ne şekilde işlendiğinin tespit edilmesinde yardımcı oluyor. 
     Bundan dolayı her madde olay yeri incelemede dilsiz tanık olabilir. Hızla gelişen teknoloji sayesinde faili meçhul olayların aydınlatılması kolaylaşıyor. 
     Ceza-adalet sisteminde önemli yere sahip kriminal teknoloji ile olay yerinin incelenmesi kadar, toplanan delillerin değerlendirilmesi ve yapılan incelemeler de gelişen teknolojiden yararlanılarak doğru sonuç getiriyor. 
     
</TEXT>
</DOC>
