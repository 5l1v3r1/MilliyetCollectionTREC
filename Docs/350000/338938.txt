<DOC>
<DOCNO> 338938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo24.html </URL>
<DATE> 2005/05/02/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Gökşen Yönetimler geçici, camialar kalıcıdır... 
</HEADLINE>
<TEXT>

     Galatasaray Futbol Şube Sorumlusu Fatih Gökşen, Malatyaspor deplasmanında yaşanan gerginlikleri kapatmak istediklerini belirterek, Malatyaspor camiasının kendileri için değerli olduğunu söyledi. 
     Gökşen, sitemlerini Malatyaspor Başkanı Hikmet Tanrıverdi’ye ilettiklerini dile getirerek, "Ortamı germenin anlamı yok. Çünkü yönetimler ve yöneticiler geçici, camialar kalıcıdır. Biz renkdaşımız olan Malatyaspor camiasına büyük değer veriyoruz" diye konuştu. 
     Malatyaspor’un İstanbul’a geldiğinde antrenmanlarını dahi kendi tesislerinde yaptığını anlatan Gökşen, "Bir oyuncuları da halen tesislerimizde tedavi görüyor. Malatyaspor ile bu kadar samimi ve yakınız" dedi. 
     
</TEXT>
</DOC>
