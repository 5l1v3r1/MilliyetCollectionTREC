<DOC>
<DOCNO> 334519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonspo22.html </URL>
<DATE> 2005/04/18/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Fenerbahçe'de kupa maçının hazırlıkları moralsiz başladı... 
</HEADLINE>
<TEXT>

     Derbi maçta Beşiktaş'a yenilerek, 2. sıradaki Galatasaray ile aradaki puan farkının 4'e inmesine engel olamayan Fenerbahçe'de gözler, Türkiye Kupası maçına çevrildi. 
     Sarı-lacivertliler, Denizlispor ile 21 Nisan Perşembe günü oynayacakları Türkiye Kupası yarı final maçının hazırlıklarına izin yapmadan başladı. 
     Futbolcuların antrenmanda moralsiz oldukları gözlenirken, yaklaşık 1.5 saat süren çalışmada dünkü maçta 90 dakika forma giyen oyuncular koşu yaparken, diğerleri ise pas çalışması yapıp, çift kale maç oynadı. 
     
     ANTRENMANDA GERGİNLİK 

     Çift kale maç sırasında oldukça gergin olduğu gözlenen Kemal, hırsını genç futbolcu Gürhan'dan aldı. Kemal'in, Gürhan'a arkadan tekme atmasına, önce takım arkadaşları tepki gösterip, bu futbolcudan sakin olmasını istedi. Ancak Kemal, sert oyununa devam edip yeniden Gürhan'a tekme atınca, bu kez uyarı Daum'un isteği ile yardımcısı Murat Kuş'tan geldi. 
     Antrenmana Alex ve Serhat katılmayıp, tesislerde tedavi olurken, Servet ile Semih koşu yapmakla yetindi. 
     Sarı-lacivertliler yarın saat 17.00'de Samandıra Tesisleri'nde yapacakları idmanla Denizlispor maçı hazırlıklarını sürdürecek. 

     
</TEXT>
</DOC>
