<DOC>
<DOCNO> 330143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sonsiy16.html </URL>
<DATE> 2005/04/04/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
AKP'li Ergin Düşük seviyeli siyasi üslup yapana da fayda getirmez 
</HEADLINE>
<TEXT>

     AK Parti Grup Başkanvekili Sadullah Ergin, çirkin ve düşük seviyeli siyasi üslubun, yapana da fayda getirmeyeceğini, bu anlayıştan medet umanların sonunun hazin olduğunu söyledi. 
     Ergin, TBMM'de gazetecilerle yaptığı sohbet toplantısında, TBMM Genel Kurulu'nun bu haftaki gündeminde ele alınmasını planladıkları konulara ilişkin bilgi verdi. 
     Başbakan Yardımcısı Mehmet Ali Şahin'in, yarın 15.00-19.00 saatlerindeki birleşimde Başbakan Recep Tayyip Erdoğan'a yönelik sözlü soru önergelerini yanıtlayacağını belirten Ergin, Çarşamba günü Tarım ve Kredi Kooperatifleri ve Birlikleri Kanunu'nda değişiklik öngören tasarının görüşmelerine devam edileceğini, 14.00-22.00 saatleri arasında çalışacak Genel Kurul'da ayrıca, yenilenebilir enerji kaynaklarına ilişkin tasarı ile esnaf ve sanatkarlar meslek kuruluşları tasarının ele alınmasını öngördüklerini ifade etti. Ergin, Genel Kurul'un 7 Nisan Perşembe günkü birleşiminde esnaf ve sanatkarlar meslek kuruluşları tasarısının görüşmelerine devam edileceğini ve çalışmaların saat 22.00'ye kadar süreceğini bildirdi. 
     
     MUMCU'NUN SÖZLERİNE CEVAP 
     Gazetecilerin gündemdeki konulara ilişkin sorularını da yanıtlayan Ergin, ANAP Genel Başkanı Erkan Mumcu'nun, AK Parti'ye geçen milletvekillerine ''bir şeyler verildiğini'' ima eden sözleri ve Başbakan Erdoğan'a yönelik ifadeleri konusunda şunları söyledi 
     ''Sayın Mumcu'nun o konuşmasını dinledikten sonra Türkiye'ye çirkin siyaset anlayışı geri mi dönüyor diye endişeye kapıldım. Keşke daha şık bir başlangıç yapabilseydi. Türkiye'nin bu tür çirkin görüntülere ihtiyacı olduğunu düşünmüyorum. Türkiye, yapısal sorunlarını aşan ve önemli mesafeler kateden bir süreçten geçiyor. Ekonomideki gelişmeler ortada... 2002 Kasım öncesi ile 2005 Nisan başındaki değerlendirmeleri yapacak tüm sağduyulu insanlar, bu konuştuklarımı anlayışla karşılayacaktır diye düşünüyorum. 
     Çirkin ve düşük seviyedeki siyasi üslup yapanına da fayda getirmez. Geçmiş siyasi tarihimizde de bundan medet umanların sonları hazin olmuştur.'' AK Parti'nin, kurulduğundan bu yana ilkeli, seviyeli ve siyaset etiğine uygun davrandığını kaydeden Ergin, bundan sonra da aynı tavrı sürdüreceklerini söyledi. 
     Ergin, AK Parti'ye CHP'den geçen milletvekilleri için ortaya atılan iddialar konusunda parti yönetiminin de araştırma yaptığı hatırlatılarak, bunun sonucunun sorulması üzerine, ''Elbette basında çıkan haberler ve alınan duyumlara parti yönetimi kayıtsız kalmaz, bununla ilgili çalışmasını yapar. Ancak, çalışmalar yapılmış, soruşturmalar tamamlanmış Yüce Divan'a yargılanmak üzere gönderilmiş isimler Sayın Mumcu'nun partisinde MKYK'ya girmişse ben, bu tür tartışmayı şu anda abes buluyorum'' dedi. 
     Partisine katılan milletvekillerine ''bir menfaat sağlanıp sağlanmadığı'' sorusuna ''Böyle bir şey mümkün olabilir mi '' karşılığını veren Ergin, parti değiştiren milletvekilleri kim olursa olsun, bu tür isnatları doğru ve şık bulmadığını söyledi. 
     Ergin, siyasi üslubun düşürülmesinin siyaset kurumuna, siyasi partilere ve parlamentoya zarar verecek boyutlara ulaşacağına dikkati çekerek, sözlerini şöyle sürdürdü 
     ''Bunu söylerken, 'siyaset ahlakına aykırı bir davranışı örtbas edelim' anlayışını savunmuyorum bu, ayrı bir şeydir. Onunla her platformda mücadele edilir ve gereği yapılır, ama siyasi ikbal için veya yeni bir siyaset anlayışıyla muhalefet başlatmak adına üslubun seviyesini bu şekilde ayarlamayı doğru bulmuyorum. 
     Yoksa siyaset kurumu içinde de yürütmede ve yargıda olduğu gibi zaman zaman bulunduğu noktanın ahlak değerlerine uymayanlar çıkabilir, zaman içinde çıkmıştır. Bununla mücadele etmek ayrıdır, ama yaptığınız siyasete bunu alet ederek, siyaset kurumuna zarar verecek üslubu benimsemek ayrıdır.'' Ergin, partisine katılan milletvekillerine ilişkin iddiaları inceleyen ön tespit komisyonunun raporunu hazırladığını ve parti yönetimine verdiğini bildirerek, ''Yönetimin o konudaki tavrını önümüzdeki günlerde görürsünüz'' dedi. 
     Siyaset kurumunda ya da diğer kurumlarda yanlış yapanların kesinlikle hesabını vermesi gerektiğini, bunun önünde koruyucu vazifesi görmeyeceklerini ifade eden Ergin, ''Kim yanlış bir hareket yapmışsa bedelini öder'' diye konuştu. 
     
     TCK'NIN YÜRÜRLÜĞÜNÜN ERTELENMESİ 
     Yürürlüğü ertelenen Türk Ceza Kanunu'nda TCK basına yönelik düzenleme yapılıp yapılmayacağı sorusu üzerine Ergin, TCK'nın Türk Parasının Kıymetini Koruma Kanunu ile Kaçakçılıkla Mücadele Kanunu'ndan kaynaklanan bazı davaların sıkıntıya gireceği endişesiyle ertelendiğini söyledi ''Hükümet, çok kısa süre içerisinde yeni bir teklif ya da tasarı ile bu eksikleri tamamlayıp TBMM Genel Kurulu'nun önüne getirmeyi planlıyor'' dedi. 
     
     ''TÜRBAN BİR REALİTEDİR'' 
     Ergin, AK Parti'nin Kızılcahamam'daki toplantısında milletvekillerinin türban yasağının kaldırılması yolunda istemde bulunduklarını bildirerek, bu konuda adım atılıp atılmayacağını soran bir gazeteciye yanıt verirken, ''kabul edilsin ya da edilmesin, türbanın bir realite olduğunu'' söyledi. 
     İdarecilerin halktan, realitelerden kopuk olarak ülkeyi yönetemeyeceklerini belirten Ergin, idarecilerin görevinin, yönettikleri toplumun sıkıntılarını gidermek olduğunu ifade etti. AK Parti'nin kurulduğu günden beri halkın sorunlarını çözme yönünde adımlar attığını söyleyen Ergin, Başbakan Erdoğan'ın açıklamalarına atıfta bulunarak, türban sorununu çözmek için gerilim ve kavgayı değil toplumsal mutabakatı arayacaklarını ifade ettiklerini hatırlattı. Ergin, ''Dolayısıyla bunun, Türkiye'deki insan haklarının gelişim süreci içerisinde çözüleceği inancımızı muhafaza ediyorum'' diye konuştu. 
     Yüksek Seçim Kurulu'ndan seçim takvimi istediklerine ilişkin spekülasyonları anımsatarak, AK Parti'nin erken seçime yönelik girişimi bulunup bulunmadığını soran gazeteciye Ergin, seçimlerin ve yeni parti oluşumlarının toplumsal beklentilerin sonucu gündeme gelen siyasi süreçler olduğunu belirtti. Ergin, Türkiye'nin şu anda geçmiş yılların kayıplarını gidermeye yönelik politikaların uygulandığı önemli bir süreçten geçtiğine işaret ederek, erken seçimin söz konusu olmadığını sözlerine ekledi. 
     
</TEXT>
</DOC>
