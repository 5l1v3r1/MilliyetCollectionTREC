<DOC>
<DOCNO> 322565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonsiy22.html </URL>
<DATE> 2005/03/10/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Denktaş Talat, Annan Planı'nı canlı bir şekilde müdafaadan vazgeçmelidir 
</HEADLINE>
<TEXT>

     KKTC Cumhurbaşkanı Rauf Denktaş, referandumda yüzde 65'lik ''evet'' oyuna dayanarak Annan Planı'nın canlı tutulamayacağını belirterek, ''Sayın Talat, Annan Planı'nı canlı bir şekilde müdafaadan vazgeçmelidir'' dedi. 
     Denktaş, Marmara Üniversitesi ile Kıbrıs Türk Kültür Derneği İstanbul Şubesi'nin, üniversitenin Sultanahmet'teki Rektörlük Binası'nda düzenlediği ''3 Ekim 2005'e Doğru Kıbrıs-AB ve Türkiye'' konulu konferansa katıldı. 
     Konferansın açılışında konuşan Denktaş, Kıbrıs'ın hala Türkiye'nin güvenlik meselesi olduğunu dile getirerek, Rumların enosis ideallerine karşı 40 yıldır sürdürdüğü mücadeleyi anlattı. 
     Kıbrıs Rum kesiminin nasil bir tarihe sahip olduğunu kitaplar dolusu resimlerle AB'nin önüne koyabileceklerini ifade eden Denktaş, şunları kaydetti 
     ''AB'de hangi devlet vardır, halkının yüzde 25'ini 40 yıldır bütçesinden dışlamıştır. Kaç ülke vardır, anayasayı yırtıp atmış, işine geldiğinde 'Anayasa vardır' diyor. Kaç ülke vardır, 'isyan etti, meşru hükümete isyan etti' diye halkını toplu mezarlara gömmüştür. 16 günlük bebek, 90'lık ihtiyar ayrımı yapmaksızın köy köy insanları toprağa gömmüştür. Ermeni soykırımı ha... Davet ediyorsunuz gelmiyorlar. 'Gelsin Ermeni tarihçiler ile Türkler otursun, bu yalan ortadan kalksın' diye. Ama Avrupa'da soykırımdan bahsetme hakkı kimde vardır. Evvela kendi geçmişlerine baksınlar. Ondan sonra Kıbrıs'a gelsinler. Toplu mezarları, köylerin yerle bir edildiğini görsünler.'' 
     
     BAŞBAKAN TALAT'IN SÖZLERİ 
     Cumhurbaşkanı Denktaş, dün şehitlerin huzurunda, halkına ''Bağımsızlık esastır, Annan Planı'nı masaya getirmeyelim, Annan Planı çerçevesinde yeni bir referandum yapılacaksa bunu engelleyelim'' dediğini hatırlattı. 
     Belki bir adım ileri giderek, ''Sandıkları kırarız'' ifadesini kullandığını vurgulayan Denktaş, bugün Başbakan Mehmet Ali Talat'ın 'Sayın Denktaş biraz fazla gitti, halkın iradesine saygılı olmalıdır' dediğini söyledi. 
     Denktaş, referandumda yüzde 65'lik ''evet'' oyuna dayanarak Annan Planı'nın canlı tutulamayacağını ifade ederek, şöyle devam etti 
     ''Çünkü son seçimlerde o yüzde 65, yüzde 50'ye düşmüştür. Talat'ın aldığı oyların içerisinde de 'evet' demekle devletten, bağımsızlıktan ve egemenlikten kaybedeceğini bilmeyen çoktur. Onun için halkın iradesine hizmet edilecekse, oylar yüzde 50, yüzde 50'ye düştüğüne göre Talat'ın, kendisinin seçim akşamı söylediği gibi her iki tarafı da kucaklaması ve Annan Planı'nı canlı bir şekilde müdafaadan vazgeçmesi gerekir. Bunları kendisiyle konuşacağım. Rumları öğrenmektedir, daha da öğrenmesi lazımdır. Ben Rumu bilerek konuşuyorum. Nelere tevessül edeceğini bilerek konuşuyorum.'' Bugün gençlere baktığında toplu mezarlar gördüğünü ve ödünün koptuğunu belirten Denktaş, bağımsızlıktan vazgeçilir ve Türk askeri adadan çıkartılırsa, kendilerini kurtaracak hiçbir şeyin kalmayacağını söyledi. 
     KKTC Cumhurbaşkanı Denktaş, ''Rum'dan ve Yunan'dan, Türk'e karşı insaf beklemek büyük gaflet olur'' diye konuştu. 
     
     CUMHURBAŞKANLIĞI SEÇİMİ 
     Konferansın ardından gazetecilerin 17 Nisan'da yapılacak Cumhurbaşkanlığı seçimlerine ilişkin sorularını yanıtlayan Denktaş, yorum yapmak için adayların ortaya çıkmasını beklediğini kaydetti. 
     Denktaş, konferansa katılanların ''Denktaş yeniden aday olmalı'' şeklindeki taleplerinin hatırlatılması üzerine de ''Cumhurbaşkanlığına aday olmam talep meselesi değil, karar meselesidir. Ben kararımı verdim, halkımın arasında olacağım'' dedi. 
     Sağ partilerin Cumhurbaşkanlığı için şu ana kadar aday çıkartamadığını ifade eden bir gazeteciye Denktaş, ''Sağ partilerin aday çıkartamamalarına üzülüyorum'' yanıtını verdi. 
     
</TEXT>
</DOC>
