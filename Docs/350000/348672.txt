<DOC>
<DOCNO> 348672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo49.html </URL>
<DATE> 2005/06/03/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Bıçakcı 2012 Avrupa Şampiyonası'nın Türkiye'de yapılmasını istiyoruz 
</HEADLINE>
<TEXT>

     Futbol Federasyonu Başkanı Dr.Levent Bıçakcı, Türkiye'nin, Avrupa Şampiyonlar Ligi final maçından yüzakıyla çıktığını belirterek, ''Şampiyonlar Ligi final maçı organizasyonunu mükemmel yaptığımız için, ödül olarak 2012 Avrupa Futbol Şampiyonası'nın Türkiye'de yapılmasını istiyoruz. Şansımızın çok yüksek olacağını düşünüyoruz'' dedi. 
     Bursa'da düzenlenen ''3. Ulusal Girişimcilik Kongresi'' çerçevesinde, ''Futbol Ekonomisi ve Futbolda Markalaşma'' konulu özel oturumda konuşan Levent Bıçakçı, federasyon olarak kurumsallaşma ve vizyon geliştirme çalışmaları yaparken, diğer yandan uluslararası müsabakalarda Türk takımlarının da olmasını, bu tür organizasyonlara evsahipliği yapmayı istediklerini, bu çerçevede bu yılın Avrupa Şampiyonlar Ligi finalinin Türkiye'ye verildiğini söyledi. 
     Bıçakçı, UEFA'nın, İstanbul'daki final maçını ''hatırlanmaya değer'' olarak nitelendirdiğini ve bu organizasyon için federasyon olarak 5 milyon Avro harcadıklarını anlatarak, ''Organizasyonun artı 500 bin Avro getirisi oldu bize, ancak tanıtım açısından daha büyük getirisi oldu. 200 ülkede 1.5 milyar insan izledi. Hakikaten 2005'in en büyük futbol organizasyonu oldu'' diye konuştu. 
     UEFA Sağlık Kurulu Toplantısı'nın Türkiye'de yapılacağını, UEFA Genel Kurulu'nun da 2008 yılında İstanbul'da gerçekleştirileceğini anlatan Bıçakçı, 2008 UEFA Kupası final maçı için de aday olduklarını dile getirerek, şöyle devam etti 
     ''Şampiyonlar Ligi final maçı organizasyonunu mükemmel yaptığımız için ödül olarak 2012 Avrupa Futbol Şampiyonası'nın Türkiye'de yapılmasını istiyoruz. Şansımızın çok yüksek olacağını düşünüyoruz. Avrupa Şampiyonası için yaklaşık 1.5 milyon taraftar ve milyarlarca dolar gelir bekleniyor. 2012 Bursa'yı çok ilgilendiriyor. Maç yapılacak şehirlerden bir tanesi Bursa. Bir çalışma yaptık. Stadyum, ulaşım ve konaklama için hangi şehirlerin müsait olduğunu öngördük. Bunun için İstanbul'daki 2 stadımızı, Bursa ve İzmir'i uygun gördük. 
     Bu arada Bursa Valisi ve belediye başkanına teşekür ediyorum, çok büyük yardımda bulunacaklar. Bursa'daki stadı 33 bin kişilik olarak yeniden inşa edecekler. Bursa mutlaka çok büyük değer kazanacak. Diğer grupta Antalya, Konya, Kayseri ve Ankara var. Kayseri, 40 bin kişilik yeni stat yapacak. Antalya'ya da stat yapılacak. Konya ve Ankara da özellikle konaklama olarak bu organizasyona müsait. Çok iyi bir çalışma içindeyiz.'' Bıçakcı, Portekiz'in, en son organize ettiği Avrupa Şampiyonası'ndan 1 milyar Avro gelir elde ettiğini, ancak organizasyondan sonra turist sayısında önemli artış görülen ülkenin, bu yıl da turist sayısında yüzde 5 artış beklediğini vurguladı. 
     
     ''EĞİTİME ÖNEM VERİYORUZ'' 

     Eğitime ve genç futbolculara yatırım yaptıklarını, geleceğin planlanması ve kurumsallaşma için önemli adımlar attıklarını anlatan Bıçakcı, 70 milyon nüfusu olan, 17 milyon gencin yaşadığı Türkiye'de 200 bin kişinin futbol oynadığını hatırlatarak, ''Bu rakam bize çok çok az geldi. Futbolu mutlaka tabana yaymak ve bu yapılanma içinde futbol oynayanların sayısını 750 binin üzerine çıkartmak bizim ana hedefimiz. Biz futbolda dünün olmadığını biliyoruz, o nedenle geleceğe yönelik çalışmalar yapıyoruz'' dedi. 
     Bıçakcı, futbolu güzelleştirmek ve oyun kalitesini arttırmak istediklerini, insanların maçlara eşleriyle birlikte gelmesini sağlayacak projeler hazırladıklarını, bunun için statların altyapılarını geliştirecek çalışmalar içinde olduklarını kaydetti. 67 kulübe altyapı yardımı yaptıklarını, Birinci Süper Lig, İkinci Lig A Kategorisi ve Türkiye Kupası'nı marka haline getirdiklerini ifade eden Bıçakçı, ''Marka çalışmalarımızı yaptık, logolarımızı tanıttık. Bir top firmasıyla sözleşme imzaladık. Gelecek yıl tüm kulüplere Nike topu dağıtılacak ve maçlar bu topla oynanacak. Aynı Almanya, İngiltere ve diğer ülkelerde olduğu gibi'' diye konuştu. 
     
     FEDERASYON, İSTANBUL ATATÜRK OLİMPİYAT STADI'NA TAŞINACAK 

     Avrupa'da birçok federasyonun, milli takımlarının maçlarının yapıldığı statlarda görev yaptığını, bu çerçevede federasyonu tek çatı altında toplamak için İstanbul Atatürk Olimpiyat Stadı'na taşıyacaklarını anlatan Bıçakcı, Başbakan Recep Tayyip Erdoğan ve İstanbul Büyükşehir Belediye Başkanı Kadir Topbaş ile görüştüğünü, stadın yanına, Anadolu'dan gelen takımların da yararlanabileceği, 5 yıldızlı otel konforunda bir tesis yapacaklarını söyledi. 
     Bıçakcı, herkesin kendi yaşadığı kentin takımını tutması gerektiği düşüncesinde olduğunu bildirdi. Bursa'da taraftarlar arasında bölünme olduğunu, aynı sıkıntıyı Beşiktaş'ın da yaşadığını savunan Bıçakçı, ''Bana göre bir şehrin yaşayanları mutlaka o şehrin takımını tutmalı. Ülkemizde maalesef yanlış bir oluşum var. Önce Galatasaray, Beşiktaş ve Fenerbahçe, ondan sonra şehirlerinin takımlarını söylüyorlar'' dedi. 
     
     TARAFTAR MI, MÜŞTERİ Mİ 

     İnsanların statlara yalnızca maç izlemek için değil, tatil günlerini aileleriyle birlikte geçirmek için gidebilmeleri yolunda birtakım düzenlemeler yapacacaklarını belirten Bıçakcı, şöyle devam etti 
     ''Bütün Birinci Süper Lig ve İkinci Lig A Kategorisi takımlarının statlarına koltuk yaptırdık. Önce statların fiziki şartlarını olgunlaştıracağız. Kamouyonun desteğini alacağız. Hem taraftar hem müşteri dediğimiz ilkeyi edineceğiz. Müşteri kavramıyla ilgili bir örnek vermek istiyorum. Federasyon başkanları olarak, UEFA Tahkim Kurulu'nda bu yıl bizi en çok zorlayan bir dava dosyası oldu. UEFA Disiplin Kurulu, Roma'ya saha kapatma cezası vermişti ve Roma'nın o hafta Alman Leverkusen ile maçı vardı. Kendisi için avantaj oluşturmasına karşın Leverkusen, UEFA Tahkim Kurulu'na itiraz etti. Sebep de, Ben taraftarlarımla sene başında yaptığım anlaşmaya istinaden bin 600 taraftarımı bu maça götürmek istiyorum, bu cezayı kaldırın şeklindeydi. Önce bizi şoke etti. Gerçekten önce müşteri mi, taraftar mı Şimdilik taraftara önem verdik ve cezayı kaldırmadık ama ileriki dönemde bu cezanın verilemeyeceği kararına vardık.'' Bıçakcı, A Milli Futbol Takımı'nı bir dönem çalıştıran Sepp Piontek'i Bursaspor'a kendisinin kazandırdığını, ancak Piontek'in yeşil-beyazlı takımda başarılı olamaması üzerine uzun süre Bursa'ya gelemediğini anlattı. 
     Boğaziçi Üniversitesi Öğretim Üyesi ve spor yazarı Deniz Gökçe de, futbolun inanılmaz bir ekonomik güç olmaya başladığını, Avrupa'da birçok spor kulübünün, taraftarlarını müşteri gibi gördüğünü anlatarak, ''Real Madrid, Beckham'ı aldıktan sonra 4 ay içinde tanesi 60 Avro'dan 2 milyon forma sattı ve 120 milyon Avro kazandı. Bu da Beckham'a ödenen paranın 3 misli. Futbolda taraftar, müşteri konumuna geldi'' dedi. 
     
</TEXT>
</DOC>
