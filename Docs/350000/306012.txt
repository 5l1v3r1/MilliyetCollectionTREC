<DOC>
<DOCNO> 306012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/spor/spo15.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Küçük'ten altın 

AVUSTRALYA'DAKİ 20. Dünya İşitme Engelliler Yaz Oyunları'nda, atletizmde erkekler 800 metrede Uğur Küçük, altın madalya kazandı. Küçük, 1.57.00'lık derecesiyle Ukraynalı ve Kenyalı rakiplerinin önünde mutlu sona ulaştı. Serbest güreşte de 96 kiloda Alparslan Coşar bronz madalyanın sahibi oldu. 

Kayakta dram 

DÖRT yıldır Türkiye'de çalışan Kuzey Disiplini Kayak Milli Takımı Antrenörü Aleksander Averin, 750 milyon lira ile hem yaşamını sürdürmek, hem de kanser hastası olan eşine bakmak zorunda kalınca isyan etti. Üç ay önceki istifası geri çevrilen Ukraynalı antrenör, 2 milyar 250 milyon liralık yeni sözleşmesi Maliye Bakanlığı'nda onaylanmadığı için üç aydır para alamıyor. 

Ronaldo imzaladı 

BEŞİKTAŞ'IN gözden çıkardığı Ronaldo, dün Konyaspor ile altı aylık sözleşme imzaladı. 31 yaşındaki Brezilyalı libero, "Artık Beşiktaş'ta misyonum sona ermişti. Şimdi sadece hayatımda Konyaspor var" dedi. 

Üçüncü duruşma 

OLİMPİYATLAR öncesi doping kontrolüne girmediği gerekçesiyle IAAF'ın soruşturma başlattığı ve cezasını Türkiye'nin vermesini istediği milli atlet Süreyya Ayhan Kop'un üçüncü duruşması bugün yapılacak. Rumen WADA görevlilerinin yazılı ifadesi ulaşmazsa, GSGM'deki duruşmanın yeniden ertelenmesi gündeme gelecek. 

Hentbolda yenildik 

AVRUPA Şampiyonası grup elemelerindeki üçüncü maçında Makedonya'yı ağırlayan A Milli Erkek Hentbol Takımımız, rakibine 36-33 mağlup oldu. Maçın ilk yarısı 15-15 berabere tamamlanırken, Ay-Yıldızlı ekibimiz bu sonuçla ilk iki şansını zora soktu. Rövanş 16 Aralık'ta Üsküp'te oynayacak. 

Bravo Eczacıbaşı 

AVRUPA Top Teams Kupası'nda mücadele veren Eczacıbaşı, deplasmanda Fransız Villebon'u 3 - 0 yenerek, final four biletini kaptı. İlk maçta İstanbul'da devirdiği rakibi karşısında çok başarılı bir maç çıkaran temsilcimiz, setleri 25-17, 25-20 ve 25-22 kazandı ve dörtlü finale adını yazdırdı. 

Filede dün 

Bayanlar Avrupa Şampiyonlar Ligi 
V.Güneş Sigorta-Uralochka Rusya 1-3 
Bayanlar Avrupa Konfederasyon Kupası 
T. Telekom Avea-Senica Slovakya 1-3 
Avrupa Erkekler Top Teams 
Fenerbahçe-Dukla Liberec Çek Cum 0-3 
Ziraat Bankası-Olympiakos 0-3 
Erkekler Ligi 
A.Saint Joseph-Galatasaray 3-0 


</TEXT>
</DOC>
