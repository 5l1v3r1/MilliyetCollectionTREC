<DOC>
<DOCNO> 339171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sondun33.html </URL>
<DATE> 2005/05/03/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Irak'ta yeni hükümet yemin etti, göreve başladı... 
</HEADLINE>
<TEXT>

     Şii Arap lider İbrahim Caferi, Irak başbakanı olarak yemin ederek göreve başladı. 
     Törende, Caferi ile kabine üyeleri birer birer kürsüye çıkarak, Irak ve halkını savunacaklarına yemin ettiler. Dört başbakan yardımcısından ikisi de yemin etti. 
     Aylar süren müzakerelerden sonra Caferi, 15 Şii Arap, 7 Kürt, 4 Sünni ve bir Hıristiyan’dan oluşan kabineyi oluşturdu. Ancak savunma ve petrol bakanlıkları üzerinde mutabakata varılmadığı için Caferi, bakan atanıncaya kadar savunma bakanlığı görevini de yürütecek. Şii Başbakan Yardımcısı Ahmet Çelebi de, geçici olarak petrol bakanlığına bakacak. 
     Caferi’nin bir yardımcısı, ABD’de eğitim görmüş petrol mühendisi İbrahim Bahr El Ulum’un bugün petrol bakanlığına atanmasının beklendiğini söylemişti. 
     
</TEXT>
</DOC>
