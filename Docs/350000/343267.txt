<DOC>
<DOCNO> 343267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun35.html </URL>
<DATE> 2005/05/17/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Şiiler ve Kürtler Anayasa için çekişiyor 
</HEADLINE>
<TEXT>

     Irak parlamentosundaki Şii ve Kürt gruplar, anayasanın yazılmasından sorumlu komisyonun başkanını belirlemek konusunda uzlaşma sağlayamıyor. 
     Kürt ittifakı milletvekillerinden Feridun Abdülkadir, Şii Irak Birleşik İttifakı’nın komisyon başkanlığı için ısrarlı olduğunu, ancak kendilerinin de başkanlığı almak istediklerini belirtti. 
     Bu komisyonun başkanlığına, 30 Ocak seçimleri öncesindeki meclisin başkanı Fuad Masum’u getirmek istediklerini belirten Abdülkadir, Şiilerde ise birçok ismin geçtiğini, ancak hala aday belirleyemediklerini kaydetti. 
     Devlet Başkanı Celal Talabani’nin Irak Kürdistan Yurtseverler Birliği Partisi’nin IKYB bir üyesi olan Abdülkadir, dini baskının, etnik baskının yerini almasını kabul etmeyeceklerini söyleyerek, meclisteki iki büyük grubun liderlerini bir an önce bu sorunu çözmeye çağırdı. 
     Irak parlamentosunun 10 Mayıs’ta kurduğu 55 üyeli daimi anayasa yazım komisyonunun 15 Ağustos’a kadar görevini tamamlaması öngörülüyor. 
     
</TEXT>
</DOC>
