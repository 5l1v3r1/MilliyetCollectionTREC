<DOC>
<DOCNO> 342404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/siyaset/siy05.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trilyonluk kongre 
</HEADLINE>
<TEXT>


DYP Genel Başkanı Mehmet Ağar, maliyeti 1.5 trilyonu bulan DYP 8. Olağan Büyük Kongresi'nde Genel İdare Kurulu üyelerinin önemli bölümünü değiştirmeyi planlıyor 

AYDIN HASAN Ankara 


DYP Genel Başkanı Mehmet Ağar, bugün son bir aydır yapılan reklam kampanyalarıyla maliyeti 1.5 milyon YTL 1.5 trilyon olarak hesaplanan büyük kongrede Genel İdare Kurulu GİK üyelerinin önemli bölümünü değiştirmeyi planlıyor. DYP'nin 2 gün sürecek 8. Olağan Büyük Kongresi, Atatürk Spor Salonu'nda gerçekleşecek. Ağar'ın şimdiye kadar teklif götürdüğü iddia edilen isimler arasında eski ANAP Genel Başkanı Nesrin Nas, eski milletvekili Birkan Erdal, eski İstanbul Ticaret Odası Başkanı Mehmet Yıldırım, eski Merkez Bankası Başkanı Yaman Törüner, Prof. Dr. Süheyl Batum da yer alıyor. Eski Diyanet İşleri Başkanı Mehmet Nuri Yılmaz ise GİK üyeliği teklifini kabul etmedi. Eski bakanlar Yalım Erez ve Necdet Menzir ile eski TOBB Başkanı Fuat Miras da, İstanbul büyük kongre delegesi olarak salonda bulunacak. 
Kongreye, DYP'nin eski genel başkanları 9. Cumhurbaşkanı Süleyman Demirel, Yıldırım Avcı, Hüsamettin Cindoruk ve Tansu Çiller de davet edildi. Demirel'in katılmaması beklenirken, Çiller de kongre tarihinde ABD'de olacağını bildirdi. Cindoruk, sağlık durumunun uygun olması durumunda katılabileceğini belirtti. Kongreye, siyasi parti temsilcileri ve diplomatların yanı sıra Türkiye'deki gayrimüslim cemaatlerin ruhani liderleri de çağrıldı. 
Kongre için 1257 delege dün Ankara'ya geldi. Kongrenin ilk günü Divan Başkanlığı seçiminin ardından, karşısına dün akşama kadar aday çıkmayan Ağar'ın yeniden genel başkan seçilmesi bekleniyor. Ağar da, bir saatin üzerinde AKP'yi hedef alan bir konuşma yapacak. 

Çizik operasyonu 
Kongrenin ikinci gününde de GİK, Yüksek Haysiyet Divanı YHD ve Merkez Karar Kurulu MKK için seçim yapılacak. 40 üyeli GİK'te, Ağar büyük ölçüde değişiklik yapacak. 
Son 3 gündür il başkanlarının eğilimini alıp listeyi şekillendirmeye başlayan Ağar, bu akşam il başkanlarıyla tekrar görüşerek listeye son şeklini verecek. 



</TEXT>
</DOC>
