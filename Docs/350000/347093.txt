<DOC>
<DOCNO> 347093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sondun09.html </URL>
<DATE> 2005/05/30/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Cheney'den Kim Jong İl'e Polis devleti şefi, sorumsuz lider 
</HEADLINE>
<TEXT>

     ABD Başkan Yardımcısı Dick Cheney, elinde nükleer silahlar bulunduğunu duyuran Kuzey Kore Devlet Başkanı Kim Jong İl’i ağır dille eleştirerek, kendisinden "polis devleti şefi, sorumsuz lider" diye bahsetti. 
     Cheney, CNN televizyonuna verdiği ve bu akşam yayımlanacak demecinde, "Kuzey Kore’nin lideri Kim Jong İl’i dünyanın en sorumsuz liderlerinden biri olarak tanımlayacağım" dedi. 
     Kim Jong İl’i bir polis devleti kurmak ve "halkının zavallı koşullarda, açlık içinde yaşamasına göz yummakla" suçlayan Cheney, "halkının ne durumda olduğu bu kişinin umurunda değil, o sadece bütün çabasını nükleer güç olmaya adamış" diye konuştu. 
     Kuzey Kore’nin nükleer olanaklarını "büyük bir problem" olarak nitelendiren Cheney, bu konuda yeni görüşmeler başlatılması için ABD’nin elinden gelen çabayı gösterdiğini söyledi. 
     Kuzey Kore, elinde nükleer silahlar ve bunları hedefe atabilecek füzeler bulunduğunu savunuyor. Kim İl Jong, "ABD’nin düşmanca yaklaşımını" gerekçe göstererek, bu konunun barışçı şekilde çözümlenmesini amaçlayan ve altı ülkenin katıldığı müzakerelerden çekilmişti. 
     
</TEXT>
</DOC>
