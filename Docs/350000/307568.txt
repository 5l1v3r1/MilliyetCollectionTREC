<DOC>
<DOCNO> 307568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur05.html </URL>
<DATE> 2005/01/18/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Van Gölü dondu 
</HEADLINE>
<TEXT>

     Osman BEKLEYEN DHA 

TÜRKİYE'nin en büyük gölü olan Van Gölü dondu. Van'ın Erciş İlçesi kıyılarında 5 kilometrelik bir bölümde meydana gelen donmada buz kalınlığı yer yer 15 santimi buldu. 
     Türkiye'nin en büyük sodalı ve tuzlu gölü olan Van Gölü, bölgede yaşanan aşırı soğuklar nedeniyle kısmen dondu. Gölde donma Van-Erciş arasındaki 5 kilometrelik alanda meydana geldi. Kıyıdan 50 metre kadar gölün içine doğru uzanan alanların donması yarıyıl talinde bulunan çocukların oyun alanı haline geldi. Çocuklar buz üzerinde kayıp donan gölün keyfini çıkarırken, donan gölün üzerine konan martılar güzel görüntüler oluşturdu. 
     3 bin 764 kilometre karelik alanı kaplayan ve yer yer 100 metreyi bulan derinliğe sahip gölün uzun zamandan beri donmadığını söyleyen Vanlılar, "Gölün donması güzel bir manzara oluşturdu. Çocuklarımıza yeni bir oyun alanı açıldı'' dedi. 
     Meteoroloji yetkilileri Van'da son 2 haftadır ısının özellikle geceleri eksi 15 dereceye kadar düştüğünü belirtti. Önceki gece Van'da hava sıcaklığı eksi 12 derece olurken, yoğun kar yağışı beklendiği öğrenildi. 

     
</TEXT>
</DOC>
