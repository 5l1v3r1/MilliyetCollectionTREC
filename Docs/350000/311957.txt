<DOC>
<DOCNO> 311957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun12.html </URL>
<DATE> 2005/02/03/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Türkiye'ye yeni bir Loizidu davası 
</HEADLINE>
<TEXT>

     Avrupa İnsan Hakları Mahkemesi mart ayında Kıbrıs'ta mülkiyet davaları açısından büyük önem taşıyan Loizidu benzeri yeni bir davanın sonucunu açıklayacak. 
     Mahkeme sonucuna göre benzer davalarda Türkiye'nin değil, Kuzey Kıbrıs'ın muhatap olup olmayacağı da karara bağlanacak. 
     Mahkeme KKTC'deki mülküne gidemediği için Türkiye'ye dava açan Rum Ksenides Aristis'i haklı bulursa, Türkiye yaklaşık 25 milyar dolarlık bir tazminat ödemek durumunda kalacak. 
     
     Tazmin Komisyonu denetlenecek 
     Aristis davasının en önemli yanı, Avrupa İnsan Hakları Mahkemesi'nin Loizidu davasından sonra KKTC'de oluşturulan Tazmin Komisyonu'nun 'yetkisi olup olmadığına' karar verecek olması. 
     Mahkeme Tazmin Komisyonu'nun yetkisini tanırsa, Rumların mülkiyet konusunda açtıkları davaların bir çoğu, Avrupa İnsan Hakları mahkemesine gitmeden Kuzey Kıbrıs'taki bu komisyonda çözümlenecek. 
     Yani hem Türkiye, hem de Avrupa İnsan Hakları Mahkemesi davaların muhattabı olmayacak. 
     
     Loizidu, AİHM'e başvurmuştu 
     Rum vatandaşı Titina Loizidu, Avrupa İnsan Hakları Mahkemesine yaptığı başvuruda, Kıbrıs çıkarması sırasında Ada’nın kuzeyindeki topraklarının elinden alındığını ve evinde oturma hakkının engellendiğini öne sürmüş, dava sonunda Türkiye 640 bin dolar tazminat ödemeye mahkum edilmişti. 
     Loizidu davası, binlerce Rum vatandaşa örnek teşkil etmişti. 
     
</TEXT>
</DOC>
