<DOC>
<DOCNO> 308231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/soneko06.html </URL>
<DATE> 2005/01/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Garanti Bankası, Avrupalı bankacıları ağırladı... 
</HEADLINE>
<TEXT>

     Dilek Kocabaş AA 

''Türkler Bin Yılın Yolculuğu 600-1600'' sergisinin Londra'daki açılışı nedeniyle bir davet düzenleyen, serginin en büyük iki sporsorundan biri olan Garanti Bankası, Avrupa finans çevrelerini ağırladı. 
     Londra'nın saygın kültür-sanat kurumlarından Royal Academy of Arts'da düzenlenen davetin evsahipliğini Doğuş Grubu Başkanı Ferit Şahenk, Garanti Bankası Genel Müdürü Ergun Özen ve Doğuş yöneticileri yaptı. 
     İş, sanat ve medya dünyasından pek çok ismin katıldığı davette bir konuşma yapan Garanti Bankası Genel Müdürü Ergun Özen, öncelikle 370 değerli ve nadir eserin sunulduğu serginin hazırlanmasından emeği geçen bilimadamlarına ve açılışı büyük bir başarıyla gerçekleştiren Royal Academy of Arts yönetimine teşekkür etti. 
     Serginin açılışına büyük katkı sağlayan Dışişleri ve Kültür ve Turizm bakanlıklarına da şükranlarını sunan Genel Müdür Özen, Garanti Bankası olarak önümüzdeki günlerde de kültür, sanat, spor, eğitim ve çevre konularına katkıda bulunmayı sürdüreceklerini vurguladı. 
     Garanti Bankası'nın sponsorları arasında bulunduğu serginin içeriğinde bulunan ve daha önce hiç sergilenmemiş eserlerin büyük ilgi göreceğini umduklarını vurgulayan Özen, ''Garanti Bankası'nın misyonuyla birebir örtüşen böylesine büyük bir organizasyonda yer almaktan mutluluk ve gurur duyuyoruz'' dedi. 
     Garanti Bankası'nın ekonomideki geleneksel rolüne ek olarak, toplumsal sorumluluğunun bilinciyle yıllardır pek çok projeye destek verdiğini belirten Özen, sözlerini şöyle sürdürdü 
     ''Garanti hizmet anlayışında olduğu gibi, toplumsal paylaşım projelerini oluştururken de topluma ve çevreye kattığı değeri artırmayı hedefliyor. Ticari faaliyetlerde gözettiğimiz bu unsuru, destek verdiğimiz kültür, sanat, eğitim, spor, çevre gibi alanlara da yansıtıyoruz. Sporsorluk faaliyetlerinin yanı sıra desteğimizin sürekli olmasını sağlamak için kendi kültür kurumlarımızı da oluşturuyoruz.'' Kültür ve sanatı, kuruluşların olduğu kadar ülkelerin de kendilerini ifade etmesinin en etkili yolu olarak gördüklerini vurgulayan Özen, ''Türk kültürünün bilinmeyen yönlerine ışık tutacak serginin, özellikle, kendini bir kültür birliği olarak konumlayan AB'ye uzanan yolda uzlaştırıcı bir rol oynayacağına inanıyoruz'' dedi. 
     ''İnanıyorum ki siyasi ve ekonomik istikrarını pekiştiren Türkiye çok daha güzel günlere doğru yol alacak'' diyen Garanti Bankası Genel Müdürü Özen, toplumların uygarlığa katkıda bulundukları oranda değer bulduğunu ifade etti. 
     Bu çerçevede Türkler sergisi gibi yeni ve çağdaş projelerin, barışa ve toplumların birbirini anlamasına önemli katkılarda bulunacağına inandıklarını da vurgulayan Özen, sözlerini ''bu sergi sanatsal zenginliklerimizin vurgulanmasını, kültürlerarası uzlaştırıcı rolümüzün daha görünür hale gelebilmesini sağlayacak'' diye tamamladı. 
     
</TEXT>
</DOC>
