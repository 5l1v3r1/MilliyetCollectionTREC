<DOC>
<DOCNO> 317724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/guncel/gun02.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Keşif uçağı düştü 2 şehit 
</HEADLINE>
<TEXT>


MEHMED HAKKI ÖZBAYIR, EVREN KASIRGA Manisa DHA 

Manisa'da düşen Türk Hava Kuvvetleri'ne ait SF - 260 tipi eğitim uçağında bulunan Pilot Kurmay Albay Ali Rıza Şenol ve Deniz Pilot Teğmen Erdem Öztürk şehit oldu. 
Muradiye'nin Tilki Süleymaniye köyü yakınlarında dün saat 14.00 sıralarında bir uçağın düştüğü ihbarı üzerine harekete geçen jandarma, kısa sürede olay yerine ulaştı. Yanmış uçak enkazının bulunduğu tarla kordon altına alındı. Şenol'un Çiğli 2. Ana Jet Üssü Değerlendirme Denetleme Başkanı olduğu belirtildi. 

Çamur attık 
Olay sırasında tarlada çalıştığını söyleyen Asım Gökçen, Necdet Uysal'a ait tarla üzerine gelen uçağın aniden burun üstü çakıldığını söyledi. Uçağın düşer düşmez alev aldığını anlatan Gökçen, "Pilotlardan biri içindeydi, diğeri dışarı fırlamıştı. Pilotların yaralı olabileceğini düşündük. Çevreden yetişenlerle birlikte yanmamaları için üzerlerine çamur attık. Ancak daha sonra şehit olduklarını öğrendik" dedi. 

Türk- İtalyan ortak yapımı 

THK envanterine 1991'de giren SF - 260 D Agusta uçakları, başlangıç uçuş eğitiminde kullanılıyor. İtalyan Agusto ve Türk TAI yapımı önden pervaneli uçak, 7 saat havada kalabiliyor. 


</TEXT>
</DOC>
