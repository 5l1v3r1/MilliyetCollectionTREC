<DOC>
<DOCNO> 307242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur05.html </URL>
<DATE> 2005/01/17/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Türkiye'de fırtına ve yağış 
</HEADLINE>
<TEXT>

     Soğuk ve yağışlı hava güney ve batı bölgelerde günlük hayatı olumsuz etkiliyor. Batı bölgelerde fırtına ve yağış etkili olurken güneyde kar yağışı seralara zarar verdi. 
     Antalya'nın yüksek kesimlerine yağan kar ulaşımı aksattı. Kemer'de bazı ev ve işyerlerini su bastı, seralar da zarar gördü. 
     Kırklareli'nin Demirköy açıklarında kuru yük gemisi battı. Geminin üçü Bulgar, üçü Ukraynalı olan altı mürettebatı filikalarla kıyıya çıkmayı başardı. 
     Fethiye'de kar nedeniyle bazı köy yolları ulaşıma kapandı. Kar yağışının etkisiyle Fethiye'yi Antalya'ya bağlayan yol ile Fethiye-Çameli arasındaki yolda da trafikte zaman zaman aksamalar yaşanıyor. 
     Poyraz nedeniyle İstanbul deniz otobüslerinin bugün ve yarın yapacağı bazı seferler iptal edildi. 
     Bu gece ve yarın akşama kadar bütün bölgeler parçalı ve çok bulutlu, Marmara, Ege, Akdeniz, İç Anadolu'nun güney ve batısı, Batı ve Orta Karadeniz ile Gaziantep, Malatya ve Adıyaman çevreleri yağışlı geçecek. 
     Yağışlar, Batı Karadeniz kıyılarında etkili olmak üzere yağmur ve sağanak, Trakya'da kar, Batı Karadeniz'in iç kesimleri, Bilecik ve Kütahya çevrelerinde karla karışık yağmur ve kar şeklinde olacak. 
     
</TEXT>
</DOC>
