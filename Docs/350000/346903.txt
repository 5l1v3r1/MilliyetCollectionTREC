<DOC>
<DOCNO> 346903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sondun04.html </URL>
<DATE> 2005/05/29/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Lübnan’da seçim 'maratonu' bugün başlıyor 
</HEADLINE>
<TEXT>

     Dünya GÜRSOY DHA 

LÜBNAN, eski Başbakan Refik Hariri’nin öldürülmesi ve Suriye’nin 29 yıllık askeri varlığının son ermesinin ardından genel seçimlerin ilk turu için bugün sandığı gidiyor. 
     Lübnan’da yapılan genel seçimlerin ilk aşamasında, başkent Beyrut’ta oy verme işlemi başladı. 
     400 bin kayıtlı seçmenin bulunduğu başkentte, seçim sandıkları TSİ 
     07.00’de açıldı. 
     Lübnan’daki 128 sandalyeli parlamentonun 19 üyesi, Beyrut’tan seçilecek. 
     Farklı din ve etnik yapıya mensup halkların yaşadığı Lübnan’da 4 turda gerçekleştirilecek seçimlerin 19 Haziran’da sona ermesi bekleniyor. 
     Genel seçimler bugün Beyrut bölgesinde yapılacak ilk tur ile başlıyor. 5 Haziran’da Güney Lübnan’da gerçekleştirilecek 2’nci turda ise Suriye’ye yakınlığıyla bilinen ve verdiği silahlı mücadeleyle İsrail’in Lübnan’dan çekilmesini sağlayan Hizbullah ile Beka ve Güney Lübnan bölgelerinde Şii siyasi hareket durumundaki Emel Partisi yarışacak. 
     
     CANBOLAT KOLTUĞUNU GARANTİLEDİ 

     12 Haziran’da Lübnan Dağı’nda başlayacak 3’ncü turda ise Suriye’ye muhalif olan Dürziler ile ülkenin önemli isimlerinden Mişel Aon seçime gidecek. Ancak Dürzi lider Velid Canbolat ve ona yakınlığıyla bilinen Mervan Hamade karşılarına başka aday çıkmadığı için seçilmeyi garantiledi. 
     128 sandalyeli parlamontonun diğer isimlerini belirleyecek 4’ncü tur seçimleri ise 19 Haziran’da Kuzey Lübnan’da yapılacak. 
     HARİRİ’NİN OĞLUNDAN KATILIM UYARISI Seçimlerde Refik Hariri’nin oğlu Saad Hariri’nin parlamentoda en fazla sandalyeyi alması bekleniyor. Beyrut bölgesinde 19 kişilik listesiyle seçime girecek olan 34 yaşındaki Hariri’nin 9 adayı şimdiden koltuğunu garantilemiş durumda. Ancak Sünni Müslüman lider, taraftarlarından erken havaya girmemelerini ve seçime yoğun katılım göstermelerini istedi. 
     Lübnan parlementosu Müslüman ve Hıristiyanlar arasında dağıtılmış 128 sandalyeden oluşuyor. Müslümanlara tahsis edilen 64 sandalye şu şekilde dağılıyor 27 Sünni, 27 Şii, 8 Dürzi, 2 Nusayri. Hıristiyanlara verilen 64 sandalyenin dağılımı da şöyle 34 Maruni, 14 Rum ortodoks, 8 Rum katolik, 5 Ermeni ortodoks, 1 Ermeni katolik, 2 küçük azınlıklar. 
     Hariri’nin öldürülmesi ile artan uluslararası baskılar sonucunda 1975 yılından bu yana Lübnan’da bulunan Suriye askerleri çekilmek ve Lübnan hükümeti istifa etmek zorunda kalmıştı. 
     
</TEXT>
</DOC>
