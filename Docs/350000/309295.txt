<DOC>
<DOCNO> 309295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur26.html </URL>
<DATE> 2005/01/25/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Antalya'da fırtına ve yağış uyarısı .. 
</HEADLINE>
<TEXT>

     Antalya'da, bu akşam saatlerinden itibaren fırtına ve şiddetli yağış bekleniyor. 
     AA muhabirinin Meteoroloji Bölge Müdürlüğü yetkililerinden aldığı bilgiye göre, bu akşam Antalya merkezi ve batı bölgelerinde rüzgar fırtınaya dönüşecek. Yağışla birlikte etkili olacak rüzgarın hızı, merkez ve Finike arasında kalan bölümde saatte 70-80 kilometreye ulaşacak. Finike-Bodrum arasında ise rüzgarın hızının 90, zaman zaman 100 kilometreyi bulabileceği bildirildi. 
     Yetkililer, sağanak yağışla birlikte fırtınanın Çarşamba günü de etkili olacağını, Perşembe günü öğle saatlerine doğru fırtınanın etkisini kaybedeceğini bildirdiler. Yağışların Perşembe günü öğleden sonra etkisini kaybedeceğini belirten meteoroloji yetkilileri, cuma ve cumartesi günleri aralıklı, hafif, yer yer yağış görüleceğini de kaydettiler. 
     Bölgede etkili olacak lodos nedeniyle hava sıcaklığında çok az bir artış beklendiği, sıcaklığın gündüz 16-18, gece de 10-12 derece olacağı kaydedildi. 
     
     VALİDEN FIRTINA VE YAĞMUR TOPLANTISI 
     Antalya Valisi Alaaddin Yüksel, Meteoroloji Bölge Müdürlüğü'nün raporu üzerine ilgili kurum ve kuruluşların yetkilileriyle acil toplantı düzenledi. 
     Antalya Valiliği'nde düzenlenen toplantıya, Köy Hizmetleri, Karayolları, TEDAŞ, TELEKOM, İl Sağlık Müdürlüğü, Sivil Savunma ve Meteoroloji müdürlükleri, belediyelerin yetkilileri katıldı. 
     Vali Yüksel, kurum yetkililerinden, fırtına ve yağış dolayısıyla ortaya çıkacak aksaklıklardan Antalya'nın en az etkilenmesi için hazırlık yapılmasını, personel, alet ve makine durumunun yeniden gözden geçirilmesini istedi. 
     Gerekirse gece çalışma yapılmasını ve personelin hazır halde tutulmasını da isteyen Yüksel, kamu kurumlarının, yağmur ve fırtınada yapabilecekleri çalışmalar hakkında da yetkililerden bilgi aldı. 
     
</TEXT>
</DOC>
