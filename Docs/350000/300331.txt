<DOC>
<DOCNO> 300331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sontur22.html </URL>
<DATE> 2004/12/23/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kuyumcuda yangın çıktı, itfaiye su sıkınca altınlar sokağa saçıldı 
</HEADLINE>
<TEXT>

     Cağaloğlu'nda bir kuyumcu atölyesinde yangın çıktı. İtfaiye ekibinin sıktığı suyun tazyikiyle altınlar sokağa saçıldı. 
     A.A muhabirinin aldığı bilgiye göre, Piyerloti Caddesi'ndeki 7 katlı Piyerloti Han'ın 5. katında bulunan Kemal Merim'e ait Model Kuyumculuk'ta, altınları parlatmakta kullanılan asetonun alev alması sonucu yangın çıktı. 
     Alevlerin yaklaşık 400 metrekarelik atölyeyi sarması üzerine burada çalışan 45 kişi, bina dışına çıktı. 
     Olay yerine ulaşan itfaiye ekipleri, dışarıdan uzatılan merdiven ve bina içinden su sıkarak diğer katlara sıçramadan yangını söndürdü. 
     Yangının söndürülmesinden sonra atölyeye giren çalışanlar, işlenmek için masaların üzerinde bulunan altın parçalarının, sıkılan suyun tazyikiyle sokağa saçıldığını farkettiler. 
     Atölye çalışanları, altınların saçıldığı sokağı kordon altına aldılar. Çalışanlar, sokaktaki parke taşlarının aralarından ve park halindeki araçların altında altın parçalarını topladılar. Bazı çalışanlar da binanın dış cephesinden 1. kata tırmanarak, buradaki çıkıntılara düşen altınları aradılar. Bu arada, Eminönü Belediye Başkanı Nevzat Er de, olay yerine gelerek maddi hasara neden olan yangın hakkında ilgililerden bilgi aldı. 

     
</TEXT>
</DOC>
