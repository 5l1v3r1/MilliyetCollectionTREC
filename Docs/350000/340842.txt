<DOC>
<DOCNO> 340842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sondun03.html </URL>
<DATE> 2005/05/09/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Bağdat'ta intihar saldırısı 3 ölü 
</HEADLINE>
<TEXT>

     Irak’ın başkenti Bağdat’ta bu sabah düzenlenen intihar saldırısında ölenlerin sayısının 3, yaralı sayısının 9 olduğu bildirildi. 
     Polis yetkilileri, intihar bombacısının otomobilini, kavşakta duran 2 polis aracının üzerine sürdüğünü, araçların olduğu yerde yaya polislerin de bulunduğunu bildirmişlerdi. 
     İlk gelen bilgilerde, ölü sayısının 10 olduğu açıklanmıştı. Ancak polis daha sonra, saldırıda 2 polisle bir sivilin öldüğünü, 6 polisle 3 sivilin yaralandığını belirtti. 
     
     IRAK’TA 2 AMERİKAN ASKERİ ÖLDÜRÜLDÜ 

     Öte yandan, Irak’ın başkenti Bağdat’ın batısında 2 Amerikan askerinin öldüğü bildirildi. 
     Amerikan ordusundan yapılan açıklamada, Bağdat’ın 80 kilometre batısındaki Haldiye bölgesi yakınlarında, bir bombanın infilak etmesi sonucu 2 deniz piyadesinin öldüğü belirtildi. 
     Bağdat’ın kuzeyindeki Samarra’da devriye gezen askerlere bugün düzenlenen saldırıda da 1 Amerikan askeri ölmüş, diğeri yaralanmıştı. 
     ABD’de Savunma Bakanlığı Pentagon verilerine göre, Irak işgalinin başladığı Mart 2003’ten bu yana 1596 Amerikan askeri hayatını kaybetti. 
     
</TEXT>
</DOC>
