<DOC>
<DOCNO> 312318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun41.html </URL>
<DATE> 2005/02/04/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Papa'nın sağlık durumu iyi, yemeklerini kendi yiyebiliyor 
</HEADLINE>
<TEXT>

     Papa İkinci Jean Paul'ün sağlık durumunun giderek düzeldiği bildirildi. 
     Roma'daki Gemelli Polikliniği'ne Salı gecesi yatırılan Katolik dünyasının ruhani liderinin artık yemeklerini yardımsız yiyebildiği kaydedildi. 
     Vatikan Sözcüsü Joaquin Navarro Valls, ''Papa iyileşti. Yemeklerini de kendi yiyebiliyor'' dedi. 
     Vals, gazetecilerin sorusu üzerine, Papa'nın muhakeme gücünün tümüyle yerinde olduğunu da kaydetti. 
     Vatikan Devlet Sekreteri Kardinal Angelo Sodano'nun Papa'yı ziyaret ettiğini anımsatan sözcü, ''Papa, Vatikan'la ilgili meselelerde rahatlıkla karar verebilecek durumda'' diye konuştu. 
     Navarro Vals, solunum yolları rahatsızlığı nedeniyle kliniğe yatırılan Papa'nın sağlık durumunda iyileşme olduğu için doktorların ancak Pazartesi günü sağlık durumu ile ilgili yeni rapor yayımlayacaklarını söyledi. 
     Papa'nın az sayıda ziyaretçi de kabul ettiğini anlatan sözcü, ''Büyük Roma Semineri'ndeki rahip adaylarının katılımıyla her yıl 5 Şubat'ta kutlanan yortuyu da Papa yarın hastane odasındaki televizyondan izleyecek. Yortu, bu yıl Vatikan'daki Altıncı Paul Salonu'nda kutlanacak'' dedi. 
     
</TEXT>
</DOC>
