<DOC>
<DOCNO> 311404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonspo31.html </URL>
<DATE> 2005/02/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Galatasaray, Çanakkale Dardanelspor kalecisi ile sözleşme imzaladı 
</HEADLINE>
<TEXT>

     Transfer çalışmalarını sürdüren Galatasaray, bir süredir antrenmanlara çıkardığı Çanakkale Dardanelspor'un kalecisi Fevzi Elmas ile sözleşme imzaladı. 
     Fevzi, Ali Sami Yen Stadı Şeref Salonu'nda yönetici Şükrü Ergün'ün de bulunduğu törenle, kendisini 3.5 yıllığına sarı-kırmızılı kulübe bağlayan sözleşmeye imza attı. 
     Yönetici Ergün, törende yaptığı konuşmada, bugünün Galatasaray'da imza günü olduğunu ifade ederek, ''Fevzi, hepimizin bildiği gibi Türk futbolunun genç yeteneklerinden birisi. Fevzi, yalnızca spor perforanmansıyla değil, efendiliği ve yaşam tarzıyla da Galatasaray'a layık bir futbolcu. Bu şekilde de devam edeceğine olan inancım sonsuz'' dedi. 
     Galatasaray'da olmaktan dolayı çok mutlu olduğunu anlatan Fevzi ise takımla birlikte 1 aydır antrenmanlara çıktığını vurgulayarak, ''Şu anda çok heycanlıyım. Böyle güzel bir ortamda ve büyük bir camiada bulunduğum için çok mutluyum. Herkese teşekkür ederim'' dedi. 
     Galatasaray forması giyen ve bayrağı öpen Fevzi, daha sonra yeni transfer Franck Ribery ile birlikte sahaya inerek medyaya poz verdi. 

     
</TEXT>
</DOC>
