<DOC>
<DOCNO> 346437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonspo27.html </URL>
<DATE> 2005/05/27/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Halil Mutlu'nun gözyaşları... 
</HEADLINE>
<TEXT>

     Bulgaristan’ın Varna kentinde düzenlenen Avrupa Şampiyonası sonrası yapılan doping testlerinde A numunesi pozitif çıkan Dünya ve Olimpiyat Şampiyonu rekortmen milli halterci Halil Mutlu, "Olmamam gereken bir pozisyondayım" dedi. TSYD Ankara Şubesi’nde federasyon başkanı Dr.Hasan Akkuş ve Dr.Kaya Livanelioğlu ile birlikte bir basın toplantısı düzenleyen Halil Mutlu, duygusal anlar yaşadı. 22 yıldır halter sporunun içinde bulunduğunu, Türkiye’nin sporcusu olduğunu ve kendisine olanakları tüm bu ülkenin verdiğini ifade eden Mutlu, "Adı geçen maddeyi kullanacak kadar salak değilim. Katıldığım şampiyonaların biri dışında hepsinde altın madalya aldım. Bu illeti hayatım boyunca kullanmadım, en zor anlarımda dahi. Ben bir şampiyonum. Her gittiğim yerde kontrole gireceğimi bile bile nasıl kullanırım" diye konuştu. 
     
     GÖZYAŞLARI 

     Mutlu, 2003 yılındaki Avrupa Şampiyonası’ndan 1.5 ay önce 28 yaşındaki yengesini, hemen ardından 31 yaşındaki ağabeyini yitirdiğini ve 1.5 yıl süren sakatlığı sonrasında, spora dönmesi çok zorken olanaksızı başardığını vurgulayan Mutlu, bu cümleleri kurarken göz yaşlarını tutamadı. 
     Tüm bu zor dönemlerinde dahi yasaklı madde kullanmadığını vurgulayan Mutlu, "Milli formamla karşınıza çıkmak isterdim, ancak suçlanıyorum. Aklanana kadar da giymeyeceğim. Bu durumdan kurtulunca da o formayı ve bayrağı en üst seviyeye çıkarmak için tekrar çalışacağım" dedi. 
     Mutlu, üretilen komplo teorileriyle ilgili olarak, kendinden bile kuşkulandığını, kimseye bir suçlamada bulunamayacağını belirterek, kamplarda eskiden arkadaşlarımdan çay isteyebilirken, şu anda kendi çayını kendisinin aldığını söyledi. Milli sporcu, bu tip bir olayın kendisi gibi deneyimli bir sporcunun başına gelmesinin herkese bir ders vermesi gerektiğini vurguladı. 
     
     NAİM SÜLEYMANOĞLU’NA SİTEM 

     Mutlu, "Cep Herkülü" lakaplı Dünya ve Olimpiyat Şampiyonu eski milli halterci Naim Süleymanoğlu’na da sitem etti. 
     Süleymanoğlu’nun, bir televizyon programında "6 ay ceza alır" biçimindeki açıklamasını değerlendiren Mutlu, "Naim’den Kendimden ne kadar eminsem, Halil’den de o kadar eminim demesini beklerdim" dedi. 
     
     BAŞKANIN TEPKİSİ 

     Mutlu’ya komplo kurulduğu biçimindeki teorilere federasyon olarak destek verme gibi bir düşüncelerinin olamayacağını belirten Halter Federasyonu Başkanı Dr.Hasan Akkuş da, "Halil, bu maddeyi bilerek almış olamaz. Eğer camiada komplo yapan biri varsa ve bu tespit edilirse bunun bayrak yakmaktan farkı yoktur" dedi. 
     Halil gibi bir sporcunun başına bu tip bir olayın gelmesinin, tehlikenin her zaman mevcut olduğunu kanıtladığını vurgulayan Akkuş, "Herkes komplo diyebilir, Halil de diyebilir, ama biz federasyon olarak B numunesi açılmadan net birşey söyleyemeyiz. Bünyemizdeki soruşturma da sürüyor. Konuyu her açıdan inceliyoruz" diye konuştu. 
     Akkuş, Avrupa Şampiyonası öncesi Dünya Anti-Doping Ajansı WADA 
     yetkililerinin kontrole gelmediğini, Avrupa ve Dünya Gençler Şampiyonası öncesi toplam 36 sporcunun Türkiye Doping Kontrol Merkezi’nde teste tabi tutulduğunu açıkladı. Akkuş, Mutlu’nun kontrole girmemesiyle ilgili kararı teknik heyetin aldığını sözlerine ekledi. 
     
     DOKTOR YORUMU 

     Basın toplantısına katılan Gençlik ve Spor Genel Müdürlüğü doktorlarından Kaya Livanelioğlu da, "Halil’in bu maddeyi kullanması bana anlamsız geliyor" dedi. 
     A numunesinde çıkan "Nandrolone" isimli anabolic steroid sınıfına giren yasaklı maddenin, halter dışındaki branşlarda kötü amaçlı kullanılabilen bir madde olduğuna dikkati çeken Livanelioğlu, "Uzun süre vücuttan atılamayan ve çok çabuk tespit edilebilen bir madde. Bu maddenin kullanımı, resmen spor hayatını tehlikeye atmaktır" diye konuştu. 
     B numunesinin açılmasını uluslararası federasyondan isteyeceklerini açıklayan Livanelioğlu, Mutlu’nun antrenman döneminde kullandığı enerji içeceklerini kontrolden geçirdiklerini ve hepsinin temiz çıktığını sözlerine ekledi. 

     
</TEXT>
</DOC>
