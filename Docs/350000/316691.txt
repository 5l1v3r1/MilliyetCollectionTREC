<DOC>
<DOCNO> 316691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sondun21.html </URL>
<DATE> 2005/02/19/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
B.Z gazetesi Berlin, Doğu Avrupa'dan gelen suç şebekelerinin merkezi 
</HEADLINE>
<TEXT>

     Bazı Doğu Avrupa ülkelerindeki Alman büyükelçiliklerinde ortaya çıkan vize usulsüzlükleri, dikkatleri Almanya'daki yasadışı göç sorununa yöneltti. 
     Berlin'de yayınlanan B.Z gazetesi, ''bazı eski Sovyet cumhuriyetleri ile Baltık ülkeleri ve Polonya'dan Berlin'e gelen suç şebekelerinin, başkenti kara para aklamanın, kaçak sigara ticaretinin, insan ve silah kaçakçılığının merkezi haline getirdiklerini'' yazdı. 
     ''Berlin'in, Doğu Avrupa'dan gelen suç şebekelerinin kalesi haline geldiği'' ifade edilen haberde, ''özellikle Ukrayna'nın başkenti Kiev'deki Alman büyükelçiliğinden bir dönem her 2 dakikada bir vize verildiği, bunun karşılığında 1000 dolar alındığı, bu vizelerle Berlin'e getirilen hayat kadınlarının sayısının 1000 civarında olduğunun tahmin edildiği'' belirtildi. 
     ''Hayat kadınlarının çoğunun kendi isteği ile Berlin'e gelmediği, özellikle Ukraynalı insan tacirleri tarafından zorla getirildikleri'' kaydedildi. 
     ''Rus mafyası adı altında ağırlıklı olarak Ukraynalı şebekelerin faaliyet gösterdiğine'' dikkat çekilen haberde, ''Federal Suç Dairesi BKA tarafından yapılan açıklamaya göre, 2001'de yakalanan kaçakların sayısının, 2000'e oranla iki katına çıktığı'' ifade edildi. 
     
     BİRLİK PARTİLERİ UKRAYNA'NIN AB ÜYELİĞİNDEN YANA 
     Öte yandan, Handelsblatt gazetesi, muhalefetteki Birlik partilerinin CDU CSU Ukrayna'nın AB üyeliğini desteklediklerini ve federal meclise bu konudaki isteklerinin desteklenmesi için önerge sunacaklarını yazdı. 
     Federal Meclis Dış İlişkiler Komisyonu Başkanı Volker Rühe, Ukrayna'nın reformlar yapması durumunda, bu ülkeye Devlet Başkanı Viktor Yuşçenko'nun iktidarı döneminde üyelik perspektifi verilmesi gerektiğini savundu. 
     Ukrayna'nın üyelik isteğine karşı çıkılmaması gerektiğini kaydeden Rühe, ''Ukrayna'daki demokrasinin geleceği Avrupa perspektifine bağlı'' diye konuştu. 
     
</TEXT>
</DOC>
