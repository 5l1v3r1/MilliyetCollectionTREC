<DOC>
<DOCNO> 348566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko32.html </URL>
<DATE> 2005/06/03/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Babacan IMF, yapısal reform ayağından yavaş yavaş çıkacak 
</HEADLINE>
<TEXT>

     Devlet Bakanı ve Başmüzakereci Ali Babacan, Türkiye'nin artık yönü ve hedefinin belli olduğunu belirterek, ''Bundan 10 sene, 20 sene sonra nasıl bir Türkiye olacak diye baktığımızda, pek tabii AB'ye her açıdan çok daha yaklaşmış, tüm sistemini A'dan Z'ye temize çekmiş bir ülke olacaktır'' dedi. 
     Babacan, TÜSİAD Yüksek İstişare Konseyi YİK Toplantısı'nda yaptığı konuşmada, Türkiye'nin hem ekonomik programı hem de siyasi yönü açısından, çok istikrarlı bir ülke haline geldiğini söyledi. 
     Babacan, ''Türkiye'nin artık yönü bellidir. Türkiye, artık hedefini çizmiştir. Bundan 10 sene, 20 sene sonra nasıl bir Türkiye olacak diye baktığımızda pek tabi AB'ye her açıdan çok daha yaklaşmış, tüm sistemini A'dan Z'ye temiz çekmiş bir ülke olacaktır'' diye konuştu. 
     Türkiye'nin makro ekonomide kaydettiği başarılara değinen Babacan, bugün Türkiye Cumhuriyeti'nin kendisinden çok daha az borcu olan, ihracat, cari denge açısından kendisine göre daha olumlu tablo sergileyen ülkelerle kıyaslandığında, çok daha düşük faizle borçlanabildiğine dikkati çekti. 
     Bunun nedenini, Türkiye'nin kazandığı AB vizyonu ile açıklayan Babacan, Türkiye'nin AB kriterlerine adım adım uyup, her attığı adımda AB standartlarına daha yaklaşmış ülke olacağını söyledi. 
     Türkiye'nin 17 Aralık tarihine kadar AB ile ilgili Kopenhag Siyasi Kriterleri çerçevesindeki reformları gerçekleştirdiğini ve kritik eşik denilen siyasi reformları tamamladığını kaydeden Babacan, bunun siyasi reformların bittiği anlamına gelmediğini, reformlara bundan sonra da devam edileceğini ifade etti. 
     Babacan, 3 Ekim'de başlayacak müzakerelerle birlikte Türkiye'nin tüm sisteminin A'dan Z'ye adeta temize çekileceği görüşünü yineledi. 
     Babacan, müzakerelerin 4'de 3'ünün ekonomi ile ilgili konuları kapsayacağına işaret etti. 
     Kendisinden önce yapılan konuşma sırasında, zafiyetten bahsedildiğini anımsatan Babacan, şöyle konuştu 
     ''Kimsenin endişesi, korkusu olmasın. Bizim şu ana kadar yürüttüğümüz ekonomik reform programı, özellikle yapısal reform ayağından bahsediyoruz. Biliyorsunuz IMF ve Dünya Bankası programları çerçevesinde ve onlarla beraber yürüttüğümüz çalışmalarla devam ediyor. Bundan sonraki dönemde Uluslararası Para Fonu, yapısal reform ayağından yavaş yavaş çıkacak. En geç bu yılın sonuna kadar artık, IMF ile yapısal reformları pek konuşmayacağız. Para politikaları, bütçe politikaları tabii ki stand-by çerçevesinde... Onlar devam edecek. Yavaş yavaş IMF ile yapısal reform anlamında çalışmamız devreden çıkarken AB ile yoğunlaşacağız.'' Devlet Bakanı ve Başmüzakereci Babacan, yapısal reformların elde edilen başarılardan geri dönülmemesi, kazanımların kaybedilmemesi için önemli olduğunu, yaptıkları çalışmalarla adeta bu başarıların altını doldurduklarını bildirdi. 
     Müzakerelerin 3 Ekim'de başlamasının Türkiye için de Avrupa için de bir kilometre taşı olacağını vurgulayan Babacan, ''İlk kez sırtımızdaki yükü zirveye çıkarmış olmanın haklı gururu ve mutluluğunu yaşıyoruz. Şimdi çok daha büyük bir yükle uzunca bir yola çıkmak üzereyiz.'' 

     
</TEXT>
</DOC>
