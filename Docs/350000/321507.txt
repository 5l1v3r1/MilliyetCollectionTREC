<DOC>
<DOCNO> 321507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonsiy04.html </URL>
<DATE> 2005/03/07/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
"Vetolu" öğrenci affı komisyonda 
</HEADLINE>
<TEXT>

     ANKARA Milliyet 

Cumhurbaşkanı Ahmet Necdet Sezer'in "nitelikli çoğunlukla çıkmadığı" gerekçesiyle geri gönderdiği öğrenci affı yasası, yarın TBMM Milli Eğitim, Kültür, Gençlik ve Spor Komisyonu'nda yeniden görüşülecek. 
     Yasaya göre, yükseköğretim kurumlarının hazırlık ve diğer bütün sınıflarında ön lisans ve lisans düzeyinde öğrenim yapan öğrencilerden 29 Haziran 2000'den itibaren, kendi isteğiyle ilişiği kesilenler dahil, her ne sebeple olursa olsun atılan öğrencilere, ilişiklerinin kesilmesine neden olan bütün dersler için bir öğretim yılı devam ve 3 sınav hakkı verilecek. Yasa, lisansüstü öğrenim görürken ilişikleri kesilenlere de çeşitli haklar getiriyor. 29 Haziran 2000'den yasanın yürürlüğe girdiği tarihe kadar her ne sebeple olursa olsun, kurumlarıyla ilişiği kesilen lisansüstü öğrencilerine başarısız oldukları dersler ve yeterlilik için iki sınav hakkı, yüksek lisans öğrencileri için bir yıl, doktora öğrencileri için 2 yıl tez hazırlama süresi verilecek. Doktora yeterlilik sınavına girebilmek için yabancı dil sınavında başarısız olanlara da iki sınav hakkı tanınacak. 
     
</TEXT>
</DOC>
