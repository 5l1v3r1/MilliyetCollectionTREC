<DOC>
<DOCNO> 345860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/ekonomi/eko03.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, tekstilde Çin'e ay sonuna kadar süre verdi 
</HEADLINE>
<TEXT>


Avrupa Birliği Komisyonu, Çin'e ultimatom gibi çağrı yaptı Tekstil ithalatı konusunda bu ay sonuna kadar görüşmelerden sonuç çıkmazsa, tedbir alınacak 

EKONOMİ SERVİSİ 

Avrupa Birliği AB Çin'e tekstil ile ilgili sorunları çözmek için mayıs ayının sonuna kadar süre verdi. Konu ile ilgili açıklamada, 'gayriresmi yollardan görüşerek' problemin bu süre içinde çözülmemesi halinde Dünya Ticaret Örgütü DTÖ kurallarına dayanılarak Çin'den yapılan ithalata yönelik kısıtlayıcı önlemler alınacağı belirtildi. 
AB tekstil endüstrisi, ABD gibi, uluslararası tekstil ticaretinde kotaların kaldırıldığı 1 Ocak 2005'ten bu yana ciddi sorunlar yaşıyor. DTÖ kurallarına göre, eğer bir üye ülke, bir başka üyenin her hangi bir üründe kendi iç piyasasını bozduğunu kanıtlarsa, o ülkeden ithalatı belirli ölçülerde sınırlandırabiliyor. AB de tekstil alanında Çin'in ucuz ürünleri karşısında endüstrinin üretim kaybı yaşadığı ve istihdam sorunları ile karşılaşıldığını savunuyor. Avrupa Birliği Komisyonu Çin'e, tekstil konusunda anlaşma sağlanamaması durumunda bu ayın sonunda olağanüstü görüşmelere başlama çağrısı yaptı. 
Avrupa Komisyonu Sözcüsü Francoise le Bail, düzenlediği basın toplantısında, "Komisyon, Çin ile resmi görüşmelere başlama çağrısı yapması için Ticaret Komiseri Peter Mandelson'a yeşil ışık yaktı" dedi. Mandelson, Avrupalı üreticilere, 1 Ocak sonrası ortaya çıkan yeni koşullara adapte olabilmeleri ve faaliyetlerini yürütebilmeleri için koşulların sağlanması gerektiğini belirtti. Mendelson, önceki gün Çin'in müzakerecisi Gao Hucheng ile yapılan teknik görüşmelerin yapıcı geçtiğini ve müzakerelerin sürdüğünü belirtti. 


</TEXT>
</DOC>
