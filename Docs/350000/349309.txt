<DOC>
<DOCNO> 349309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun39.html </URL>
<DATE> 2005/06/06/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Belçika ve Hollanda arasında kriz dosyası kapatıldı 
</HEADLINE>
<TEXT>

     Belçika ve Hollanda başbakanları, Belçika Dışişleri Bakanı Karel De Gucht'un Hollanda Başbakanı Jan-Peter Balkenende'ye yönelik ağır sözlerinden kaynaklanan diplomatik krize son verme ve ''dosyayı kapatma'' kararı aldıklarını açıkladılar. 
     De Gucht, Flaman ''Het Laatste Nieeuws'' gazetesinde geçen hafta sonu yayımlanan özel demecinde, Balkenende'yi, ''bildiğinden şaşmayan küçük bir burjuva ile Harry Potter karışımı bir yeteneksiz'' olarak nitelendirmişti. 
     Belçikalı Bakan, Hollanda'dan gelen tepkiler üzerine bu sözleri sarf etmediğini ileri sürerek röportajı yapan gazeteciyi suçladı, ses kayıtlarının açıklanmasından sonra da ''gerekli görülüyorsa'' özür dileyebileceğini söyledi. 
     Hollanda'nın diplomatik tepkilerinin ardından iki ülkenin başbakanları, bugün telefon görüşmesi yaptıktan sonra, ''olayı kapatmaya karar verdiklerini'' duyurdular ve Karel De Gucht'un özür dilediğini bildirdiler. 
     Hollanda Başbakanı Jan-Peter Balkenende ve Belçika Başbakanı Guy Verhofstadt tarafından yapılan ortak açıklamada, De Gucht'un sözlerinin Hollanda'da olumsuz etkileri üzerinde duruldu ve Belçika hükümetinin Lahey'e gönderdiği özel temsilcinin özür dilendiğini bildirdiği ifade edildi. 
     Açıklamada, iki ülke arasındaki siyasi ve diplomatik ilişkilerin büyük önem taşıdığı belirtilerek, ''tarafların, bugünkü durumda tüm dikkatlerini AB'nin karşı karşıya bulunduğu sorunların çözümü üzerinde yoğunlaştırmak konusundaki kararlılıkları'' ifade edildi. 
     Belçika'da muhalefette bulunan Hıristiyan Demokrat Parti CDH Başkanı Joelle Milquet ise Başbakan Verhofstadt'a, ''Dışişleri Bakanını sihirli bir siyaset değneğiyle yok etmesi'' çağrısında bulundu. 
     
</TEXT>
</DOC>
