<DOC>
<DOCNO> 319790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/dunya/adun.html </URL>
<DATE> 2005/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'yı gezdi ufku genişledi 
</HEADLINE>
<TEXT>


Bush, Avrupalı liderlerle görüştükten sonra, İran'ın nükleer programını durdurmak için askeri güç dışındaki alternatifleri de değerlendirmeye aldı 

DIŞ HABERLER SERVİSİ 


20 - 25 Şubat'ta 5 günlük Avrupa gezisi gerçekleştiren ABD Başkanı George W. Bush, Fransa Cumhurbaşkanı Jacques Chirac, Almanya Başbakanı Gerhard Schröder ve Rusya lideri Vladimir Putin'le yaptığı görüşmelerden aldığı mesajlar üzerine İran konusunda politikasını yumuşatma sinyalleri vermeye başladı. 
Şimdiye kadar nükleer silah edinme çabasında olduğunu iddia ettiği İran'a karşı sert bir söylem sergileyen Bush'un artık Avrupalı liderlerden de etkilenerek daha esnek ve çok yönlü bir politika benimsemeye yakın olduğu belirtildi. 

Havuç mu, sopa mı 
Beyaz Saray Sözcüsü Scott McClellan, Başkan Bush'un İran hakkında Avrupalı liderlerle yaptığı fikir alışverişi ışığında seçenekleri değerlendirdiğini ancak henüz bir karar almadığını açıkladı. McClellan, Bush'un kararını ne zaman vereceği konusunda bir bilgi vermedi. 
ABD'nin aksine İran'la sorunun diplomasi yoluyla çözülmesini isteyen Almanya, Fransa ve İngiltere, nükleer programını tamamıyla durdurması karşılığında Tahran'a bazı ticari ve teknolojik ayrıcalıklar verilmesini savunuyor. Bunlar arasında, İran'ın Dünya Ticaret Örgütü'ne üye kabul edilmesi ile bir süreden beri ekonomik yaptırımlar uygulanan Tahran rejiminin yeni yolcu uçakları ve yedek parça verilerek ödüllendirilmesi yer alıyor. 
Şimdiye kadar Avrupa Birliği AB , "havuç ve sopa" şeklinde özetlenen politikanın havuçla ödüllendirme bölümünü savunurken, ABD sopa kullanılması yönünde tercih belirtiyordu. Washington'daki kaynaklara göre, Avrupa gezisinin ardından Bush, radikal bir dönüş yaparak Avrupa'nın tercihine yakın bir dış politika izleyecek. 


</TEXT>
</DOC>
