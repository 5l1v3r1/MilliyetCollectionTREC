<DOC>
<DOCNO> 326773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur38.html </URL>
<DATE> 2005/03/24/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Çeşitli illerde bayrağa saygı yürüyüşü ve mitingler düzenlendi... 
</HEADLINE>
<TEXT>

     Mersin'de Nevruz kutlamaları sırasında Türk Bayrağı'nın yakılması girişimine tepkiler sürüyor. 
     Mersin'de, Türk Mühendis ve Mimar Odaları Birliği'ne TMMOB bağlı 14 meslek odasının üyeleri, Cumhuriyet Alanı'nda toplandı. Saygı duruşunda bulunup İstiklal Marşı okuyan grup, sloganlar atarak ellerindeki büyük bayrağı dalgalandırdı. 
     TMMOB İl Sekreteri Zehra Korkmaz, burada yaptığı açıklamada, bayrağın Türkler için kutsal olduğunu belirterek, ''Bu millet yalnız kendi şerefli bayrağına değil, tüm ulusların simgesi olan bayraklara da saygılıdır. Gün, sağduyulu olma günüdür. Mersin'in siyasal ve ekonomik anlamda gelişmesine zarar veren bu tür üzücü olayların bir daha kentimizde ve ülkemizde yaşanmamasını diliyoruz'' dedi. 
     
     YOZGAT 
     Yozgat'ta sivil toplum örgütleriyle siyasi partilerin destek verdiği ''Türk Bayrağına Saygı'' yürüyüşü, şehirlerarası otobüs terminalinin önünde başladı. 
     Ellerinde Türk bayraklarıyla Lise Caddesi üzerinden Atatürk Anıtı'nın bulunduğu Cumhuriyet Meydanı'na gelen grup, ''Bayrağa uzanan eller kırılsın'', ''Şehitler ölmez, vatan bölünmez'', ''Kahrolsun PKK, kahrolsun Apo'' şeklinde sloganlar attı. 
     Ülkü Ocakları Yozgat Şube Başkanı Ethem Sedef, burada yaptığı konuşmada, ''Bu vatanın her toprağı, atalarımızın kanlarıyla sulanmıştır. Gerekirse Türkiye için canımızı seve seve feda ederiz. Bayrağı bayrak yapan üstündeki kandır toprak, eğer uğrunda ölen varsa vatandır'' dedi. 
     
     ÇANAKKALE 
     MHP Merkez İlçe Başkanı İbrahim Tayfur Uğur, Cumhuriyet Meydanı'nda düzenlenen mitingde, yaşanan olayları nefretle izlediklerini ve en büyük tepkiyi, şehitler diyarı Çanakkale'de, Çanakkalelilerin vereceğine inandıklarını söyledi. 
     Şırnak'ta vatani görevini yaparken 1992 yılında şehit düşen Jandarma Komando Er Serkan Eroğlu'nun ağabeyi Namık Eroğlu, kardeşi şehit düştüğü zaman Mersin'de yaşanan olay kadar yıkılmadığını belirtti. 
     Çeşitli siyasi parti ve sivil toplum kuruluşu üyeleriyle çok sayıda vatandaşın katıldığı miting sonrası bir grup, terör örgütü elebaşı Abdullah Öcalan'ın resminin bulunduğu dövizleri yaktı. 
     
     BURDUR 
     Burdur MHP İl Başkanlığı tarafından ''Bayrağa Saygı'' miting düzenlendi. 
     Burdur Cumhuriyet Meydanı'nı dolduran 5 bin kişilik grup, mitinge Türk bayraklarıyla katıldı. Mitingte, bayrağın Türk halkının namusu, gururu ve şerefi olduğu vurgulandı. 
     Mitinge katılanlar MHP İl Başkanlığı'na kadar yürüdükten sonra olaysız dağıldı. 
     
     ELAZIĞ 
     Elazığ'ın Keban İlçesi'nde, Fırat Üniversitesi FÜ Süleyman Demirel Meslek Yüksekokulu öğrencileri, protesto yürüyüşü düzenledi. 
     ''Kahrolsun PKK'' sloganı atarak okuldan Hükümet Konağı önündeki Atatürk Anıtı'na kadar yürüyen öğrenciler, Atatürk'ün Gençliğe Hitabesi ve İstiklal Marşı'nı okudu. 
     Kaymakam Adem Uslu ve Belediye Başkanı Ramazan Çelik'in Atatürk Anıtı'nın önünde hazır bulunduğu yürüyüşe, öğrencilerin yanı sıra çok sayıda vatandaş katıldı. 
     
     ŞANLIURFA 
     Şehit Aileleri Yardımlaşma ve Dayanışma Derneği, MHP Şanlıurfa İl Teşkilatı ve bazı sivil toplum kuruluşlarınca düzenlenen yürüyüş, Valilik önünde başladı. 
     Atatürk Bulvarı'ndan Abide Kavşağı'ndaki Mustafa Kemal Paşa Anıt Çeşmesi anıtına kadar yürüyen grup, ''Bayrağa uzanan eller kırılsın'', ''Şehitler ölmez vatan bölünmez'', ''Urfalı bayrağına sahip çık'' sloganları attı. 
     20. Zırhlı Tugay Komutanı Tuğgeneral Tevfik Bedük ile eşi Merih Bedük'ün de katıldığı yürüyüş, İstiklal Marşı'nın okunmasıyla sona erdi. 
     
</TEXT>
</DOC>
