<DOC>
<DOCNO> 320947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/yasam/axyas02.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aman Picasso nem kapmasın 
</HEADLINE>
<TEXT>


Tabloları çalınıp yerine sahtesi konulan Resim Heykel Müzesi, elindeki şaheserleri de bina döküldüğü için sergileyemiyor 

ÖMER ERBİL İstanbul 

Mimar Sinan Üniversitesi'ne bağlı Resim Heykel Müzesi'nin, şaheser tablolarını sergileyecek yeri yok. Çünkü yetkililer, çatıdan akan suların oluşturduğu nemin tablolara zarar vermesinden çekiniyor. Tam 7 bin 500 tablo bulunan müzenin pek çok salonu, bakımsızlıktan kapalı. Bu nedenle ziyaretçiler Pablo Picasso'ya ait 2 karakalem orijinal desen çalışması ile kopya natürmort çalışmayı göremiyor. Ayvazovski, Pierre Bonnard, Andre Derain, Leopold Levy, Albert Marquet, Maurice Utrillo ve Vlamik gibi Batılı sanatçıların yapıtları da depoda. 

Ücretsiz ama gelen yok 
Bu yüzden de, Türk resim tarihinin en önemli tabloları olarak gösterilen, aralarında Şeker Ahmet Paşa, Avni Lifij, Süleyman Seyid, Abidin Erdaloğlu, Cemal Bingöl gibi usta ressamlarımızın tablolarının bulunduğu koleksiyonun yer aldığı müzeyi, ücretsiz olmasına rağmen geçen yıl sadece 4 bin kişi gezdi. 
Müze Müdürü Tunç Tüfekçi de, 11 Aralık 2004'te açılan ve kısa sürede 100 binden fazla ziyaretçiyi ağırlayan İstanbul Modern Sanatlar Müzesi'ndeki 18 başyapıtın Resim Heykel Müzesi'ne ait olduğunu belirterek, bir an önce kendilerine yeni bina tahsis edilmesini istedi. 


</TEXT>
</DOC>
