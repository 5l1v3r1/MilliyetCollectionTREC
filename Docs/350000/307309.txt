<DOC>
<DOCNO> 307309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonyas03.html </URL>
<DATE> 2005/01/17/ </DATE>
<TIME> 02.28 </TIME>
<AUTHOR>  </AUTHOR>
<HEADLINE>
Ekonomik kriz döneminde doğum sayısında rekor artış 
</HEADLINE>
<TEXT>

     İbrahim ÖZÇEKİÇ DHA 

      KAYSERİ Doğumevi ve Çocuk Hastanesi'nin doğum istatistikleri, ekonomik krizin yaşandığı 2000 ve 2001 yıllarında kadınların daha çok hamile kaldığını ortaya çıkardı. Kriz nedeniyle işsiz kalanların eşleriyle daha çok vakit geçirmelerinin bu sayıyı artırdığı ifade edildi. 
     Kayseri Doğumevi ve Çocuk Hastanesi Başhekimi Dr. İlhan Özer, geçmiş yıllarda hastanelerinde ortalama 7 bin civarında olan yıllık doğum sayısının ekonomik krizin etkili olduğu 2000 yılında 9 bin 329'a, 2001 yılında 9 bin 79'a çıktığını söyledi. Dr. Özer bu sayının krizin aşıldığı 2002 yılında 8 bin 111'e, 2003 yılında ise 7 bin 919'a gerilediğini belirtti. 
     2004 yılında doğum sayısının 9 bin 368'e çıktığını kaydeden Başhekim Özer, bu artışın da Hastanelerin Ortak Kullanımı Projesi' kapsamında hastanelerine başvuran SSK'lı hastalardan kaynaklandığını ifade etti. 
     Dr. Özer, artışın kriz dönemlerine denk gelmesinin, işsiz kalanların eşleriyle daha çok vakit geçirmesiyle ilgili olabileceğini söyledi. 
     Her yıl ortalama 6 bin doğumun gerçekleştiği SSK Kayseri Bölge Hastanesi'nde 2004 yılında gerçekleşen doğum sayısının 4 bin 541'e indi. Bu düşüşün, hamilelerin Doğumevi ve Çocuk Hastanesi'ne yönlendirilmesinden kaynaklandığı ifade edildi. 
     
</TEXT>
</DOC>
