<DOC>
<DOCNO> 302537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/yazar/cemal.html </URL>
<DATE> 2005/12/18/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Tepki cephesi 
</HEADLINE>
<TEXT>


Osman Ulagay'ın son çıkan kitabının adı, Tepki Cephesi... 
Baştan sona okudum. 
Sormak lazım 
Nedir tepki cephesi diye... 
Bu cepheyi iyi anlamadan günün birinde Türkiye'yle Avrupa'nın nasıl bir yol ayrımına gelebileceğini yerli yerine oturtmak kolay olmaz. 
Çünkü, bu tepki cephesi aynı zamanda 'Orhan Pamuk davası'dır. Onu mahkemeye çıkaran zihniyettir. Geçen cuma günü Şişli Adliyesi'nin önünde ona saldıran zihniyettir. 
Veyahut 
Demokrasi tanımayan bu saldırgan zihniyet karşısında sessiz, duyarsız tutumların da güç kattığı bir cephedir bu. 
Kim bilir, belki de bu 'tepki cephesi'yle mücadelenin bu ülkede demokrasi davası ile eş anlam taşıdığını bilmeyenlerin, bilmeden destek verdikleri 'kızılelma koalisyonu'dur bu cephe... 
Sevgili Osman, kitabını şu satırlarla bitiriyor 
"Türkiye'yi bekleyen en büyük tehlike ise AB'nin olumsuz tavrı nedeniyle uğranacak bir düş kırıklığının Türkiye'yi dış dünyaya kapanan, demokratik açılımını durduran, iç ve dış sorunlarını silah zoruyla çözmeye kalkışan bir ülke haline getirmesi. AB ile tam üyelik sürecinin başladığı bir ortamda bu ürkütücü senaryoyu düşünmek bile istemiyorum." 
Ben de düşünmek istemiyorum. 
Ama sorunun püf noktası hep aklımda... 
Osman'ın ürkütücü diye nitelediği senaryonun gerçekleşmesi için Türkiye'de çalışan sinsi odaklar aklımdan hiç çıkmıyor. Çünkü asıl bu güçlerdir, Türkiye'yi Avrupa'dan dışlamaya çalışanlara cephane sağlayanlar... 
Şemdinli'de bomba patlatır bu güçler 
'Kürt sorunu'nu çözmek istemezler. 
Türkiye'nin birliğinin demokrasi içinde korunacağını, laik cumhuriyet karşıtı güçlerin demokrasi içinde etkisiz kılınacağını anlamak istemezler. 
Sloganları hiç değişmez 
Az demokrasi 
Vatan hainleri 
Tarihimizin bazı kepaze sayfalarının üniversite çatısı altında, akademik özgürlükler çerçevesinde tartışılmasına bile karşı çıkarlar. İfade özgürlüğünü savunanlar hakkında cadı kazanları kaynatıp onları mahkeme kapılarında süründürmek isterler. 
Farklılıkları kabullenmezler. 
'Birey'i, bireysel olanı reddederler. 
Asker-siyaset ilişkilerinin demokrasi içindeki yerini tabu olarak bellemişlerdir tartışmaya yanaşmazlar. 
Ekonomide rekabet düzeni nedir Pazar ekonomisiyle sivil toplum ve demokrasi arasında nasıl bir bağ vardır 
Yoktur kafalarında böylesi sorular. 
İşte, Osman Ulagay'ın 'düşünmek bile' istemediğini söylediği 'ürkütücü senaryo'yu asıl bu güçler yazıyor ve sahnelemeye çalışıyor Türkiye'de. 
Onun içindir ki, bu sinsi güçleri sergilemek gerekir. Çünkü Türkiye'de asıl tepki cephesi onlardan oluşuyor. Onların yüzündeki maskeyi indirmeden, onlarla mücadele etmeden, onların ne dediklerini deşifre etmeye çalışmadan Türkiye'nin önü açılamaz. 
Onlar demokrasi istemiyorlar. 
Sorun bu 
Onlar, AB'nin demokrasi anlamına geldiğinin ayırdına vardılar çünkü... 
Onlar, AB'nin bir barış projesi olarak "Benim milliyetçiliğim daha güzel " oyununun aşılması anlamına geldiğini gördüler çünkü... 
Kavgaları bu yüzden. 
Ulagay'ın bir cümlesi şöyle 
"Türkiye için tek seçeneğin AB tam üyeliği olmadığını da unutmamalıyız." 
Bir genel doğrunun tespiti 
Ben de katılıyorum. 
Ama şunu da unutmuyorum 
Türkiye'deki 'tepki cephesi'nin yalnız adını koymakla yetinmeyip onu sergilemek ve saldırgan zihniyetini deşifre etmek gerekir. Bunun için, Türkiye'nin önünü tıkayan bazı temel sorunların çözümü konusunda, sorunların ve çözümün adını koyarak taraf olmaya çalışmak da gerekir. 
Çünkü Türkiye'nin siyasal, ekonomik ve toplumsal modernleşmesi, bu temel sorunların çözümünden geçer ancak... 
Ürkütücü senaryoları boşa çıkarmak için Türkiye'nin bu yolda ilerlemesinden başka çare var mı 
Sanmıyorum. 
Bu yol sonunda Brüksel'e çıkmayabilir mi 
Evet, bu ihtimal de var. 
Dıştaki tepki cephesi yüzünden... 
Ama biz gereğini yapalım önce. Bu da karşımızdaki cepheyi iyi teşhis ederek, sorunları açıkça tarif ederek, ürkütücü senaryo yazarlarını deşifre ederek mücadele etmekle olur ancak... 
İyi pazarlar sevgili Osman 
Nice yeni kitaplara... 
- 
Osman Ulagay, Tepki Cephesi, Piyasa İmparatorluğu'na Karşı, AB-Türkiye Yol Ayrımı Timaş Yayınları. 



</TEXT>
</DOC>
