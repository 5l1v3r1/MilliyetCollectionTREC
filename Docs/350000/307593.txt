<DOC>
<DOCNO> 307593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur30.html </URL>
<DATE> 2005/01/18/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Havalimanında "scooter"lı polis dönemi... 
</HEADLINE>
<TEXT>

     Atatürk Havalimanı polisine hibe edilen 5 adet ''scooter'' aracı, hizmete girdi. 
     Atatürk Havalimanı Şube Müdür Yardımcısı Tuğrul Pek, Koç Topluluğu eski yöneticilerinden Can Kıraç tarafından hibe edilen araçlarla polisin asayiş olaylarına daha hızlı ve etkin müdahale edeceğini, aynı zamanda ekip ve grup amirlerinin sık ve düzenli kontrol yapmalarının sağlanacağını söyledi. 
     Atatürk Havalimanı'nın 256 bin metrekare kapalı alana sahip olduğunu, günde 560 uçağın iniş-kalkış yaptığını ve uçak körükleri arasındaki mesafenin 10 metre olduğunu vurgulayan Pek, bu tür araçlara polisin ihtiyaç duyduğunu bildirdi. 
     Pek, gerekli verimin alınması halinde araç sayısının artırılacağını kaydetti. 
     Polisin scooter aracı kullanmasının vatandaşlar tarafından olumlu karşılandığını da anlatan Pek, ''Çağımızın gerekleri olan birtakım aletleri Emniyet Teşkilatı içerisinde görmek vatandaşlarımızı mutlu ediyor'' dedi. 
     Pek, araçları kullanacak polislerin 1 haftalık eğitimden geçtiğini de ifade ederek, araçların toplam maliyetinin 1750 dolar olduğunu sözlerine ekledi. 
     
</TEXT>
</DOC>
