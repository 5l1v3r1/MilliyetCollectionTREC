<DOC>
<DOCNO> 305556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sontur31.html </URL>
<DATE> 2005/01/11/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Çakıcı'dan 'MİT adına çalıştım' iddiası 
</HEADLINE>
<TEXT>

     Organize suç örgütü lideri Alaattin Çakıcı, ''bundan sonra konuşacağım'' dedi ve yurtdışında MİT adına çalıştığını iddia etti. 
     Borsacı Adil Önge'nin aracının kurşunlanmasıyla ilgili davada hakim karşısına çıkan Çakıcı, eski Yargıtay Başkanı Eraslan Özkaya ile bir ilişkisinin olmadığını söyledi. Çakıcı, "Özkaya'nın tek suçu, Alevi olmasıdır" dedi. 
     
     Çakıcı'dan Mit-Yargıtay ilişkileri 

     İstanbul 3'üncü Ağır Ceza Mahkemesi'nde Adil Öngen davasıyla ilgili susma hakkını kullanan Çakıcı, Mit ve Yargıtay ilişkilerini anlattı. 
     Yurtdışında Mit adına çalıştığını ileri süren Alaatin Çakıcı, "bugüne kadar hep sustum, devletimi korudum, ama piyon olarak kullanıldım. Bundan sonra konuşacağım" dedi. 
     
     "Özkaya benim için çalışmadı" 

     Çakıcı, eski Yargıtay Başkanı Eraslan Özkaya'nın kendisi adına çalışmadığını söyledi. Karagümrük Spor Lokali'yle ilgili davaya ilişkin bilgileri avukatlarından aldığını belirten Çakıcı, "Eraslan Özkaya'nın tek suçu, Alevi olmasıdır" dedi. 
     Alaattin Çakıcı, cezaevinde ölümle tehdit edildiğini de söyledi. 
     Çakıcı, ''Benim Yargıtay'da avukatım var. Bilgiyi avukatımdan aldım. Allah şahit, Yargıtay Başkanı'ndan bilgi aldıysam oğlum kurşunlara gelsin'' dedi. 
     
     20 dakika süre istedi 

     Duruşmada kimlik tespiti yapılan Çakıcı, ''mesleğinin demir tüccarlığı olduğunu'' bildirdi. 
     Çakıcı'nın avukatları ise yargılamanın durdurulması konusundaki daha önceki taleplerini tekrarladılar. 
     Mahkeme Heyeti, aynı yöndeki taleplerin 10 Ekim 2004 tarihindeki duruşma sırasında reddedildiğini hatırlatarak, avukatların istemlerini kabul etmedi. 
     Bunun üzerine savunması sorulan Alaattin Çakıcı, ''eğer kendisine 20 dakika süre verilirse konuşacağını'' söyledi. 
     Mahkeme Heyeti Başkanı Zihni Şahin'in ''davaya ilişkin konuşması'' konusunda uyardığı Çakıcı, ''olayların birbirine bağlı olduğunu, kendisine bu vakit tanınmazsa konuşmayacağını'' ifade etti. 
     ''Hayatında hiç ölümden korkmadığını, ölüm ile yaşamın kardeş olduğuna inandığını'' kaydeden Çakıcı, devlete hep saygılı olduğunu bildirdi. 
     ''Süha Hakkı Şen ve Kaşif Kozinoğlu arasında basına yansıyan telefon görüşmesi kayıtlarında yer alan sözlere'' de değinen Çakıcı, dinlenen telefonlara ilişkin kayıtlarda, kendisiyle ilgili olarak bir devlet görevlisinin, bulunduğu yere yakışmayacak ifadeler kullandığını ileri sürdü. 
     
     ''BİLGİYİ AVUKATIMDAN ALDIM'' 

     ''Türkiye Cumhuriyeti'ne iğne ucu kadar zarar vermediğini, ancak bu ülkede suçlu olduğunu, bunların bazılarının onur, bazılarının namus meselesi olduğunu'' kaydeden Çakıcı, ''yasaları ihlal ettiği için yargılanacağını ve bunu da anladığını'' söyledi. 
     Konuşmasında zaman zaman argo ifadeler de kullanan Çakıcı, şunları kaydetti 
     ''İnsanlar Kürt olabilir, Alevi olabilir. Ama bu ülkede Yargıtay Başkanı'nın eski , Alevi olduğu için onuruyla oynadılar. Yargıtay Başkanı'nın tek suçu dostlarını seçememesi. Süha Hakkı Şen kim Sen onunla arkadaşlık yapıyorsun. Bugün Yargıtay'dan bilgisayarla bile bilgi alınabiliyor. Benim Yargıtay'da avukatım var. Bilgiyi avukatımdan aldım. Allah şahit, Yargıtay Başkanı'ndan bilgi aldıysam oğlum kurşunlara gelsin.'' 
     
     BOZKURT NUHOĞLU İLE İLGİLİ SÖZLER 

     ''Avukatı Bozkurt Nuhoğlu'nun da 68 kuşağından olması nedeniyle kendisinin avukatlığını aldığı için eleştirildiğini'' belirten Çakıcı, sözlerini şöyle sürdürdü 
     ''1980'den evvel babam ve amcamın oğlunu kaybettim. Arkadaşlarım kayboldu. Soldan da insanlar öldü. Bir fırtına esti, belki bir asır insanın yüreğinden silinmeyecek izler bıraktı. Ben nasıl 1980 öncesinde kalmıyorsam, sayın Nuhoğlu gibi geçmişi şerefli bir adama elimi verip, o da bana elini veriyorsa şeref duyarım. Benden ne komünist, ne de faşist olmaz. Ondan da faşist olmaz. Alaattin Çakıcı, hayatında adil olmayan düzene karşı gelmiştir. 
     Ben Atatürk ilke ve inkılapları doğrultusunda Türk milliyetçiliğini savunuyorum. O da solcu Kemalist. Bizi bir çizgiye getiren devletin üniter yapısı, milletin ulusal birliği.'' Çakıcı, bu davadan ceza alsa bile bunun ''4616 Sayılı Şartla Salıverilmeye, Dava ve Cezaların Ertelenmesine Dair Kanun'' kapsamında kalacağını savundu. 
     Çakıcı, ''cezaevinden çıktıktan sonra yurtdışına çıkışının mahkemece yasak konularak engellendiğini, 17 ay sabırla beklediğini, ancak yüksek mahkemenin adil olmayan bir karar verdiğini'' ileri sürdü. 
     Mahkeme Heyeti Başkanı Şahin'in ''davaya ilişkin konuşması'' konusunda uyardığı Çakıcı, ''Konuşmamanın yasal hakkı olduğunu ve iade prosedürünün genişletilmesi konusunda yazılan yazıya Fransa'dan cevap gelene kadar bu hakkını kullanmak istediğini'' söyleyerek, ''Adil elin kestiği parmak acımaz'' dedi. 
     Duruşma, eksikliklerin giderilmesi amacıyla ertelendi. 
     Bu arada duruşma öncesinde ve sırasında Çevik Kuvvet Şube Müdürlüğü görevlileri, geniş güvenlik önlemi aldı. 
     
     İDDİANAME 

     İstanbul Cumhuriyet Başsavcılığı'nca hazırlanan iddianamede, Adil Öngen'in yara almadan kurtulduğu, koruması Hüseyin Yolcu'nun ise hafif şekilde yaralandığı silahlı saldırı olayına ilişkin Alaattin Çakıcı'nın, ''silahla müessir fiile azmettirmek'' ile ''korku ve panik yaratacak şekilde meskun mahalde silahla ateş etmeye azmettirmek'' suçlarından 9 yıl 8 aya kadar hapis cezasına çarptırılması talep ediliyor. 
     

     
</TEXT>
</DOC>
