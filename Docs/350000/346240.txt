<DOC>
<DOCNO> 346240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/spor/spo04.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Seneye şampiyonuz' 
</HEADLINE>
<TEXT>


Trabzonspor'un yıldızı İbrahim Yattara gelecek sezon Süper Lig'in zirvesine çıkacaklarını söyledi. Gineli futbolcu, Fenerbahçe'nin şampiyonluğu için ise "Tanrı galiba böyle istedi" yorumunu yaptı 


İbrahim Yattara, Bordo - Mavili taraftarlara iddialı mesajlar gönderdi. Bu sezon 7 gol atıp, 12 asist yapan Trabzonspor'un Gineli yıldızı, gelecek yıl ligi şampiyon olarak bitireceklerini belirtti. Bu sezon küçük hatalar yüzünden şampiyonluğu kaçırdıklarını kaydeden Trabzonspor'un yıldızı, "Şampiyon olmak hiç de kolay değil. Bu yüzden daha fazla çalışmalıyız. Gelecek sezon şampiyon olacağımıza inanıyorum" diye konuştu. 
Yattara, Fenerbahçe'nin şampiyonluğu için de ilginç yorumlar yaptı. Yıldız futbolcu, "Bu sezon şampiyonu Tanrı belirledi. 'Fenerbahçe şampiyon olsun' dedi. Bize 2.'lik kaldı" ifadesini kullandı. 

'Şansımız yüzde 99' 
Bordo - Mavili futbolcu, Şampiyonlar Ligi'ne katılacaklarını söyledi. İstanbulspor maçının kolay olmadığını kaydeden Yattara, "Takım olarak herkes bu maçın önemini kavramış durumda. Şampiyonlar Ligi'ne katılma şansımızı yüzde 99 olarak görüyorum. İstanbulspor'u mağlup ederek hedefimize ulaşacağız" dedi. 2007 yılına kadar Trabzonspor'la sözleşmesi olduğunu da vurgulayan Gineli yıldız Bordo - Mavili kulüpte uzun yıllar futbol oynamak istediğini sözlerine ekledi. 

İstanbul'a geldiler 

Karadeniz ekibi, ligin son sınavında yarın Sarı - Siyahlılar ile yapacağı kritik maç için uçakla İstanbul'a geldi. Mehmet Ali Yılmaz Tesisleri'nde akşam basına kapalı olarak yaptığı çalışmayla hazırlıklarının Trabzon bölümünü tamamlayan Bordo - Mavililer'de cezalı Celaleddin ve kasık fıtığı nedeniyle dün ameliyat olan Özgür kafilede yer almadı. Uzun süredir bel fıtığı nedeniyle ağrıları bulunan Fatih Tekke'nin maçta forma giyebileceği açıklandı. 

'Final maçımız' 

Teknik Direktör Şenol Güneş, İstanbulspor'u yenerek Şampiyonlar Ligi'ne katılmak istediklerini belirtti. Bordo - Mavili takımın hocası, "Bu sezon şampiyonluk yarışında başarılı olamadık. Şampiyonlar Ligi'ne gidersek hedefimizden birini tutturmuş oluruz" dedi. İstanbulspor'la, Trabzon'da 1-1 berabere kaldıklarını hatırlatan Güneş, "Final havasında bir maç oynayacağız. Geride kalan sezonun sonucu, gelecek yılın planlaması ve başarısını ortaya çıkarması açısından önemli bir karşılaşma oynayacağız. Boğaz Köprüsü'nü düşünün. Asya ile Avrupa'yı birleştiriyor. Bu maç da geçmiş ile geleceği birleştiriyor" diye konuştu. 
Şenol Güneş, taraftarlardan Atatürk Olimpiyat Stadı'nı doldurmalarını da istedi. Maçı TRT'nin naklen yayınlayacak olmasının taraftar sayısını olumsuz etkileyebileceğine dikkat çeken Güneş, "Bu maçta büyük taraftar kitlemizin bizimle olmasını istiyoruz" ifadesini kullandı. 

Shakhtar'la Tolga zirvesi 

Trabzonsporlu yöneticiler, milli savunmacı Tolga Seyhan'ı ısrarla renklerine bağlamak isteyen Ukrayna'nın Shakhtar Donetsk Kulübü yetkilileriyle bugün bir kez daha pazarlık masasına oturacak. İstanbul'da yapılacak görüşmede yönetimi Asbaşkan Ömer Sarı temsil edecek. 

Kale için Viera favori 

Kaleci arayışlarını sürdüren yönetim, Uruguay Milli Takımı'nın 23 yaşındaki file bekçisi Viera'yı listenin ilk sırasına aldı. Şenol Güneş'in isteğiyle yurt dışına giden Murat Bozoğlu'nun, Viera için 5 milyon dolar bonservis bedeli isteyen kulübü Nacional ile masaya oturacağı öğrenildi. 


</TEXT>
</DOC>
