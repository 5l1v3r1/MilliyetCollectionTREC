<DOC>
<DOCNO> 324146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur29.html </URL>
<DATE> 2005/03/16/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Vali kardeşinin, yardımcısı oldu 
</HEADLINE>
<TEXT>

     Çankırı Valisi Ali Haydar Öner'in Bakırköy Kaymakamı olan ağabeyi Kadri Öner, Çankırı'ya Vali Yardımcısı olarak atandı. 
     AA muhabirinin aldığı bilgiye göre, yaklaşık 15 ay önce Ali Haydar Öner 57 , Giresun Valiliği görevini yürütürken, kendisinden 4 yaş büyük olan ağabeyi Kadri Öner, Bakırköy Kaymakamlığı'ndan Çankırı'ya Vali Yardımcısı olarak atandı. 
     Mahkemeye başvurarak, yürütmeyi durdurma kararı aldıran Kadri Öner, eski görev yeri olan Bakırköy Kaymakamlığı'na geri döndü. 
     Bu arada, Ali Haydar Öner de 17 Haziran 2004 yılında Giresun Valiliği'nden Çankırı'ya Vali olarak atandı. Halen Çankırı Valiliği'ni yürüten Ali Haydar Öner'in görev yaptığı kente, Bakırköy Kaymakamı olan ağabeyi Kadri Öner, yeniden Vali Yardımcısı olarak getirildi. 
     
     VALİ'NİN YORUMU 

     Çankırı Valisi Ali Haydar Öner, ağabeyi Kadri Öner'in Çankırı'ya Vali Yardımcısı olarak atanmasına ilişkin, ''İş hayatında devlet hukuku, aile yaşamında da Türk geleneğinin icaplarına göre hareket edilir'' dedi. 
     Vali Öner, AA muhabirine yaptığı açıklamada, ağabeyi Kadri Öner'in Çankırı'ya atanmasının, kamu görevinde emsaline çok az rastlanır bir durum olduğunu ifade etti. 
     Kardeşin vali, diğer kardeşin ise vali yardımcısı olduğu bir durumun ilk defa gerçekleşmiş olabileceğini tahmin ettiğini ifade eden Vali Öner, atamaya karşı saygılı olduklarını söyledi. 
     
     ''EMEKLİYE AYRILMAYI DÜŞÜNÜYORUM...'' 

     Bakırköy Kaymakamlığı'ndan Çankırı Vali Yardımcılığı'na atanan Kadri Öner de AA muhabirine, bugün kente gelerek görevine başlayacağını bildirdi. 
     Daha önce 2 defa Çankırı'ya vali yardımcısı olarak atandığını, bu atamasının ise 3. olduğunu ifade eden Öner, son tayininin İçişleri Bakanlığı onayıyla gerçekleştirildiğini kaydetti. 
     Daha önce 2 defa Çankırı Vali Yardımcılığı görevine mahkeme kararıyla döndüğünü anlatan Öner, şunları kaydetti 
     ''Bu son atamanın yasal ve etik olmadığını düşünüyorum. Çankırı'ya neden 3. defa atamamın yapıldığını ben de anlamış değilim. Kardeşimin orada görev yaptığını tüm Türkiye biliyor. Bu nedenle kardeşimle aynı kentte görev yapmamın etik olmadığı kanısındayım. Ancak kamu görevinde her şey yapılabilir. Çankırı'da bugün göreve başlayacağım. Göreve başladıktan bir süre sonra da emekliye ayrılmayı düşünüyorum.'' 
     
</TEXT>
</DOC>
