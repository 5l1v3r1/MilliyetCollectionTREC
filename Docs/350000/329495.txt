<DOC>
<DOCNO> 329495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/dunya/adun.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Katolik dünyası Papa için ağlıyor 
</HEADLINE>
<TEXT>


Katolik Hıristiyanların ölüm döşeğindeki ruhani lideri Papa Jean Paul II için dünyanın pek çok ülkesinde Katolikler, kiliselere akın ederek, dua etti 

DIŞ HABERLER SERVİSİ 


Dünyadaki 1 milyardan fazla Katoliğin lideri Papa Jean Paul II, her geçen saat ölüme biraz daha yaklaşıyor. Asıl adı Karol Voytila olan 84 yaşındaki Papa'nın güçlükle soluk alıp verdiği, tansiyonunun düşük olduğu, kalp ve böbrek yetmezliği çektiği bildirildi. Burnundan sonda ile beslendiği ve dün gün içinde bilinci açık olduğu bildirilen Papa'nın akşam saatlerinde öldüğü yolunda, İtalyan medyası tarafından ortaya atılan iddia, Vatikan tarafından anında yalanlandı. Daha önce gelen haberlerde ise Papa'nın Gemelli Polikliniği'ne kaldırılmayı reddettiği bildirildi. Bu da Papa'nın kendi durumundan umutsuz olduğu şeklinde yorumlandı. 
İtalyan medyasının "ADNKronos" haber ajansı, ölüm haberini Papa'nın bağlı olduğu Elektrokardiyografi'nin EKG "düz çizgi" gösterdiğini yani kalbinin durduğunu iddia etti. Bu haberin ardından Vatikan yetkilileri, AP ve Reuters'a haberi yalanlayarak Papa'nın hayatta olduğunu bildirdiler. Vatikan, Papa'nın durumunun son derece kritik olduğunu da belirtti. Yalanlamaya rağmen on binlerce Katolik, St. Peter's Meydanı'na akın ederek, Papa için gözyaşları arasında yapılan dualara katıldı. 
Papa'nın yardımcılarından Piskopos Angelo Comastri, dua merasimi başlangıcında yaptığı konuşmada, Papa'nın bu dün gece içinde vefat edebileceğini ima etti. Comastri, "Mesih, Papa'ya bu dün akşam veya bu dün gece kapılarını açmalı" diye konuştu. 
Dün tüm dünyada Katolikler kiliselerde toplanarak ölüm döşeğindeki Papa Jean Paul II için dua ettiler. Yeni papayı seçecek olan kardinallerin ise dünyanın dört bir yanından Roma'ya gelmekte oluşları, Papa'nın günlerinin ve hatta saatlerinin sayılı olduğu şeklindeki kanıyı güçlendirdi. 

Ölüm döşeğinde atama 
Papa, dün dünyanın dört bir yanındaki kiliselere yapılan atamaları da onayladı. Vatikan'dan yapılan açıklamada, "Papa'nın 17 piskopos ve başpiskoposun atamalarını onaylarken, 6'sının da istifasını kabul ettiği" belirtildi. Bu atamaların alelacele dün yapılması, Papa'nın ölüm döşeğinde olduğu tezlerini doğruladı. 


</TEXT>
</DOC>
