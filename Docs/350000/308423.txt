<DOC>
<DOCNO> 308423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sondun12.html </URL>
<DATE> 2005/01/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Irak'ta Çelebi bayramdan sonra tutuklanacak 
</HEADLINE>
<TEXT>

     Irak Savunma Bakanlığı, önde gelen Iraklı politikacı Ahmed Çelebi'nin suçlamalarına karşılık, Irak Merkez Bankası'ndan Lübnan'daki bir mali kuruma silah alımı için milyonlarca dolar aktarıldığını, ancak bunun yasal yollarla çokuluslu gücün bilgisi dahilinde yapıldığını açıkladı. 
     Çelebi, Irak Savunma Bakanı Hazım Şaalan'ın Beyrut'taki bir banka hesabına 500 milyon dolar aktarılmasına ilişkin kararıyla ilgili soruşturma açılmasını istemişti. 
     Savunma Bakanlığı'ndan bir yetkili, bir soru üzerine Çelebi'nin suçlamalarının karşılık vermeye bile değmeyeceğini söyleyerek, para transferinin normal bir süreç olduğunu, bunun Irak Merkez Bankası ve Maliye Bakanlığı'nın bilgisi dahilinde yapıldığını belirtti. 
     Adının açıklanmasını istemeyen yetkili, 500 milyon dolar olduğu sanılan para transferinden çokuluslu güçlerin de bilgisi olduğunu kaydetti. 
     Savunma Bakanı Şaalan da Çelebi'nin, bakanlığın saygınlığına zarar vermek istediğini söyleyerek, Irak halkına karşı suç işleyenlerden birinin de Ahmed Çelebi olduğunu öne sürdü. 
     Şaalan, Iraklı yetkililerin Kurban Bayramı'ndan sonra Çelebi hakkında yasal süreç başlatacağını ve Çelebi'yi İnterpol'e teslim edeceğini de ifade etti. 
     Iraklı Bakan El Cezire televizyonuna yaptığı açıklamada, Çelebi'nin 1992'de bir Ürdün mahkemesinde, sürgündeyken kendi kurduğu bir bankadan zimmetine para geçirmekten gıyabında mahkum olduğu için İnterpol'e teslim edileceğini belirtti. 
     
</TEXT>
</DOC>
