<DOC>
<DOCNO> 344809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/soneko02.html </URL>
<DATE> 2005/05/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İşte Türkiye'nin enflasyon tarihi... 
</HEADLINE>
<TEXT>

     Devlet İstatistik Enstitüsü DİE , Türkiye’nin "uzun süren kötü bir anı" olarak geride bırakmaya başladığı enflasyon tarihinin seyrini çıkardı. Türkiye tarihinde değişik kuruluşlar tarafından değişik zamanlarda ve farklı bazlarda hesaplandığı için bir rakam karmaşası da yaşanan geçmişe dönük enflasyon oranlarını DİE bir araya getirip tek bir seri oluşturdu. DİE’nin enflasyon karşılaştırmalarıyla ilgili farklılıkları da giderecek olan serisi Türkiye’de enflasyon dönemeçleriyle "demokrasinin" dibe vurduğu dönemlerin paralelliğini de ortaya çıkardı. 
     DİE’nin tüketici fiyatlarını esas alarak oluşturduğu seriye göre Türkiye, yıl sonu enflasyonu hariç, yüksek enflasyonla ilgili tüm rekorlarını 24 Ocak kararlarının uygulandığı 1980 yılında kırdı. Süleyman Demirel’in AP azınlık hükümetinin görevde olduğu 1980 yılı, Türkiye tarihinin yüzde 116.6’yla en yüksek 12 aylık ortalamalara göre enflasyon oranınının yaşandığı yıl oldu. Ay sonları itibarıyla yine Türkiye tarihinde en yüksek yıllık enflasyonuna da yüzde 138.7’yle yine Haziran 1980’de ulaşıldı. Şubat 1980 ise yüzde 26.9’la en yüksek aylık enflasyon oranının yaşandığı ay oldu. 
     Yıl sonu enflasyon rekoru ise kriz yılı olan Tansu Çiller’in başbakanlığındaki DYP-SHP koalisyon hükümeti döneminde 1994 yılında yaşandı. 1994 yılında Türkiye’de yıllık enflasyon yüzde 125.5’e kadar çıktı. Mart 1994 ise yüzde 24.7’yle en yüksek ikinci aylık enflasyonun yaşandığı ay oldu. 
     
     ÇALIŞMA NASIL YAPILDI 

     DİE söz konusu çalışmayla Türkiye’nin 1938 yılından bu yanaki 12 aylık ortalamalara göre enflasyon TÜFE ile 1964 yılından bu yanaki aylık ve ay ve yıl sonları itibarıyla yıllık enflasyon oranlarını ortaya çıkardı. 1939 yılından 1982 yılına kadar olan dönem için DİE’nin 1938 yılı 100 bazlı Ankara tüketici fiyatları endeksi, 1983 yılından sonrası için de Türkiye geneli tüketici fiyatlarındaki yıllık ortalama artışlar ortaya çıkarıldı. Aylık ve ay sonları itibarıyla yıllık enflasyon ise 1964-1968 yılları arası 1958 100 temel yıllı Ankara tüketici fiyatları, 1969-1982 yılları arasındaki veriler 1968 100 temel yıllı Ankara tüketici fiyatları, 1983-1989 yılları arasındaki veriler 1978-79 100 temel yılı Türkiye tüketici fiyatları, 1990-1995 yılları arasındaki veriler 1987 100 temel yıllı Türkiye tüketici fiyatları, 1996-2004 yılları arasındaki veriler ise 1994 100 temel yıllı Türkiye tüketici fiyatları endeksi esas alınarak yapıldı. 
     
     ENFLASYONUN KİLOMETRE TAŞLARI 

     DİE’nin söz konusu çalışması Türkiye’nin 1938 yılından sonra ilk çift haneli yıllık enflasyonla 12 aylık ortalamalara göre 1941 yılında tanıştığını gösteriyor. 
     İkinci Dünya Savaşı’na rastlayan 1942 yılında yüzde 68.7’yle, 1943 yılında da yüzde 37.2’yle çift haneli olarak kalan enflasyon 1944 yılında yüzde 8.1’e indi. Türkiye 1955 yılında yüzde 18.6’yla yeniden çift haneli enflasyon yaşadı. Ancak 1956’da yüzde 2.7’ye inen yıllık ortalama enflasyon, 1957-1958 ve 1959 yıllarında da sırasıyla yüzde 13.5, yüzde 20.5 ve yüzde 28.5 çift haneli olarak kaldı. Yıllık ortalamalara göre Türkiye 11 yıllık bir tek haneli enflasyon döneminden sonra 1971 yılında yüzde 16.3’le yeniden çift haneli enflasyonu gördü ve bu süreç, Ankara fiyatları esas alınarak hazırlanan seriye göre geçen yıl, ancak Türkiye geneli için bakıldığında ise bu yıl ocak ayında sona erdi. 
     
     ENFLASYON YUKARI DEMOKRASİ DİBE VURUYOR 

     Ortaya çıkarılan seri, enflasyonla Türkiye’deki demokratik süreç arasında da yakın bir ilişki olduğunu gösteriyor. Enflasyonun yukarı doğru gittiği dönemlerde demokrasi "dibe" vuruyor. 1957-59 yılları arasındaki çift haneli enflasyon döneminin arkasından 27 Mayıs 1960’ta Türk Silahlı Kuvvetleri TSK yönetime el koydu. Enflasyonun bu yıla kadar çift haneli olarak kalmaya devam ettiği sürecin ilk yılları olan 1972 yılında 12 Mart Muhtırası yaşandı. 
     Türkiye’nin tüm enflasyon rekorlarını kırdığı 1980 yılında ise 12 Eylül günü yeniden silahlı kuvvetler yönetime el koydu. 
     
     TÜRKİYE EKSİ ENFLASYONLAR DA YAŞADI 

     DİE’nin çalışması Türkiye’nin 1938 yılından sonraki dönemde yıllık ortalama bazda eksi enflasyon yaşadığı yıllar da olduğunu ortaya çıkardı. Buna göre 1947 yılında yıllık ortalama fiyatlar yüzde 6.6, 1950 yılında yüzde 3.1, 1961 yılında yüzde 0.7 oranında azaldı. 
     Mart-Eylül 1968 dönemi ise enflasyon tarihine ay sonları itibarıyla yıllık bazda enflasyonun eksi olduğu bir dönem olarak geçti. Haziran 1968 ise eksi yüzde 4.01’le yıllık bazda fiyatların en fazla düştüğü ay oldu. 
     Temmuz 1966 ise yıllık enflasyonun sıfır olduğu bir ay olarak kayıtlarda yer aldı. 1964 yılından sonraki dönem için hesaplanan yıl sonu enflasyon oranları açısından ise en düşük oran yüzde 0.53’le 1968 yılında ortaya çıktı. 
     Aylık bazda fiyatların bir önceki aya göre en fazla ucuzladığı ay ise yüzde 6.4’le Temmuz 1967 oldu. 
     
     TARTIŞMALAR SONA ERDİ 

     1964 yılı ve izleyen dönem için hesaplanan ay sonları 
     itibarıyla yıllık enflasyon oranları, Türkiye’nin mayıs 2004’te yeniden tek haneli oranları gördüğü, yüksek enflasyon döneminde ilk iki haneli yıllık enflasyon oranına Eylül 1970’te ulaştığını gösteriyor. Yıl sonu enflasyonu açısından da 1970 yılı yüzde 11.7’yle çift haneli enflasyon döneminin başlangıç yılını oluşturdu. 
     Türkiye ilk kez üç haneli enflasyonla ise en yüksek aylık enflasyonun yaşandığı Şubat 1980’de yüzde 133.7’yle tanıştı. 
     Ancak 1980’de yıllık ortalama enflasyon yüzde 116.6 olarak gerçekleşmesine karşın, yıl sonu enflasyonu yüzde 93.7 oldu. 
     Türkiye’nin en uzun süreli üç haneli yıllık enflasyon yaşadığı dönem ise Nisan 1994-Mart 1995 aylarını kapsayan 12 aylık süreç oldu. Türkiye Mart 1995’ten zonra üç haneli yıllık enflasyonla son kez Ocak 1998’de yüzde 101.6’yla karşılaştı. 
     
     ENFLASYON AYLARI EYLÜL,EKİM, NİSAN 

     1946 yılı ile 2004 yılları arasındaki aylık ortalamalar, 
     Türkiye’de enflasyonun en yüksek seyrettiği ayların sırasıyla, eylül, ekim ve nisan olduğunu ortaya çıkardı. Söz konusu dönemde enflasyonun eylül ayı ortalamaları yüzde 4.66 olarak hesaplandı. Enflasyonun ekim ayı ortalaması yüzde 4.20, nisan ortalaması ise yüzde 3.92 oldu. Bu ayları yüzde 3.54’le ocak, yüzde 3.2’yle şubat, yüzde 3.09’la mart, yüzde 3.7’yle kasım, yüzde 2.2’yle aralık, yüzde 2.05’le mayıs ayı izledi. En düşük ortalamalar ise yüzde 1.36 ile temmuz, yüzde 1.47 ile haziran, yüzde 1.76 ile de ağustos ayı oldu. 
     
</TEXT>
</DOC>
