<DOC>
<DOCNO> 323568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/spor/ymese.html </URL>
<DATE> 2005/03/14/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Beşiktaş'ın adı yetti 
</HEADLINE>
<TEXT>



Skor tabelasıyla işim olmaz. Beşiktaş maçı kazandı kazanmasına da, ortaya koyduğu futbolun tabeladaki galibiyetle uzaktan yakından ilgisi yok. Hele bir ilk yarı var ki, kelimenin tam anlamıyla skandal. Bu futbolcu grubundan bu saatten sonra büyük futbol beklemek hayalden öteye gitmez. Rakip iyi kontratağa çıkan bir ekip. Bu özelliği ilk yarıda iyi uyguladılar, kanatları çok iyi kullandılar. Ne var ki, Beşiktaş ilk yarıda rakibini çözemedi. 
Yenilen iki golde de savunma hataları ön plandaydı. Penaltıda, penaltı... Bu pozisyonda Çağdaş'ın kademe hatası skandaldı. Çalımbay'ın, Çağdaş'ı oyundan alması teknik adam doğrusuydu. Çağdaş çıktı, savunma toparlandı. Jaba'nın attığı gole bakarsak, savunmanın zaafını görmüş oluruz. Kısacık bir adam kafayla gol atıyorsa, varın savunmanın halini siz düşünün 
Ahmet Dursun'un attığı gol gerçekten alkışa değerdi. Ne var ki, Dursun, çıkıncaya kadar golün dışında hiçbir şey yapmadı. 

Bravo Hassan 
Herkes Çalımbay'ı eleştiriyor. Bu toplama takımın başına üç tane Çalımbay getirseniz hiç fark etmez. Bir teknik adamın takıma katkısı istatistiklere göre en fazla yüzde 20'dir. Asıl suçlular sahada oynayanlardır. İbrahim Akın, iyi bir kumaş... Futbolda yıldız olmak da zordur, ama klasmanda kalmak daha da zordur. Dileriz İbrahim Akın bunun farkına varır ve yedekte kalmak yerine sahadaki asıl yerini alır. Ahmed Hassan iyi bir profesyonel... Dünkü maçı koparan, çalışkanlığıyla, adam eksiltmesiyle ön plana çıkan isimdi. 
Doğrusu maçın ilk yarısını izlerken çok üzüldüm. B.B.Ankaraspor'da üç tane Brezilyalı var. Hepsi de kaliteli... İlk yarıda biraz akıllı olsalardı, farkı açmaları içten bile değildi. Ama futbol bu diyelim... 
Maçın henüz birinci dakikasında İbrahim Akın gol atsa herşey tersine dönebilirdi, olmadı... 
Çalımbay'ın işi zor. Ancak önünde geniş bir zaman var. Bu zamanı en iyi şekilde kullanmak ve de Juanfran gibi küskün bir oyuncuyu takıma kazandırmak da onun asıl işi. Bu saatten sonra Beşiktaş'tan kimseyi gönderemezsiniz. Bu anlamda da Çalımbay'a büyük işler düşüyor. 


</TEXT>
</DOC>
