<DOC>
<DOCNO> 342931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun28.html </URL>
<DATE> 2005/05/16/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Mukteda Sadr 8 ay sonra ilk kez ortaya çıktı, konuştu 
</HEADLINE>
<TEXT>

     Iraklı Şii lider Mukteda Sadr, Necef kentinde geçen yaz meydana gelen çatışmalardan beri ilk kez ortaya çıkarak, Irak’taki yabancı askerlerin çekilmesini istedi. 
     Sadr, Necef’te düzenlediği basın toplantısında, her zaman olduğu gibi ABD öncülüğündeki işgali kınadı ve Amerikan askerlerinin derhal ülkeden çekilmesi çağrısında bulundu. 
     Irak’ın devrik lideri Saddam Hüseyin’in cezalandırılmasını da isteyen Sadr, "Birçok şey istiyorum. Bunların arasında Saddam’ın cezalandırılması ve Irak hükümetinin, dini hareketlerin, siyasi grupların işgalciyi kovmak için büyük çaba göstermeleri çağrısı bulunuyor. İşgal güçlerinin derhal çekilmesini istiyorum" dedi. 
     İşgalci gücün, Şiilerle Sünniler arasında çatışma çıkarmaya çalıştığını öne süren Sadr, tüm terörist eylemleri kınadığını vurguladı. Sadr, Irak’taki koalisyonun tüm tutsakları serbest bırakmasını istedi. 
     Sadr’a bağlı güçler geçen yıl Nisan ve Ağustos aylarında Necef ve Bağdat’ta Amerikan güçleriyle şiddetli çatışmalara girmişlerdi. 
     
</TEXT>
</DOC>
