<DOC>
<DOCNO> 320705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonsiy03.html </URL>
<DATE> 2005/03/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Christian Science Monitor Türkiye'nin peşmerge kaygısı var 
</HEADLINE>
<TEXT>

     İhsan DÖRTKARDEŞ DHA 

      AMERİKA'da yayınlanan Christian Science Monitor gazetesi, Kuzey Irak'ta sayısını 80 bin olarak verdiği Kürt peşmergelerin akibetinin belirsizliğini koruduğunu, Türkiye'nin sınırlarında savaş gücüne sahip özerk bölgeyi hazmetmesinin zor olduğunu yazdı. Kürdistan Yurtsever Birliği KYB lideri Celal Talabani ile görüşen Irak'ın başbakan adaylarından İbrahim Caferi, peşmergelerin Irak ordusuna alınmasını önerdi. 
     Gazetenin muhabiri Annia Ciezadlo, Kuzey Irak'taki 80 bin kişilik peşmerge gücü bulunduğunu, 30 Ocak'taki Irak seçimlerinden sonra bunların durumunun tartışıldığını vurguladı. Kuzey Irak'ta Irak Kürdistan Demokrat Partisi ile Celal Talabani önderliğindeki Kürdistan Yurtsever Birliği'ne bağlı silahlı peşmergelerin Irak Ordusu'nun emir- komuta zinciri içinde olmadığı vurgulandı. Gazete, Barzani ve Talabani'nin Irak geçici yönetimi tarafından bir süre önce aldığı "Irak'taki bütün milis güçlerin dağıtılması kararı'nın kendilerini bağlamadığını savunduğu belirtti. Yazıda, şöyle denildi 
     "Seçeneklerden biri peşmergeleri hep yaptıkları işle, Kürdistan olarak nitelendirilen Kuzey Irak'taki Kürt bölgesinin savunmasıyla görevlendirmek. Ancak, Kürtler Irak'ta güç kazandıkça, Türk Hükümeti'nin de bağımsız Kürdistan saplantısı artıyor. Türkiye'nin sınırlarında, kendi savaş gücüne sahip güçlü bir özerk bölgeyi hazmetmek Ankara için çok zor. Bir başka seçenek ise, peşmerge komutanlarının Irak ordusu içine alınması. Ancak, ne kadar deneyimli olurlarsa olsunlar, Kürt subaylara görev verilmesi, etnik gerginliği daha da artırabilir.'' 
     
     CAFERİ, TALABANİ İLE GÖRÜŞTÜ 
     Bu arada Irak Şii ittifakın Başbakan adayı El Dava Partisi Genel Başkanı İbrahim Caferi, IKDP lideri Mesut Barzani'den sonra Süleymaniye'de Kürdistan Yurtsever Birliği Genel Sekreteri Celal Talabani ile görüştü. 
     Irak Başbakan adayı Caferi ile Cumhurbaşkanı adayı Talabani arasındaki görüşmeden sonra Talabani ile basın toplantısı yapan İbrahim Caferi, gecici yönetim döneminde peşmerge güçlerinin varlığını kabul ederek bunlara özel uygulama yaptığını, yeni Irak Anayasası ve parlamentosunda bu güçlerin yeni Irak askeri ve güvenlik birimlerinde yerleştirilebileceğini söyledi. Caferi, "Sadece Kürt peşmergelerden değil diğer güçlerden de İçişleri Bakanlığı denetiminde ordu ve güvenlik gücleri olarak yararlanalım'' dedi. 
     
</TEXT>
</DOC>
