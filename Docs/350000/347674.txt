<DOC>
<DOCNO> 347674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/magazin/amag.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'İlahi' bir konser 
</HEADLINE>
<TEXT>


Allah'ın 99 isminden oluşan bestesiyle dünyanın en tartışılan müzisyenlerinden biri olan Sir John Tavener'in eserleri, Cemal Reşit Rey Orkestrası tarafından yorumlandı 

Deniz Altuntaş 

Allah'ın 99 ismini besteleyerek, büyük yankı uyandıran ve yapıtlarıyla dünya müzik gündeminin önde gelen karakterlerinden biri haline gelen klasik müzik bestecisi Sir John Tavener'in eseri, önceki akşam İstanbul Cemal Reşit Rey'de seslendirildi. 
İstanbul Büyükşehir Belediyesi'nin daveti üzerine Türkiye'ye gelen Tavener'in konserinde 'Güzel İsimler' Beautiful Names adlı albümündeki eserler yorumlandı. 

Bu bir aşk şarkısı 
Dinleri müzikle buluşturmaya çalışan ve eserlerinde Allah sevgisini anlatan Tavener'ın 'Şafak İlahisi', Cemal Reşit Rey Orkestrası eşliğinde seslendirildi. 
Seyircileri "Selamun Aleykum" diyerek selamlayan Tavener, eseri için de şunları söyledi "Bunu bir aşk şarkısı olarak görüyorum. Bütün dinleri birleştiren bir unsur. Dünya, dinler arasındaki ayrılıklardan dolayı parçalanmış durumda. Müzik aşkın diliyle ihtiyaç duyulan birleşmeyi sağlayabilir. Bütün dinlerin finalinde bir gerçek vardır. İslam bunların arasında bu gerçeğe belki de en basit ve en doğrudan işaret edenidir. 'La İlahe İllallah' Allah'a aşkımızla ilgili bir şarkıdır." 

'İstanbul harika bir şehir' 
Tavener, "Bütün dinlere inanırım ve onların etkisiyle müzik yaparım. Aşırı dincilik çok kötü. Hıristiyanlık, Musevilik ya da Müslümanlık olsun fark etmez. Bu yüzden insanları din kardeşliğine çağırmak için bu müzikleri yapıyorum" diye konuştu. 
Tavener, konser sonrası da şunları söyledi 
"Her yerde Tanrı'yı görüyorum ve duyuyorum. Bunu burada daha çok hissettim. İstanbul harika bir şehir. Akdeniz'in ve Doğu'nun gizemini içinde barındıran bir şehirde eserimin sunulması beni daha derin hislere sürükledi. Çok mutluyum." 


</TEXT>
</DOC>
