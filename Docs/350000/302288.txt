<DOC>
<DOCNO> 302288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sontur31.html </URL>
<DATE> 2004/12/30/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
TMMOB Jeoloji Mühendisleri Odası Bazı kıyılarımız tsunami riski altında 
</HEADLINE>
<TEXT>

     Türk Mühendis ve Mimar Odaları Birliği TMMOB Jeoloji Mühendisleri Odası, Türkiye'nin bazı kıyılarının, Güneydoğu Asya'daki kadar büyük olmasa da bir tsunami riski altında olduğunu bildirdi. 
     Jeoloji Mühendisleri Odası'ndan yapılan yazılı açıklamada, deprem ve tsunamilerin kıyı ve denizlerde her an etkili olabilecek önemli doğal tehlikeler arasında bulunduğuna işaret edilirken, tarihsel kayıtların bu bilgileri destekler nitelikte olduğu ifade edildi. 
     Türkiye kıyılarında yapılan güncel kazılarda, geçmişteki depremlerin yarattığı büyük deniz dalgaları olan tsunamilerin izleri bulunduğuna dikkat çekilen açıklamada, bu tür dalgaların günümüzde oluşma olasılığının da değerlendirilmesi gerektiği kaydedildi. 
     Yoğun yerleşim alanı olması ve büyük sanayi alanlarının yer alması nedeniyle Marmara Denizi kıyılarının deprem ve tsunamilere karşı büyük tehlike içinde bulunduğu belirtilen açıklamada, Marmara kıyıları için geliştirilen depreme hazırlık çalışmalarının, diğer kıyılar için de gecikmeden hayata geçirilmesi gerektiği vurgulandı. 
     
     ''ÖNLEM AFETTEN ÖNCE ALINMALI'' 
     Türkiye'nin bazı kıyılarının, Güneydoğu Asya'daki kadar büyük olmasa da bir tsunami riski altında olduğu belirtilen açıklamada, tarihsel kayıtlar ve bilimsel çalışmaların da İstanbul kıyılarında bir tsunami beklentisini doğruladığı ifade edildi. 
     Salt deprem değil tüm doğal afetler konusunda gerekli tedbirlerin alınması gerektiğinin altı çizilen açıklamada, şu uyarılarda bulunuldu 
     ''-Deprem ve tsunami gibi doğa olaylarının afete dönüşmemesi için önlem afetten önce alınmalıdır. 
     -Kıyı alanlarındaki yerleşim yerleri için önceden uyarıcı, koruyucu ve zararları aza indirgeyecek önlemler şimdiden alınmalıdır. 
     -Risk altındaki kıyı belediyeleri, endüstri, yat, balıkçı limanları ve denizcilere yönelik bilgilendirme programları geliştirilmelidir. 
     -Marmara kıyıları için geliştirilen depreme hazırlık çalışmaları, diğer risk altındaki kıyılarımız için de gecikmeden hayata geçirilmelidir. 
     -Akla bilime, plana dayalı kentleşme ve sanayide yer seçimi yapılmalı, deniz kıyılarının yağmalanması şeklinde gelişen yerleşim ve yapılaşma politikalarından vazgeçilmelidir. 
     -İmar yasası, afetler yasası, aklın ve bilimin ışığında yeniden düzenlenerek yasalaşmalıdır.'' 
     
</TEXT>
</DOC>
