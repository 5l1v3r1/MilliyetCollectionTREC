<DOC>
<DOCNO> 316666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/yazar/tamer.html </URL>
<DATE> 2005/02/19/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Aspirin yerine elma yeyin 
</HEADLINE>
<TEXT>

Bir ay kadar önceydi. Kızımla akşam evde TV kanalları arasında zaplayıp, ikimizin de ilgisini çekebilecek birşeyler ararken Kanaltürk'teki Kürşat Başar'la programına takılıp kaldık. Mükellef bir yemek masası, baş köşede Kürşat Başar, sağ yanında Taylan Kümeli, sol yanında Nilgün Belgün, masadaki diğer konuklar Mirkelam, Güven Kıraç, Özlem Tekin, sandalyelerden biri de boş... Epey sonra bir psikiyatrist geldi 
Benim ilgim, Milliyet hafta sonu eklerinin yayın yönetmeni Deniz Alphan'dan adını duyduğum için, diyetisyen Taylan Kümeli'nin üzerinde, kızımın Kürşat Başar ve Nilgün Belgün'le ilgili. 
Kümeli, masadaki diğer hanımlarla tezat yaratacak ölçüde sade ve doğal duruyor. Laf kendisine geldikçe "Balık odaklanmayı artırır, çocuklarımızın obez olmasında biz de suçluyuz" falan derken, yemekli sohbetin bir yerinde aniden ilk eşiyle evliyken ikinci eşiyle aralarındaki elektriği birbirlerine nasıl anlattıklarını, sonra bunu eşleriyle nasıl paylaştıklarını v.s. sanki TV önünde değil de, çok küçük bir dost sohbetindeymiş gibi anlatıveriyor... Ve Taylan hanım, bir anda kızımın da benim de hayranlığımızı kazanıveriyor. 

İçtenlik, dobralık... 
İçtenlik, hatta zaman zaman patavatsızlığa varabilecek dobralık konusunda evelallah ben de hayli iddialıyımdır, ama bu kadar özelimi kalkıp da TV ekranlarından anlatmaya hayatta cesaret edemem. Boşuna el elden üstündür dememişler. O geceden beri Taylan hanım, "keşke tanışıp da sohbet etme imkanımız olsa" diye aklıma takılı kalmıştı. 
"Okullarımız reklam panosu o - la - maz" başlıklı 8 Şubat tarihli yazım üzerine gelen çok sayıda e - posta arasında Taylan Kümeli adına da rastlayınca çok sevindim. Taylan hanım, gençlerimiz arasında hızla yaygınlaşmakta olan obesite tehlikesine karşı, 4 diyetisyen arkadaşıyla birlikte geliştirdiği önemli bir projeyi benimle paylaşmak istiyordu. 

Çocuklar obez olmasın 
Kümeli, çocuk beslenmesinde uzman diyetisyen Özlem Sert'le birlikte dün gazeteye gelerek projesini anlattı. Sağlıklı beslenme konusuna, sosyal ve toplumsal katma değer sağlayarak cevap verecek bir platformun oluşturulması ve geliştirilmesine yönelik uzun soluklu, heyecan verici, idealist bir proje. 
Projenin ilk ayağını, kendilerine en yakın olduğu için Şişli'deki devlet okullarına bizzat giderek, 12 - 18 yaş arası öğrencileri sağlıklı beslenme konusunda interaktif yöntemlerle bilgilendirmek oluşturuyor. Sağlıklı beslenmenin hem lezzetli, hem de ucuz olabileceğini genç beyinlere anlatarak, onların evde annelerine soru sorabilmelerini sağlamak istiyorlar. 
Kümeli, laf arasında "kızartma yerine fırına koymak hem daha sağlıklı, hem de daha ucuz" deyince aklıma ilk gelen patates kızartması oldu. Gerçekten de patatesi ince halkalar halinde dilimleyip hiç su koymadan, biraz zeytinyağı ve tuz ilavesiyle fırınlamak, ne kadar da lezzetlidir, ama genelde elimiz patatesi fırınlamak yerine kızartmaya gider her nedense... Çocuklarımız, mutfaktaki bu alışkanlığımızı değiştirmekle işe başlayabilirler belki... 

Damardan girmiş 
Yine dün öğrendim ki, Taylan hanım bundan böyle her pazar Milliyet'te yazacakmış. İlk yazı, her zaman en zor yazıdır. kolaylıkla soyut kalabilir. Ama provalarına baktım, Taylan hanım derhal damardan girmiş 
Aspirin yerine elma tüketilebilir.Kahvaltı yapanlarda daha az depresyon görülmektedir.Susuzluk hissi, açlık hissiyle karışabilmektedir. Yani susuz olduğunuzda kendinizi aç hissedebilirsiniz.Ayva Öksürüğü keser, ateşi düşürür, kanı temizler, karaciğer tembelliğini giderir. Yüksek tansiyonu olanlar ve kabızlık çekenler yememeli.Sıcak suya limon sıkıp içmek, yağları eritmez.Akşam 19.00'dan sonra yemek yemeyin lafı tamamen yanlıştır.Yemeklerle beraber su içmeyin, hazım problemi yaratır lafı da yanlış. 
Bugüne kadar tanımadıysanız, yarın Milliyet Pazar'da Kümeli ile tanışmanızı hararetle tavsiye ederim. 



</TEXT>
</DOC>
