<DOC>
<DOCNO> 305716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun18.html </URL>
<DATE> 2005/01/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Endonezya, yabancı askerlerin derhal ülkeyi terketmesini istedi 
</HEADLINE>
<TEXT>

     Endonezya, isyancı Açe bölgesinde tsunami felaketi sonrası yardım çalışmalarına katılan yabancı ülkelere ait askerlerin bir an önce burayı terk etmesini istedi. 
     Resmi Antara ajansının haberine göre, Devlet Başkan Yardımcısı Yusuf Kalla, yaptığı açıklamada, Açe'deki yabancı askerlerin ayrılması için 3 ay süre tanıyarak, ''3 ay yeter, aslında daha çabuk olursa daha iyi olur'' diye konuştu. 
     Endonezya ordusu, 1976'dan bu yana bağımsızlık mücadelesinin yürütüldüğü Açe'deki uluslararası yardım kuruluşlarına dün bazı kısıtlamalar uygulamaya başlamıştı. 
     
     TURİZM DESTEĞİ 
     Öte yandan İspanya Dışişleri Bakanı Miguel Angel Moratinos, ülkesinin desteğini iletmek üzere felaketin vurduğu ülkelerden Tayland'a gitti. 
     Tayland Başbakanı Taksin Şinavatra ile görüşen Moratinos, merkezi Madrid'de bulunan Uluslararası Turizm Örgütü'nün 31 Ocak'ta Tayland'ın Puket adasında ''özel bir Tsunami toplantısı'' düzenleyeceğini doğruladı. 
     Moratinos, ülkesinin ayrıca Tayland ekonomisinde önemli bir yer tutan balıkçılık sektörüne yardım etmek üzere, bu ülkeye uzmanlar göndereceğini açıkladı. 
     İspanyol bakan, bugün akşam saatlerinde Endonezya'ya geçecek. 
     
     KEREVİT SEKTÖRÜNE DARBE 
     Bu arada Bangkok Post gazetesinin haberine göre, Tayland Kerevit Üreticileri Birliği Başkanı Somsak Paneetassayasai, tsunaminin, dünyanın önde gelen kerevit ihracatçısı olan Tayland'ın bu sektörüne verdiği zararın 500 milyon doları bulacağını belirtti. 
     Taylandlı yetkili, bu sektörde çalışan en az 100 kişinin deniz baskınında öldüğünü, yüzlercesinin işsizlik tehlikesiyle karşı karşıya bulunduğunu ve binlerce balıkçı teknesinin büyük hasar gördüğünü veya kullanılamaz hale geldiğini kaydetti. 
     
     DİLENCİLER YER DEĞİŞTİRDİ 
     Öte yandan, felaketin vurduğu ülkelerden Hindistan'ın bilgisayar teknolojisi alanındaki başkenti Bangalore kentindeki dilencilerin, tsunami bölgelerindeki yardımdan faydalanmak üzere buralara göç ettiği bildirildi. 
     Times of India gazetesinin haberine göre, bilgisayar alanındaki liderliği dolayısıyla göreli olarak refah düzeyi yüksek olan Bangalore kentindeki dilenciler, tapınakları, camileri, kiliseleri, otogar ve istasyonları boşaltarak, uluslararası yardımlardan faydalanmak için tsunaminin vurduğu Tamil Nadu eyaleti ve diğer bölgelere akın etti. 
     Bu arada sanayileşmiş en zengin ülkelerin oluşturduğu G-7'den yetkililerin, tsunaminin vurduğu ülkelerin borç ödemelerinin hafifletilmesi önerisini görüşmek üzere bugün Paris'te bir araya gelmeleri bekleniyor. 
     
</TEXT>
</DOC>
