<DOC>
<DOCNO> 320039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo04.html </URL>
<DATE> 2005/03/02/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Cimbom için varsa yoksa Beşiktaş 
</HEADLINE>
<TEXT>

     Diyarbakır'dan turla dönen Galatasaray gözünü cumartesi günkü derbiye dikti. Aslan, Beşiktaş'ı devirmekten başka birşey düşünmüyor. 
     
     Hazırlıklar başlıyor 

     Samsunspor yenilgisinin yarasını Türkiye Kupası’ndaki Diyarbakır zaferiyle saran Galatasaray, Beşiktaş maçına döndü. Cumartesi günü ezeli rakibiyle oynayacağı derbiye büyük önem veren Sarı-Kırmızılılar, puan kaybını aklından bile geçirmiyor. Bugünden itibaren dış dünyayla ilgisini kesecek olan Cim Bom’da antrenmanlar da basına kapanıyor. Ayrıca futbolcuların konuşmaları ve özel demeç vermeleri yasaklandı. Aslan derbinin ilk çalışmasını bu sabah Florya’da yapacak. 
     
     Derbiye özel prim 

     Galatasaray’ın tek hedefi Ali Sami Yen’de Beşiktaş’ı devirip, lider Fenerbahçe ve ikinci Trabzonspor ile girdiği şampiyonluk yarışında yoluna devam etmek. Teknik direktör Gheorghe Hagi’nin özel olarak hazırlamaya çalıştığı Sarı - Kırmızılı oyuncular için yönetim de prim motivasyonuna başvuracak. Yönetimin derbi galibiyetine özel prim vaadedeceği bildirildi. Bu arada Diyarbakırspor karşısında sakatlığı nedeniyle forma giyemeyen Hakan Şükür de Beşiktaş önünde görev alabilecek. 

     
</TEXT>
</DOC>
