<DOC>
<DOCNO> 337334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun46.html </URL>
<DATE> 2005/04/27/ </DATE>
<TIME> 20.38 </TIME>
<AUTHOR>  </AUTHOR>
<HEADLINE>
Putin İsrail de 
</HEADLINE>
<TEXT>

     Rusya Devlet Başkanı Vladimir Putin, resmi bir ziyaret için bulunduğu Mısır'dan İsrail'e geldi. 
     Kahire'de yaz aylarında Moskova'da ''Ortadoğu Barış Konferansı'' toplanması çağrısı yapan, ancak bu çağrısı İsrail'de destek bulmayan Putin, Tel Aviv'in Ben Gurion Havaalanı'nda İsrail Başbakan Yardımcısı Ehud Olmert tarafından karşılandı. 
     Rusya'dan İsrail'i ziyaret eden ilk Devlet Başkanı olan Putin, İsrail'deki resmi görüşmelerine yarın Cumhurbaşkanı Moşe Katsav ile görüşerek başlayacak. 
     Putin, Başbakan Ariel Şaron ile de bir görüşme yaptıktan sonra, Soykırım Müzesi ve Anıtı'nı ziyaret edecek. Putin'in Eski Kenti ve Rus Ortodoks Kilisesi'ni de ziyaret etmesi bekleniyor. 
     Beraberinde Rus işadamları dahil, kalabalık bir heyetle İsrail'e gelen Putin'in ziyareti, İsrail basınında, tarihi bir ziyaret olarak değerlendirilmekle birlikte, Suriye'ye satılması öngörülen Rus füzeleri, İran'a nükleer yardım ve Rusya'da artan Yahudi karşıtlığının gölgesi altında gerçekleştiğine dikkat çekildi. 
     Rusya Devlet Başkanı'nın ziyareti sırasında ikili ekonomik ilişkilerin yüksek teknoloji ve enerji sektörleri başta olmak üzere geliştirilmesi, karşılıklı 1 milyar doları bulan ticaret hacminin artırılması öngörülüyor. 
     Putin, İsrail'deki yarınki temaslarının ardından cuma günü Filistin'e geçerek, Filistin lideri Yaser Arafat'ın mezarını ziyaret edecek, Filistin Ulusal Yönetimi Başkanı Mahmud Abbas ile görüşecek. Putin, aynı gün ülkesine dönecek. 
     
</TEXT>
</DOC>
