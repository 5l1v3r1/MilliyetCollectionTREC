<DOC>
<DOCNO> 326047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonyas10.html </URL>
<DATE> 2005/03/22/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Borç batağındaki Michael Jackson eski şarkılarını ipotek ettirmiş 
</HEADLINE>
<TEXT>

     LONDRA DHA 

      KANSERLİ bir çocuğa cinsel tacizde bulunduğu iddiasıyla hakkında dava açılan Michael Jackson'ın, 'borç batağından' kurtulmak için 2 yıl önce bütün eski şarkılarını 49 milyon dolara yaklaşık 62 milyon YTL ipotek ettirdiği ortaya çıktı. 
     İngiliz Daily Mail gazetesinin haberine göre, geçen hafta mahkemede 'büyük bir iflasın eşiğinde'olduğu belirtilen pop starın halen 260 milyon dolarlık borcu bulunuyor. Ancak Michael Jackson, borçlarının bir kısmını kapatmak için şarkılarını ipotek ettirdiğinden, gelecekte borç isterken, bunun karşılığında gösterebileceği hiçbir güvencesi kalmadı. 
     Buna rağmen savurgan yaşantısına devam ettiği belirtilen Jackson, örneğin ünlü Neverland çiftliğine her ay en az 195 bin dolar masraf ediyor. Eski Sony müzik başkan yardımcısı Paul Russel ise Jackson'ın hala büyük bir mal varlığına sahip olduğunu, ancak ciddi nakit sıkıntısı çektiğini söyledi. 
     
</TEXT>
</DOC>
