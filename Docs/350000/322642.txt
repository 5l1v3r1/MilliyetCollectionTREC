<DOC>
<DOCNO> 322642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur36.html </URL>
<DATE> 2005/03/10/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Bolu Dağı'nda hırsız-polis kovalamacası .. 
</HEADLINE>
<TEXT>

     Bolu'da, bir dinlenme tesisinde park halinde bulunan otomobili çalan 2 kişi ile polis ekipleri arasında kovalamaca yaşandı. Zanlılar, otomobili Bolu Dağı'nda terk ederek kaçtı. 
     AA muhabirinin aldığı bilgiye göre, E-80 otoyolunun Köroğlu mevkiinde bulunan bir dinlenme tesisinde, kimlikleri henüz belirlenemeyen biri kadın 2 kişi, Osman Aydın'a ait park halindeki 06 AF 4229 plakalı otomobili çaldı. 
     Durumun bildirilmesi üzerine harekete geçen polis ekipleri, bu kişileri yakalamak için E-80 otobanının farklı noktalarında barikatlar oluşturdu. 
     Abant Kavşağı'nda kurulan barikatı aşarak Bolu Dağı yönüne kaçmaya başlayan 2 kişi ile polis ekipleri arasında kovalamaca başladı. Bolu Dağı'ndaki trafik yoğunluğundan faydalanan 2 kişi, otomobili terk ederek kaçtı. 
     Bu kişilerin 34 plakalı bir cipe binerek kaçtıkları ihbarını alan ekipler, Düzce çıkışında da barikatlar oluşturdu. 
     Jandarma ekipleri ise Bolu Dağı yakınlarındaki köylerde zanlıları arama çalışmaları yapıyor. 
     Öte yandan, ekiplerin, kovalamaca esnasında çok sayıda araca çarptığı için hasar gören otomobilde inceleme yaptığı bildirildi. 
     
</TEXT>
</DOC>
