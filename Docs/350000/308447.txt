<DOC>
<DOCNO> 308447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/soneko06.html </URL>
<DATE> 2005/01/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta... 
</HEADLINE>
<TEXT>

     Uluslararası döviz piyasasında geçen hafta ABD Doları'nın, İngiliz Sterlini dışında bütün önemli paralar karşısında değer kazandığı gözlendi. 
     ABD merkez bankası FED'in Şubat başındaki yeni yılın ilk toplantısında faiz artırımı kararı alacağına yönelik beklentiler, doların güçlenmesinde etkili oldu. 
     ABD'de 2004 yılı enflasyonunun, son 4 yılın en yüksek rakamı olan yüzde 3.3 olarak açıklanması, piyasalarda FED'den faiz artırımı bekleyenlerin sayısını artırdı. 
     Yatırım bankası uzmanları, 2004 yılında 5 kez çeyrek puanlık faiz artırımıyla yüzde 2.25'e yükseltilen dolar gösterge faizinin bu yıl sonunda yüzde 3.5 civarında olmasını bekliyor. 
     ABD'nin bütçe ve dış ticaret açıkları gibi olumsuzluk yayan temel ekonomik göstergeleri yerine faiz kararına odaklanılması, euronun aylar sonra geçen hafta içinde dolar karşısında 1.30 seviyesinin altına gerilemesini sağlasa da, euro haftanın son günü yine psikolojik öneme sahip 1.30 seviyesinin üzerine çıktı. 
     Uluslararası döviz piyasasında ABD Doları'nın, önemli paralar karşısında haftaya başlangıç ve hafta sonu değerleri şöyle oldu 
     
     
PARA BİRİMİ PAZARTESİ CUMA Japon Yeni 102.02 102.61 İsviçre Frangı 1.1796 1.1833 Kanada Doları 1.2179 1.2199 
     Haftaya 1.3109 dolardan başlayan euro, hafta sonunda 1.3004 dolara geriledi. 
     İngiliz Sterlini ise 1.8704 dolardan başladığı haftayı 1.8733 dolardan noktaladı. 
     
     ALTIN FİYATLARI 
     Dolar değerlenirken geleneksel olarak gerileyen altın, geçen hafta talebin canlı olmasıyla yükseliş eğilimi gösterdi. Altın, bütün önemli borsalarda dolar karşısında değer kazandı. 
     Altının ons fiyatı bazı önemli borsalarda haftaya başlangıç ve hafta sonunda şu değerleri aldı 
     
     
BORSA PAZARTESİ CUMA Londra 421.60 423.95 Zürih 421.25 422.65 Hong Kong 420.85 423.15 New York 422.70 426.70 
     Londra Borsası'nda haftaya 6.60 dolardan giren gümüşün onsu, cuma kapanışta 6.68 dolara yükseldi. 
     
     PETROL 50 DOLAR SEVİYESİNE YAKIN SEYRETTİ 
     Uluslararası borsalarda petrol fiyatları geçen hafta kritik seviyelerde gezindi. 
     New York Borsası'nda haftaya 48.38 dolardan giren ABD hafif petrolünün varili, hafta içinde 49 dolar seviyesinin üzerine çıksa da cuma günü 48. dolardan kapandı. 
     Londra Borsası'nda işlem gören Brent petrolünün varili ise 45.15 dolardan başladığı haftayı, 45.73 dolardan tamamladı. 
     Uluslararası borsalarda daha çok hava tahmin raporlarıyla hareket eden petrol, en büyük tüketici ABD'de sıcaklıkların mevsim normallerinin altında seyretmesiyle psikolojik öneme sahip 50 dolar seviyesine yaklaştı fakat aşamadı. 
     Irak'ta yaklaşan genel seçim öncesi saldırıların artması ve Çin'in petrol talebinin bu yıl da güçlü olacağının bildirilmesi, fiyatları etkileyen diğer gelişmeler oldu. 
     Petrol İhraç Eden Ülkeler Örgütü'nün OPEC ay sonunda Kahire'de yapacağı toplantıda alınacak kararlar, önümüzdeki dönemde fiyatların yönünü belirleyecek. 
     
     MENKUL KIYMET BORSALARI 
     ABD merkez bankası FED'in Şubat başındaki toplantısında çeyrek puanlık faiz artırımı yapacağı beklentisi, New York başta olmak üzere menkul kıymet borsalarını da yakından etkiledi. 
     New York Borsası'nda Dow Jones sanayi endeksi geçen hafta yüzde 1.6 değer kaybederek 10,392.99 puandan kapandı. Nasdaq endeksi ise yüzde 2.6 gerileyerek haftayı 2,034.27 puandan noktaladı. 
     Petrol fiyatlarının gücünü koruması, ABD'de enflasyonun 2004 yılında yüzde 3.3 gibi yüksek bir rakama ulaşması, bazı şirketlerin beklenen kar rakamlarını tutturamaması ve FED'in faiz artırımıyla borsadaki yatırımcıların hazine kağıtlarına kayacağı korkusu, New York Borsası'nın geçen haftayı düşüşle tamamlamasında etkili oldu. 
     Geçen hafta, Tokyo Borsası yatırımcıları açısından da kayıp bir hafta oldu. Borsanın göstergesi Nikkei endeksi, 200.02 puan yüzde 1.75 gerilediği haftayı 11,238.37 puandan tamamladı. Borsadaki düşüşten en çok ihracat ağırlıklı çalışan şirket hisseleri etkilendi. 
     Önemli Avrupa borsalarından Londra'da FTSE 100 endeksi, geçen haftayı 17.4 puan kaybıyla 4,803.3 puandan kapattı. 
     Frankfurt Borsası da geçen hafta 18.66 puan geriledi. Borsada DAX endeksi cuma gününü 4,213.7 puandan tamamladı. 
     Londra ve Frankfurt'un aksine geçen hafta 0.13 puanlık hafif yükseliş kaydeden Paris Borsası'nın CAC-40 endeksi, cuma günü 3,854.19 puandan kapandı. 
     
</TEXT>
</DOC>
