<DOC>
<DOCNO> 303184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonyas03.html </URL>
<DATE> 2005/01/03/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Kayak yaparken dikkat edin 
</HEADLINE>
<TEXT>

     İbrahim ÖZÇEKİÇ DHA 

      ERCİYES Üniversitesi Tıp Fakültesi Ortopedi ve Travmatoloji Anabilim Dalı Öğretim Üyesi Doç. Dr. Sinan Karaoğlu, kayak ve snowboard yaralanmalarının önemli sakatlıklara yolaçabildiğini belirterek, kayak yaparken dikkatli olunmasını istedi. 
     Sakatlıkların kayak yapanlarda diz, snowboard yapanlarda da el bileği bölgelerinde görüldüğünü söyleyen Doç. Dr. Karaoğlu, tecrübelerinden yola çıkarak kayak merkezlerinde uygulanması gereken kurallar hakkında da çalışma yaptı. 
     Doç. Dr. Sinan Karaoğlu, kayak sporuna ilgi duyanların bazı kurallara uymalarının şart olduğunu ifade ederek, her sporda olduğu gibi kayak sporunda da bazı sakatlıkların oluşabildiğini kaydetti. Kayak yapanlarda en sık yaralanma görülen bölgenin diz, snowboard yapanlarda ise el bileği bölgesinin olduğunun altını çiren Doç. Dr. Karaoğlu şunları söyledi " Bu durum yapılan spor çeşidinin bir özelliği olarak karşımıza çıkmaktadır. Örneğin snowboard yapanlarda düşme sonucu refleks olarak eller yere konmaya çalışılmakta ve sol ayak önde vaziyette board üzerinde durulduğundan özellikle sol el bilek üzerine düşülerek sıklıkla yaralanma olmaktadır. Kayakta ise, kayakların ayaktan çıkmaması sonucu diz bölgesi kuvvetle burkulma tarzında dönmeye zorlanarak ön çapraz bağ, iç yan bağ ya da menisküs yırtıkları oluşmaktadır.'' Doç. Dr. Karaoğlu, yaralanmanın oluş biçiminin kullanılan kayak, ayakkabı ve diğer ekipmanlara bağlı olarak Tibia kemiği gibi bacak kemiklerinde de kırıklara yol açabildiğini söyledi. Snowboard ve kayak dışında kızaklarında kazalara ve yaralanmalara yol açabildiğine değinen Karaoğlu, yaralanmaları en aza indirmek için tecrübelerden yararlanılarak ortaya çıkarılan önlemleri şöyle sıraladı 
     Mümkünse kendinize ait ekipmanlar kullanın, kiralık ya da başkasının malzemeleri size tam uymayabilir en azından alışkın olmak önemlidir. 
Kiralık malzeme kullanıyorsanız en ufak bir rahatsızlık ve güvensizlik halinde kiraladığınız yere gidip değiştirmekten üşenmeyin. Küçük ya da büyük ayakkabı size o anda önemsiz gibi gözükebilir ancak tatilinizi zehir edecek kadar önemli sonuçlara yol açabilir. 
Kayak ve snowboard ayakkabıları ayak bileği içinde oynamayacak sıklık ve uyumda olmalı. 
Vücut ağırlığı ve tecrübe durumunuza göre kayak bağlamalarının ve boylarının ayarlanmalı ve arada bir kontrol edilmeli. 
Snowboard yapanların özel koruyucu bileklikler takmalı. 
Sizi soğuktan korurken hareketinize en az engel olan elbiseler seçin. 
Yine gözlerinizi güneşten korurken görüşünüzü en az etkileyen gözlük ve maskeler seçin. 
Çok kalabalık pistlerde kaza ihtimali daha fazladır, daha dikkatli olmak gerekir. 
Özellikle acemilerde sık sakatlanma olur bunun en büyük sebebi gereksiz ve erkenden kendine fazla güvenmektir. 
Kaymaya başladığınız ilk bir saat daha az riskli yollar ve manevralar seçin. Bu süre içinde hem vücut ısınacak hem de kısa bir alıştırma dönemi sonrasında hakimiyet daha artacaktır. 
Bu konuda trafik kuralları gibi yasal kurallar yok ancak kabul edilmelidirki alkollü kaymak hem kendine aşırı güven vererek hem de kontrolü olumsuz etkileyerek kaza ve sakatlanma riskini arttıracaktır. 
Çok yorulduğunuzda mutlaka ara verin, kayağın verdiği zevk her zaman sizi biraz daha kaymaya zorlayacaktır. 
Pistteki diğer insanlara saygılı olmalı bu başkalarının da size saygılı olması demektir Başkalarını tehlikeye atacak hareketlerden kaçınmalıdır. 
Güvenli ve daha sakin yolları tercih edin. 
Birisini geçerken, tahmin edilmeyen hareketlere karşı yeterli mesafe bırakın 
Özellikle dar geçitlerde durmayın. Durmak zorunda kalırsanız iyice kenara yanaşın. 
Her türlü uyarı levhasını dikkate alın. Unutmayın, bu uyarılar uzun süren tecrübeler sonucu ortaya çıkmıştır. 

</TEXT>
</DOC>
