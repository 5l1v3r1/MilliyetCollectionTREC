<DOC>
<DOCNO> 318500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun42.html </URL>
<DATE> 2005/02/25/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Kaçırılan Iraklı subayın görüntüleri yayınlandı... 
</HEADLINE>
<TEXT>

     El Kaide ile bağlantılı Ürdünlü militan Ebu Musab Zerkavi'nin örgütünün kaçırdığı Iraklı bir subayın görüntülerini içeren bir video kaset yayınlandı. 
     İnternetteki bir sitede yayınlanan kasette, Iraklı subayın, güvenlik güçlerine işlerini bırakma ve ''kafir işgalcilere'' yardım etmeyi durdurma çağrısında bulunduğu, ''Kafir Amerikalılarla işbirliği içinde Müslümanlara karşı her eylemimden ötürü Allah'tan af diliyorum'' dediği görülüyor. 
     Ülkenin doğusundaki Dyala bölgesinde görevli olduğunu gösteren ve üzerinde Albay Selim Aziz Salih yazan bir kimlik taşıyan Iraklı, kasette, ''polis ve ulusal muhafızlara, işlerini bırakmalarını, aksi takdirde onları ve ailelerini ölümün beklediğini'' söylüyor. 
     Kasette beyaz bir kaftan giydirilerek, yanında Kuran ile bir banka oturtulmuş halde görüntülenen Iraklı subayın akıbetinin ne olduğuysa bilinmiyor. 
     Iraklı subay ayrıca, işini bırakma kararı aldığını ve ''mücahitlere zarar vermeme'' sözü verdiğini ifade ediyor. 
     
</TEXT>
</DOC>
