<DOC>
<DOCNO> 328263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur34.html </URL>
<DATE> 2005/03/29/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Hamit Bayram yargılandığı uyuşturucu davasında tahliye edildi 
</HEADLINE>
<TEXT>

     Van eski milletvekili Mustafa Bayram'ın oğlu Hamit Bayram, tutuklu olarak yargılandığı uyuşturucu davasında tahliye edildi. 
     Malatya 3.Ağır Ceza Mahkemesi'nde bugün görülen davada tutuklu sanıklar Hamit Bayram ile Ali Karakuş hazır bulundu. 
     Bayram'ın avukatları, müvekkillerinin ''Teşekkül Oluşturmak Suretiyle Uyuşturucu Madde Ticareti Yapmak'' suçunu işlemediğini, sadece içiçi olduğunu belirterek, tahliyesini istedi. 
     Mahkeme verdiği kısa bir aradan sonra, oy çokluğu ile sanık Hamit Bayram ve Ali Karakuş'un tahliyesine, diğer sanık Şevket Yetiş'in gıyabi tutukluluk halinin devamına karar verdi. Bayram'ın şoförü Hüsnü Özbuz'un daha önceki duruşmada tahliye edilmesiyle davada tutuklu sanık kalmadı. 
     Sanık Bayram, 7 Temmuz 2004 tarihinde Malatya'da 4 gram ham afyon sakızı ve 3 gram eroinle yakalanmış ve götürüldüğü Van'da 10 Temmuz 2004 tarihinde yakınları tarafından kaçırılmıştı. Bayram daha sonra Ankara'da yakalanmış ve yargılanmak üzere Malatya'ya getirilmişti. 
     Sanık Bayram, Malatya 3. Ağır Ceza Mahkemesi'nde ''Teşekkül Oluşturmak Suretiyle Uyuşturucu Madde Ticareti Yapmak'' suçundan 30 yıla kadar hapis cezası istemiyle yargılanıyordu. 
     Hamit Bayram'ın İzmir 8. Ağır Ceza Mahkemesi'nde, ''Çıkar Amaçlı Suç Örgütü Kurmak, Eroin Ticaretini Yönetmek ve Halkı Silahlı İsyana Teşvik Etmek'' suçundan tutuklu yargılanması nedeniyle salıverilmeyeceği ve İzmir'e gönderileceği bildirildi. 
     
</TEXT>
</DOC>
