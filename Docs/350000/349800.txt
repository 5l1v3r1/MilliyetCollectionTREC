<DOC>
<DOCNO> 349800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonyas21.html </URL>
<DATE> 2005/06/07/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Amerikalıların yarısı, ruh sağlığı problemi yaşamış 
</HEADLINE>
<TEXT>

     ABD'de yapılan bir araştırma, Amerikalıların yüzde 55'inin, çocukluk ve gençlik yıllarından başlamak üzere, hayatlarının belirli bir döneminde ruh sağlığı sorunu yaşadığını ortaya koydu. 
     Araştırmanın hükümet tarafından yaptırıldığı ve ana sponsorluğunu Ulusal Akıl Sağlığı Enstitüsü'nün üstlendiği belirtildi. 
     Bazı ruh sağlığı uzmanları, Amerikalıların yarıdan fazlasının hayatlarının bir döneminde ruh sağlığı sorunu yaşadığı bulgusunu ''saçma'' olarak değerlendiriyor. 
     Sonuçları, ''The Archives of General Psychiatry'' adlı bilimsel yayında dört makale serisi halinde yayımlanan araştırma kapsamında, nüfus sayım ofisi verilerinin taranmasının yanı sıra 18 yaşından büyük 9292 Amerikalı ile de yüz yüze görüşmeler yapıldığı kaydediliyor. 
     Araştırmaya katılanlara, hayatlarının herhangi bir döneminde aşırı alkol ya da uyuşturucu kullanıp kullanmadıkları, uzun süreli üzüntü, sebepsiz korkular ya da benzeri semptomlar yaşayıp yaşamadıkları, yaşadılarsa bunun ne kadar sürdüğü ve davranışlarını nasıl etkilediği soruldu. 
     Araştırma sonucunda, en yaygın sorunun, hayatlarının belirli bir döneminde Amerikalıların yüzde 17'sini etkileyen depresyon olduğu belirlenirken, alkol bağımlılığının Amerikalıların yüzde 13'ünü etkilediği kaydedildi. Bir çeşit aşırı endişe olan sosyal fobi de dahil olmak üzere yaygın olan fobilerin Amerikalıların yüzde 12'sini etkilediği ifade edildi. 
     Katılımcıların 4'te 1'inden fazlasının geçen yıl içerisinde ruhsal bir sorun yaşadığı da tespit edildi. 
     Hayatlarının bir döneminde ruh sağlığı sorunu yaşayanların çoğunlukla bunu gençlik yıllarında yaşadıkları belirtilirken, özellikle depresyonun insanları 20 ve 30'lu yaşlarında etkilediği ifade edildi. 
     
</TEXT>
</DOC>
