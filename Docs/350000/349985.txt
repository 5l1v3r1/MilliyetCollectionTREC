<DOC>
<DOCNO> 349985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/soneko28.html </URL>
<DATE> 2005/06/08/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Vekiller, finansal yapılandırmanın mantığını sorguladı... 
</HEADLINE>
<TEXT>

     Halk Bankası'nın, 50 milyon dolar kredi borcunu tahsil edemediği Naturland'ın sahibi Favori Dinlenme Tesisleri'ne, finansal yeniden yapılandırma programı çerçevesinde 4.5 milyon dolar yeni kredi açması eleştirildi. 
     Halk Bankası'nın 2002 ve 2003 yılı hesaplarının genel görüşe sunulduğu TBMM KİT Komisyonu'nda konuşan AK Parti Amasya Milletvekili Hamza Albayrak, ''Banka'nın tahsil edemediği krediler için firmalara teminat mektubu verdiğini, firmaların bu mektupla başka bankalardan kredi alarak Halkbank'a kredi borcunu ödediğini, ama sonuçta bankanın kredi teminat mektubunu da ödemek zorunda kaldığını'' anlatırken, ''Bu nasıl borçlanma '' dedi. 
     Albayrak, bankanın bazı dönemlerde teminatsız kredi verdiğini de öne sürdü. 
     
     ''TEMİNAT MEKTUPLARI YÜZÜNDEN, HALKBANK REPO ŞAMPİYONU OLDU'' 
     CHP Malatya Milletvekili Mevlüt Aslanoğlu da bankanın esnaf ve sanatkara verilen kredilerden değil, projesiz yatırımlara verdiği dövize natık teminat mektuplarından zarar ettiğini belirtirken, esnaf ve sanatkara verilen kredilerin, takipteki kredilerin ancak yüzde 1'ini oluşturduğunu vurguladı. Aslanoğlu, batık krediler konusunda sadece bürokratların suçlanmasının yanlış olduğuna işaret ederken, ''Kirlenmiş siyasetçiler olmasa, kamu bankaları bu durumda olmazdı. Hiç bir banka genel müdürü, yönetim kurulu başkanı bu kadar yemez, buna yüreği yetmez. Bu kirlenmiş siyasetçiler, dün de vardı bugün de var. Kimsenin yüreği 100-150 milyon dolarlık teminat mektubu vermeye yetmez'' diye konuştu. 
     Teminat mektuplarını ödemek için Halkbank'ın piyasadan yüksek faizle para toplamak zorunda kaldığını anlatan Aslanoğlu, ''Bu mektuplar yüzünden Halkbank repo şampiyonu oldu. Diğer bankaların 10 puan üzerinde repoya faiz verdi'' dedi. 
     Aslanoğlu'nun ''Kirlenmiş siyasetçiler, dün vardı bugün de var'' sözüne, AK Parti Milletvekili Ünal Kacır, ''Biz de siyasetçiyiz, genelleme yapamazsın'' diye tepki gösterdi. 
     
     YÖNETİM KURULU BAŞKANI CEBECİ 
     Halk Bankası Yönetim Kurulu Başkanı Hasan Cebeci ise Banka'nın 2003 yılı sonunda 1 katrilyon 149.7 trilyon lira olan takipteki alacaklarının, Pamukbank'ın devrinden sonra geçen yıl sonu itibariyle 1 katrilyon 219.3 trilyon liraya yükseldiğini, bu yıl Nisan sonu itibariyle de 1 katrilyon 200.4 trilyon lira olduğunu bildirdi. Hasan Cebeci, idari ve yasal takipler sonucunda, 2003 yılında 137.2 trilyon lira, geçen yıl 155.3 trilyon lira, bu yıl Nisan sonu itibariyle de 44.1 trilyon liralık tahsilat sağlandığını söyledi. Takipteki alacakların büyük bölümünü, riski bankaya ait olmayan deprem bölgesine Hazine garantisi ile verilen krediler olduğunu, Pamukbank'ın devri ile takipteki kredilerin bir miktar daha arttığını anlatan Cebeci, bu kredilerle ilgili ciddi takip yapıldığını ve sorumlular hakkında gerekli davaların açıldığını belirtti. 
     Halk Bankası'nın, 2002-2004 döneminde, İstanbul Yaklaşımı kapsamında 37 firmayla ve 50 milyar lira üzerinde riski bulunan 18 firma ile İstanbul Yaklaşımı dışında finansal yeniden yapılandırma sözleşmesi imzalandığını açıklayan Cebeci, böylece 564 trilyon liralık takipteki alacağın yeni ödeme planına bağlandığını kaydetti. 
     Finansal yeniden yapılandırmanın, TSKB'nin fizibilite raporlarına istinaden yapıldığını belirten Cebeci, TSKB'nin olumsuz rapor verdiği hiç bir firmaya yeni kredi açmadıklarını söyledi. Finansal yeniden yapılandırmanın amacının ''firmanın kapanmasını önlemek, ekonomiye kazandırmak, firmayı işler hale getirerek alacağın tahsilini sağlamak'' olduğunu anlatan Hasan Cebeci, Favori Dinlenme Tesisleri ile ilgili olarak, ''O zaman bu tesise 15 trilyon lira bile veren yoktu. 15 trilyon liraya satılsaydı, alacağımızı tahsil edemeyecektik. Oysa hisselerinin piyasa değeri 70 milyon dolar. Tesisi çalışır hale getirerek, alacaklarımızı tahsil etme imkanı doğdu. Bu tesis, ancak çalışırsa paramızı öder'' dedi. 
     
     ''NASRETTİN HOCA'NIN KOYUN BESLEMESİ GİBİ'' 
     Cebeci'nin anlattıkları üzerine, ''Nasrettin Hoca'nın koyun beslemesi misali'' diyen CHP Balıkesir Milletvekili Orhan Sür de milletvekillerinin sorduğu bazı sorulara yanıt verilememesini eleştirirken, ''Onlarca kişi gelmiş, sorulan sorulara hala yazılı yanıt verelim deniyor. Kimse dersini çalışmıyor. Ben bu kadar yazıyı okumaya mecbur muyum'' diye tepki gösterdi. 
     
     FAVORİ DİNLENME TESİSLERİNE YENİ KREDİ 
     Milletvekillerinin sorularına yanıt veren Halkbank Genel Müdür Yardımcısı İlker Genç, İstanbul Yaklaşımı kapsamında finansal yeniden yapılandırma yapılan firmaların edimlerini yerine getirip getiremeyeceğinin takibi için İstanbul'da bir daire başkanlığı kurulduğunu açıklarken, söz konusu yaklaşım kapsamında, Çukurova gurubu hariç, bankacılık sektöründe 6.5 milyar dolarlık kredinin yeniden yapılandırıldığını hatırlattı. 
     Kredilerin asgari 1-2 yılı ödemesiz dönem olmak üzere 10-15 yıllık projeksiyonlara göre yapılandırıldığını anlatan Genç, Favori Dinlenme Tesisleri'ne açılan kredi hakkında şu bilgiyi verdi 
     ''Söz konusu firma, bankadan 38.5 milyon dolar kredi kullandı. 2000 yılında halka açılan şirketin 6 bin 500 halka açık ortağı var. 103 dönüm arazi üzerinde bin 400 yatak kapasitesi bulunuyor. Temerrüt faizleri ile birlikte 50 milyon dolar borç protokole bağlandı. Tesise, 2 milyon doları yatırım kredisi, 2.5 milyon doları da işletme kredisi olmak üzere 4.5 milyon dolar yeni kredi açıldı. Yatırım kredisi ile havuz yaptırılarak önemli bir eksiklik giderildi. İşletme kredisi ile de elektrik, su, personel ücreti, SSK prim, vergi borçları ödeniyor. Firmaya tek kuruş nakit ödeme yapılmıyor. Eğer, elektrik-su borçlarını ödemezsek, sigorta bile geçersiz sayılıyor.'' Söz konusu firmanın kredi borçları yeniden yapılandırılırken, TSKB dışında, önemli turizm yatırım danışmanlık şirketlerinden de olumlu raporlar alındığını, tesisin rantabl çalışma ve borç ödeme kabiliyetinin teyit edildiğini belirten Genç, geçen yıl Nisan'da imzalanan protokol uyarınca, ödemelerin 2005'ten sonra başlayacağını bildirdi. 
     Firmanın toplam borcunun yüzde 98'inin Halkbank'a olduğunu, bu nedenle İstanbul Yaklaşımı kapsamında, yüzde 5'den daha az alacağı bulunan bankaların yeniden yapılandırmaya katılmak durumunda olmadığını ve dolayısıyla katılmadığını anlatan Genç, ''Alacağımızı tahsil etmek için bu tesise ortak olsaydık bile, tesisi işler hale getirmek için yeni açılan 4.5 milyon dolarlık krediden daha fazla harcama yapmak zorundaydık'' dedi. 
     Tesisin borsa değerinin 70 milyon dolar olduğunu, yeni kredi karşılığında teminat olarak hisse senetlerine rehin konulduğunu, gruba ait Dokap Yapı'nın 6 milyon dolarlık gayrimenkullerinin teminat olarak gösterildiğini anlatan Halkbank Genel Müdür Yardımcısı Genç, arazinin kira bedelinin ödenmemesi nedeniyle Orman Bakanlığı ile tahsisin iptali konusunda devam eden davanın da, kiranın ödenmesi nedeniyle olumlu sonuçlanmasını beklediklerini kaydetti. Tesisin ÇED raporunun da bir yıl içinde alınabileceğini belirten Genç, tesisin çalışması açısından şu anda bir engel bulunmadığını vurguladı. 
     
     YDK, DİBS YÜZÜNDEN KREDİ VERİLEMİYOR 
     Yüksek Denetleme Kurulu temsilcisi de KİT Komisyonu'nda Halkbank'ın genel durumu ile ilgili bilgi verirken, 2000 yılında kredilerin tamamı kanuni takipte olan, kaynaklarının tamamı ile de Hazine'yi fonlayan bankanın mali durumunda son 2-3 yılda bir iyileşme olmasına karşın, 2000 yılında devir alınan tablonun kötülüğü nedeniyle, henüz istenen gelişme sağlanamadığını söyledi. 
     Bankanın aktif büyüklüğünün yüzde 65'i kadar görev zararı bulunduğunu, aktiflerinin krediye dönüşüm oranının çok düşük, takipteki alacaklarının çok yüksek olduğunu belirten YDK yetkilisi, bankanın özelleştirilebilmesi için aktif yapısının iyileştirilmesi, norm kadrosunun çıkarılması, organizasyondaki yapılanmasının tamamlanması gerektiğini vurguladı. 
     YDK temsilcisi, bankanın elindeki kaynakların büyük bölümünü devlet iç borçlanma senedi DİBS alması nedeniyle krediye kaynak ayıramadığını belirtirken, Yönetim Kurulu Başkanı Hasan Cebeci, bu yıl içinde vadesi gelecek 4.5 katrilyorn liralık DİBS'lerden gelecek kaynağı krediye yönlendirmeyi öngördüklerini açıkladı. 
     
</TEXT>
</DOC>
