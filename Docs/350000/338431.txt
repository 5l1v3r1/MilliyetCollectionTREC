<DOC>
<DOCNO> 338431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonsiy04.html </URL>
<DATE> 2005/04/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tüp bebek için acele edenler cebinden ödeyecek... 
</HEADLINE>
<TEXT>

     Tüp bebek yöntemiyle çocuk sahibi olacakların giderlerini ödeme kapsamına alan Bütçe Uygulama Talimatı’nın yayımlandığı 9 Şubat’tan önce, tüp bebek uygulamasına başlayanların giderleri devletçe karşılanmayacak. Bu tarihten önce doğal yolla veya tüp bebek yöntemiyle çocuk sahibi olan, ancak daha sonra yeniden çocuk sahibi olmak isteyip olamayanların masraflarını da devlet ödemeyecek. 
     Sağlık Bakanlığı, devletin tüp bebek uygulamasını ödeme kapsamına almasının ardından uygulmada yaşanan sıkıntıları çözmek için genelge yayımladı. Sağlık Bakanlığı Müsteşarı Necdet Ünüvar imzasıyla illere gönderilen genelgede, 2005 yılı Bütçe Uygulama Talimatında ödeme kapsamına alınan tüp bebek tedavisinin uygulaması sırasında birtakım yorum farklılıkları ve tereddütlerin oluştuğunun tespit edildiği belirtilerek, sorunların giderilmesi için bazı konulara açıklık getirildi. 
     
     40 YAŞINI AŞMIŞ KADININ MASRAFI ÖDENMEYECEK 
     Tüp bebek giderlerinin ödenmesinin kadın hastanın 40 yaşına kadar en fazla üç uygulamayla sınırlı olduğunu anımsatan Ünüvar, "40 yaşını aşan hastalar için tüp bebek tedavisi görmesinin gerekli olduğu resmi sağlık kurulu raporuyla belgelendirilse dahi, bu tedaviye ait giderleri devlet bütçesinden karşılanmayacaktır" dedi. 
     
     ÇOCUK SAHİBİ OLANIN YENİ TÜP BEBEK MASRAFI ÖDENMEYECEK 
     Genelgeye göre, Talimatın yayım tarihi olan 9 Şubat 2005’ten önce doğal yolla veya tüp bebek yöntemiyle çocuk sahibi olan ailelerin, daha sonra yeniden çocuk sahibi olamadıkları gerekçesiyle tüp bebek tedavisi yaptırmaları durumunda, masrafları devlet bütçesinden karşılanmayacak. 
     
     9 ŞUBAT’TAN ÖNCE BAŞLAYANLARIN MASRAFI KARŞILANMAYACAK 
     Genelgede, 9 Şubat 2005 tarihinden önce tüp bebek uygulamasına başlanmış çiftlerin tüp bebek masrafının ödenmeyeceği bildirildi. Ünüvar genelgede, Talimatın geriye dönük olarak işletilmediğine dikkat çekti. 
     Sağlık kurulu raporuyla belirlenmiş açıklanamayan kısırlık vakalarında en az üç "intrauterin inseminasyon" uygulaması yapılmadan tüp bebek tedavisine başlanmayacak. Genelgeye göre, tüp bebek uygulaması öncesinde yumurtlamayı sağlamak amacıyla yapılan tedavide bir uygulama başına en fazla toplam 1.500 ünite gonadotropin kullanılabilecek. Tüp bebek tedavisinde devlet bütçesinden karşılanacak ilacın maksimum dozu 9.000 üniteyi aşamayacak. 
     Tüp bebek tedavisine esas oluşturacak resmi sağlık kurulu raporları, bünyesinde kadın hastalıkları ve doğum kliniğiyle üroloji kliniği bulunan üniversite hastaneleriyle bakanlıkça eğitim yetkisi verilmiş eğitim ve araştırma hastaneleri tarafından düzenlenebilecek. 
     
     İSTER RESMİ İSTER ÖZEL MERKEZ 
     Tüp bebek tedavisi olacak hastalar resmi veya özel merkezi seçmekte serbest bırakıldı, ancak tüp bebek tedavisinin ödenebilmesi için tedaviye başlanan merkezde tamamlanması zorunluluğu getirildi. 
     
</TEXT>
</DOC>
