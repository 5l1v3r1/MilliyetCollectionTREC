<DOC>
<DOCNO> 325745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/spor/aspo.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi Herkes bizi kıskanıyor 
</HEADLINE>
<TEXT>


Galatasaray'ın Rumen çalıştırıcısı, iyi bir form yakaladıklarını belirtti, "Tam rayına oturduk, havaya girdik, milli takım arası verildi" dedi. Hagi, "Başkalarını kıskanacağımıza, başkaları bizi kıskanmaya başladı" diye ekledi 

ERHAN TELLİ 


Galatasaray Teknik Direktörü Gheorghe Hagi, Florya'daki haftanın ilk çalışma gününde Milliyet Taktik'i konuk etti. Rumen çalıştırıcı, Galatasaray'ın, şampiyonluk için kalan haftalarda uygulayacağı taktikten oyun felsefesine, yönetimle arasındaki ilişkiden, Ribery'e, kişiliğine ve hedeflerine kadar her konuda açık yüreklilikle konuştu. 
- Bundan sonra neler olur Kalan haftalar için taktiğiniz ne olacak 
- İyi bir form yakaladığımızı, karakterli olduğumuzu gösterdik. Mental ve fiziksel açıdan hazır olmamız, beni ayrıca mutlu etti. Tam rayına girdik, iyi hava yakaladık, ama şimdi milli takım arası verildi. Fenerbahçe maçına daha çok var. Şimdiden o maçı düşünüp motivasyonu bozmamalıyız. Çok entresan bir lig sonuna gidiyoruz. Sonuç her şeye açık. Kim daha iyi oynarsa, o şampiyon olacak. Ortada 27 puan var. Fenerbahçe maçına kadar da alınması gereken 21 puan. Hepsini almalıyız. İyi bir takım kurduk. Kolektif grup oluşturduk. Başkalarını kıskanacağımıza, başkaları bizi kıskanmaya başladı. 
- İstatistiklere göre Galatasaray'daki en başarılı teknik direktörlerden birisiniz. Bunu bekliyor muydunuz 
- İlk geldiğim günden beri inandım. Aynı yönde düşünecek ve çalışacak bir grup oluşturdum. Az konuşan, ama çok iş yapan bir takım. Oyuncularıma da bunu anlattım. Bu evi, yani Galatasaray'ı tanımam benim için bir avantajdı. 
- Bu başarıya rağmen, koltuğunuz h l sağlam değil gibi düşünce var. 
- Bir teknik direktörün kaderi budur. Futbolu herkes biliyor. Önemli olan bütün bu olanlar karşısında konsantrasyonunuzu bozmamak. Her şeyi de tek başına göremezsin. Eleştirilere de kulak vereceksin. Dinlemek iyidir. 
- Çok cesur ve açık yüreklilikle, kimseden korkmadan konuşuyorsunuz. 
- Aynen öyle. Benim içim temiz. Mesleğimi çok seviyorum ve her şeyimi vermek istiyorum. Herhangi bir fikrim olunca, bunu korkmadan söylerim. Bunları oyuncularıma da her zaman tekrar ediyorum. Biz sadece görevimizi yapmalıyız. Kimse başarıyı garanti edemez. Ama ben, bu felsefe içinde yaşıyorum. 
- Yönetimle zaman zaman sorunlar yaşadınız. 
Yönetimle aramda hiçbir zaman sorun olmadı. Hep kendi işime baktım. Kimseyi rahatsız etmedim. Almış olduğum eğitimden dolayı karşımdakine saygılı olurum, ama aynı saygıyı da beklerim. Kendime bir unvan, bir isim yaptım. Bunun için de çok çalıştım. Hak ettim diye düşünüyorum. Cesaretimin sebebi bu olabilir. Benim de fikirlerim var ve fikirlerimi benden kimse alamaz. 

"Para her şey değil" 

"Yaşamımızın her bölümünde para çok önemli, ama her şey de değil. Buraya gelirken de kendimi buna adapte ettim ve biliyordum. Zaten teknik direktörün kalitesi de bu noktada ortaya çıkıyor. Tabii ki, değerli oyuncular da şart. Ama bazen 1 milyon dolar değerindeki oyuncu, 10 milyon dolarlık oyuncudan daha değerli olabiliyor". 

"Ribery'nin kumaşı iyi" 

"Ribery çok büyük star olabilir. Çünkü kumaşı oldukça iyi. Her şey kendisine bağlı. Ne kadar hırslı olduğunu bilemiyorum. Bunu sadece kendisi söyleyebilir. O nereye gelmek istiyor, bu çok önemli. Süratli, çabuk ve iyi orta yapabilen oyuncu. Seyirci ve takım arkadaşları da onu çok sevdi." 

"Yerimize dönmeliyiz" 

"Geleceğimi konuşmak ve şampiyonluk yolunda ilerleyen takımın konsantrasyonunu bozmak doğru olmaz. En yakın projem, sezonu şampiyon olarak bitirmek. Başlangıçtayız. Birçok şeyin oturması gerekiyor. Çünkü biz Avrupalı bir kulübüz ve geçen yıl çok zordu. Önce ait olduğumuz yere dönmeliyiz. Avrupa'daki seviyemize çıkmalıyız." 


</TEXT>
</DOC>
