<DOC>
<DOCNO> 312703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sonspo28.html </URL>
<DATE> 2005/02/05/ </DATE>
<TIME> 22.13 </TIME>
<AUTHOR>  </AUTHOR>
<HEADLINE>
Samsunspor, Fenerbahçe maçı sonrası notlar 
</HEADLINE>
<TEXT>

     Samsunspor teknik sorumlusu Ertuğrul Sağlam, 1-1 sona eren Fenerbahçe maçı sonrasında yaptığı açıklamada, maçın hakkının beraberlik olduğunu söyledi. 
     Sağlam, açıklamasında Fenerbahçe'nin ligin en geniş ve en kaliteli oyuncularına sahip formda bir takım olduğunu belirterek, alınan beraberliğin kendilerini sevindirdiğini kaydetti. 
     Samsunspor'un istenen istikrarı yakaladığını söyleyen Sağlam, ''Ne şiş yandı ne kebap oyunun hakkı beraberlikti'' dedi. 
     Sağlam, rakip oyuncu Anelka ile ilgili bir soru üzerine ise bu futbolcu için oyun içinde gereken önlemleri aldıklarını, Fenerbahçe'nin bu oyuncu girdikten sonra klasik sistemine döndüğünü söyledi. 
     Fenerbahçe Teknik Direktörü Christoph Daum ise maçın ilk yarısında rakibe istedikleri baskıyı uygulayamadıklarını ifade etti. 
     İkinci yarıda daha baskılı oynadıklarını anlatan Daum, şunları kaydetti 
     ''Benim beklentim çok fazla fiziksel baskı yansıtmaktı. Bunu ikinci yarıda rakibe hissettirebildik. Bazı pozisyonlarda az da olsa şansa ihtiyacımız vardı. Bunun eksikliğini hissettik. Ama şansımızı zorlamamız lazımdı. Bugün herkes gördü ki ligin ikinci yarısı çok daha zor geçecek. Performansımızı artırarak bir puanı 3 puana çevirmeliyiz ki kimseye puan hediye etmeyelim. Şu anda beklentim önümüzdeki haftalarda daha iyi performans sergilenmesi.'' Milli maç nedeniyle lige ara verilmesinin de çalışmalarını etkileyeceğini belirten Daum, Anelka ile ilgili ise şunları söyledi 
     ''Kadromuzda değerli oyuncular bulunuyor. Bazen iyi oyuncular da yedekte kalabiliyor. Buna alışmak lazım. Benim düşüncem Anelka Türkiye ligini iyi tanımıyor. Uyum sürecini bekleme taraftarıyım. Bir süre sonra daha iyi olacak.'' 
     
</TEXT>
</DOC>
