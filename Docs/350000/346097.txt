<DOC>
<DOCNO> 346097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonspo22.html </URL>
<DATE> 2005/05/26/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
İtalyan basını Çılgınlık, kabus ve intihar 
</HEADLINE>
<TEXT>

     İtalyan basını, AC Milan’ın Avrupa Şampiyonlar Ligi kupasını dün gece İstanbul’da oynanan karşılaşmada Liverpool’a kaptırması, başta Kırmızı-siyahlı taraftarlar olmak üzere İtalyanlar tarafından üzüntüyle karşılandı. Bugünkü İtalyan gazetelerinde, yenilgi, "çılgınlık", ’kabus", "intihar" ve "inanılmaz" sözcükleriyle okuyuculara duyuruldu. 
     AC Milan Teknik Direktörü Carlo Ancelotti’nin, maçtan sonra yaptığı değerlendirmede ilk yarıda elde ettikleri açık avantaja ve iyi bir oyun çıkarmalarına karşın şampiyonluğu kaçırmalarını izah etmekte zorlandığını söylediği yazıldı. 
     İtalyan basınındaki haberlerde İtalya Başbakanı ve AC Milan’ın onursal başkanı Silvio Berlusconi’nin, teknik direktör Ancelotti’yi kastederek, "Hiç kimsenin işine son vermeyeceğim" biçimindeki sözü de, spor basınının sayfalarında yeraldı. 
     
     LA GAZZETTA DELLO SPORT "MİLAN KABUSTA" 

     La Gazzetta dello Sport, "Milan kabusta" diye manşet attı. 
     Manşetin alt başlığında ise dün gece Atatürk Olimpiyat Stadı’nda yaşananlar şu cümlelerle özetlendi 
     "Liverpool İstanbul’da toparlanarak şampiyon olmayı başardı. 
     Kırmızı-siyahlıların 6 dakikalık çılgınlığını iyi değerlendirdi. 
     3-0’lık durum 3-3 oldu. Ardından da Dudek ve penaltılarla, yüzyılın 
     cilvesi yaşandı." İngiliz rakibin başarısı ise iç sayfada, "Harika Liverpool" başlığıyla duyuruldu. 
     
     CORRİERE DELLO SPORT "AĞLANILASI MİLAN" 

     Corriere dello Sport gazetesinin manşetinde, "Ağlanılası Milan" denildi. Alessandro Vocalelli’nin imzaladığı başyazının başlığında ise dün gece yaşananlar, "Asla görülmemiş bir şey" diye nitelendi. 
     İlk sayfadaki spot cümlelerinde, Kırmızı-siyahlıların 6-5’lik yenilgileri şu cümlelerle betimlendi 
     "Maldini’den ilk dakikada gol geldi. Ardından da Crespo’dan 2 gol... Her şey tamam gibiydi. Ama Liverpool, 6 dakika içinde durumu 3-3 yaptı. Kırmızı-siyahlıların daha sonra toparlanmaları da bir işe yaramadı. Liverpool penaltılarda, finali delicesine kazanan taraf oldu." 
     
     TUTTOSPORT "MİLAN ÇILGINLIĞI" 

     Tuttosport gazetesi ise AC Milan’ın Avrupa Şampiyonlar Ligi’ni Liverpool’a kaptırmasını, "çılgınlık" ve "intihar" olarak niteledi. "Milan çılgınlığı" manşetiyle çıkan gazete, alt başlıkta ise "Milan 6 dakikada şampiyonluğu heder etti. Ancelotti şimdi hesap verecek" dedi. 
     İç sayfada yer alan bir haberde, dün geceki karşılaşmayı Milano’nun Duomo Meydanı’na kurulan dev televizyon ekranından izlemiş taraftarların da ilk yarı sonunda büyük bir sevinç yaşamalarına karşın, neticede tam bir hayal kırıklığına büründükleri belirtildi. 
     Konuya ilişkin haber başlığında, "Duomo Meydanı’ndaki 25.000 taraftar kabus gibi bir gece yaşadı" denildi. 
     
</TEXT>
</DOC>
