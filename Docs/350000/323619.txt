<DOC>
<DOCNO> 323619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun30.html </URL>
<DATE> 2005/03/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Gül, Londra'da Türkiye'ye yatırım yapan kazanır 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türk halkının dinamizm ve beklentilerinin Türkiye'nin politikalarının ardındaki itici gücü oluşturduğunu belirterek, yabancı yatırımcılara Türkiye'ye yatırım yapanın kazanacağı mesajını verdi. 
     Dört günlük çalışma ziyareti için Londra'da bulunan Gül, Bloomberg adlı kuruluşun düzenlediği öğle yemeğinde, yabancı yatırımcı ve bankacılara ''Yatırımcılarınız için Avrupa'da güvenli bir Liman Türkiye'' konulu konuşma yaptı. 
     Tarih boyunca Türkiye'nin daima fırsatlar ve güçlüklerle çevrili bir coğrafya olduğunu belirterek konuşmasına başlayan Dışişleri Bakanı Gül, bugün bu gerçeğin her zamankinden çok görülebildiğini kaydetti. 
     Hükümetin, Türk halkına en yüksek düzeyde politik, ekonomik ve sosyal standartlar sağlamakta olduğunu hatırlatan Gül, bunun bölgede istikrar ve barışın artmasıyla daha da mümkün hale geleceğini belirtti. 
     Türkiye'nin bölgesinde demokrasi, hukukun üstünlüğü, iyi yönetim, insan hakları ve ekonomik fırsatlar gibi evrensel değerleri desteklediğine dikkati çeken Gül, küreselleşmenin getirdiği yeniliklerin ancak demokratik toplumlar tarafından benimsenebileceği mesajını da bölgede yaydıklarını kaydetti. 
     Dışişleri Bakanı Gül, Türkiye'nin demokrasinin din ve etnik köken ayrımı olmaksızın bütün toplumları kalkındırabileceği fikrinin yaşayan örneğini oluşturduğuna da işaret ederek, ''Türkiye örneği, gelişmenin batı karşıtı yaklaşımlar olmaksızın da sağlanabileceğinin kanıtıdır'' dedi. 
     Türkiye'nin Batıyla olan entegrasyonunun getirdiği olumlu sonuçların görüldüğünü de belirten Gül, Türkiye'nin AB'ye giriş sürecinin ekonomik, kültürel ve jeopolitik bağlamda anlam kazandığını anlattı. 
     
     AB SÜRECİNE HALK DESTEĞİ 

     Dışişleri Bakanı ve Başbakan Yardımcısı Gül, Türkiye'de halkın AB'ye üyelik sürecine büyük destek verdiğini, böylece hükümetin kapsamlı ve başarılı bir reform süreci uygulamasının da mümkün olduğunu hatırlatarak, Türkiye'de AB'ye üyelik süreciyle ilgili sağlıklı bir tartışma ortamının bulunduğunu belirtti. 
     Türkiye'nin üyelik süreci ilerlerken, ülkenin AB'ye yapabileceği katkının da daha açık biçimde ortaya çıktığını bildiren Gül, ''dış politikamızı da yapıcı biçimde belirledik'' dedi. 
     Problemlere çözüm getiren bir yaklaşım belirlediklerini, bu çerçevede Kıbrıs'ta bir çözüm için çaba harcandığını kaydeden Gül, bu konudaki politikanın iki tarafın da kazanması anlayışı üzerine inşa edildiğini vurguladı. 
     Türkiye'nin bölgesel ve küresel risklerin de farkında olduğunu ve gerektiğinde özgürlükler ve demokrasinin korunması için adımların atılabileceğini belirten Gül, ''Sonuç olarak Türkiye, bölgesinde bir istikrar jeneratörü ve güvenlik üreticisi konumundadır'' diye konuştu. 
     Türkiye'nin büyük ekonomik potansiyeline de dikkati çeken Gül, Türkiye örneğinin ekonomik boyutlarının Türkiye ile ilgili olumlu görüşlere katkı sağlamakta önemli rol oynadığını kaydetti. 
     Türkiye'nin 70 milyonluk genç bir nüfusa sahip olduğunu, bunun da büyük bir insan kaynağı sağladığını belirten Gül, ülkenin petrol ve doğal gaz gibi doğal kaynaklar açısından kendisine yetebilecek bir ülke olarak görülmesi gerektiğini vurguladı. 
     Türkiye'nin bu çerçevede önemli bir enerji terminali ve Ortadoğu ile Hazar'ın enerji kaynaklarının batıya taşınmasının güvenilir bir yolu haline gelmeye aday olduğunu da vurgulayan Gül, Türk tarımının da önemli bir sektör olduğunu belirtti. 
     Türkiye ekonomisinin rakamsal büyüklüklerine de dikkati çeken Gül, AK Parti hükümetinin iktidara geldiği dönemde Türkiye'nin yüksek enflasyon, büyüyen kamu borçları ve yüksek faiz gibi kronik problemler yaşadığını hatırlattı. 
     Acil önlemler aldıklarını, bütçe disiplini sağladıklarını, gerekli yasal değişiklikler ve reformları yaptıklarını anlatan Gül, iki yıllık sıkı bir çalışmanın ardından bugün artık farklı bir Türkiye'nin görüldüğünü kaydetti. 
     Abdullah Gül, enflasyonun düşürüldüğünü, büyüme oranının arttırıldığını, ihracatın yükseltildiğini, turizm sektörünün güçlendirildiğini belirterek, bu politikalar üzerindeki kararlılıklarının bugün her zamankinden yüksek olduğunu bildirdi. 
     Enflasyonun düşmesinin, Türk lirasını istikrarlı ve güçlü bir yapıya kavuşturduğunu da belirten Gül, piyasada artan güvenin reel faizleri ve enflasyonu düşürdüğünü kaydetti. Abdullah Gül, yapısal reformların sürdüğünü hatırlatarak, özelleştirmenin de programın önemli bir ayağını oluşturduğuna işaret etti. 
     
     YABANCI YATIRIMCIYA DAVET 

     Özel sektörün Türk ekonomisinin lokomotifi olarak görüldüğünü, bu bakış açısıyla ekonominin anahtar öneme haiz sektörlerinde özelleştirmeye gittiklerini belirten Dışişleri Bakanı Gül, bu sektörler arasında telekomünikasyon, enerji, petrol rafinerileri Petrokimya tesisi Petkim, THY, Türk Telekom, Tekel'in sigara bölümü ve pek çok küçük ölçekli sanayi kuruluşu bulunduğunu söyledi. 
     Türkiye'nin doğrudan yabancı yatırım çekmek konusunda güçlükleri bulunduğunu da belirten Gül, yabancı yatırımcıları Türkiye'ye davet ederken, ''Şu anda ülkemizde büyük bir yatırım dostu ortam sağlanmıştır. Bürokrasi azaltılmış, yabancı yatırımcıların kolay çalışabilecekleri şartlar hazırlanmıştır'' dedi. 
     Gül, hükümet olarak yatırımcılarla işbirliği sağlamaya yönelik bir anlayış içinde olduklarını belirterek, IMF ile yapılan ortak çalışmanın sürdürüleceğine dair hiçbir kuşku bulunmadığını kaydetti. 
     Gül, Türkiye'nin AB üyeliği için açılan kapının önemine de dikkati çekerek, AB tarafından alınan konuyla ilgili kararı ''Son derece akıllıca ve tarihi'' bir karar olarak niteledi. 
     Bu kararın olumlu etkilerinin Türkiye'nin sınırları dışına da taşacağına dikkati çeken Abdullah Gül, Türkiye'nin AB üyeliğinin AB'nin küresel refaha yapacağı etkiyi zenginleştireceğini anlattı. 
     Gül, ''Avrupa'nın dar sınırlara sıkışmış bir coğrafya veya dinden ibaret olmadığına dair güçlü bir mesaj, Türkiye'nin üyeliği yoluyla bütün dünyaya yayılacaktır'' dedi. 
     
     İKİ TARAFLI KAZANÇ 

     Türkiye'nin küresel terörizmle mücadele konusunda da önemli bir ortak durumunda olduğunu belirten Gül, bunun dışında diğer organize suçlarla mücadelede de Türkiye'nin büyük katkılar sağladığını bildirdi. 
     Türkiye'nin AB üyeliğinden her iki tarafın da büyük kazançlar sağlayacağını vurgulayan Gül, ''Ancak, hala her iki tarafın da bu hedefe yönelik yapacağı çok şey var'' dedi. 
     ''Kendi adımıza biz çok ciddi, kararlı ve gereken kapasiteye sahip olduğumuzu yeterince gösterdik'' diyen Gül, İngiltere gibi AB üyelerinin bu durumu ve Türkiye'nin üyeliğinin neler ifade ettiğini çok iyi anladığını söyledi. 
     Türkiye ve İngiltere arasındaki olumlu ilişkilere dikkati çeken Gül, bu iyi ilişkiler ve işbirliğinin daha da arttırılmasını istediklerini bildirdi. 
     Bu çerçevede İngiliz yatırımcılara bir kez daha seslenen Gül, İngiltere'nin halen Türkiye'ye yatırım yapan ülkeler listesinde üçüncü sırada yer aldığını, daha üst sıralara çıkabilmesi için İngiliz yatırımcıları cesaretlendirmek istediklerini vurguladı. 
     Dışişleri Bakanı Gül konuşmasını, ''Türkiye ile iş yapmaya karar veren herkes kazanacaktır. Aslında bu, her iki tarafın da kazandığı bir örnek oluşturacaktır'' diye tamamladı. 
     
     GİZLİ AJANDA YOK 

     Dışişleri Bakanı ve Başbakan Yardımcısı Abdullah Gül, AK Parti'nin İslami değil muhafazakar bir parti olduğunu belirterek, hükümetin gizli bir ajandası bulunduğuna dair kuşkuların yersiz olduğunu vurguladı. 
     Gül, Bloomberg'de yaptığı konuşmanın ardından soruları yanıtladı. 
     AK Parti'nin İslami kökenden gelip gelmediğinin sorulması üzerine, partisinin İslami değil, muhafazakar bir parti olduğunu belirten Dışişleri Bakanı Gül, Türkiye'de halkın yüzde 99'unun Müslüman olduğunu, ancak dini inançların partisi ve hükümeti tarafından tümüyle kişisel bir hak olarak görüldüğünü kaydetti. 
     ''Biz sadece din özgürlüğünden yanayız. Bunu da sadece Müslümanlar için değil, bütün dinlerin mensupları için savunuyoruz'' diyen Gül, din konusunda politik bir yaklaşımları bulunmadığını anlattı. 
     
     ANAYASA YERİNDE DURUYOR 

     AK Parti'yi muhafazakar bir parti olarak tanımladıklarını yineleyen Gül, Anayasa'nınsa yerli yerinde durduğunu ve bunu değiştirmek gibi bir eğilimleri bulunmadığını belirtti. 
     Demokrasiye olan inançlarının güçlülüğüne de işaret eden Gül, Avrupa standardında bir demokrasiyi bütün vatandaşlar için istediklerini kaydetti. Gül, partisinin bu konuda gizli bir ajandası olduğuna hala inananların bulunduğunu da hatırlatarak, ''Bu tür kuşkular yersiz'' dedi. 
     Gül, akıllarının ve zihinlerinin gayet açık olduğunu, İslami politikalar uygulamak peşinde olmaları halinde, AB'ye üyelik için bu kadar uğraşmayacaklarını da belirterek, kuşkuya yer bırakmayacak şekilde açık politikalar uyguladıklarını bildirdi. 
     Bir başka soru üzerine, Kıbrıs'ta çözüm için bütün güçleriyle çaba harcadıklarını vurgulayan Gül, bu konuda Annan planı çerçevesinde gösterilen çabaları anımsattı. 
     Abdullah Gül, Türk tarafının üzerine düşen her şeyi yaptığını, ancak Rum tarafının, liderlerinin de yönlendirmesiyle sürpriz biçimde Annan planına ''hayır'' dediğini belirterek, ''Buna rağmen, Türk tarafının izolasyonu sürmüş, Rumlar da adeta sürece yaptıkları olumsuz katkıya rağmen onurlandırılmışlardır'' dedi. 
     Türk tarafının yine çözüm için çaba göstermeye ve fedakarlıklarda bulunmaya hazır olduğunu belirten Gül, bu konuda BM Genel Sekreteri Kofi Annan'a da gerekli mesajı verdiklerini kaydetti. 
     Gül, Ermenistan ile ilişkiler konusundaki bir soruyu, bu ülkeyle Azerbaycan arasındaki sorulara atıfta bulunarak yanıt verirken, son yıllarda Ermenistan-Türkiye ilişkilerindeki büyük gelişmelere de dikkati çekti. Ekonomik ve kültürel olarak iki ülke arasındaki yakınlaşmalara işaret eden Gül, halen 40 bin Ermenistan vatandaşının İstanbul'da yaşayıp çalıştığını hatırlattı. 
     Azerbaycan-Ermenistan arasındaki sorunun çözümü için çabaların sürdüğünü kaydeden Gül, bu çabalara Türkiye'nin de elinden gelen desteği verdiğini bildirdi. 
     
     BAŞÖRTÜSÜNÜN ÇÖZÜMÜ KONSENSÜS GEREKTİRİR 

     Başbakan Yardımcısı ve Dışişleri Bakanı Abdullah Gül, Türkiye'de kız öğrencilerin başörtüsü takması üzerinde ortaya çıkan tartışmaların hatırlatılması üzerine de, bu konuda bir güçlük yaşandığını kabul etti. 
     Sorunun ayrımcılığın aşılmasıyla çözülebileceğini belirten Gül, konunun hassasiyetine binaen kapsamlı bir konsensüs gerektirdiğini vurguladı. Gül, ''Bu konuda olgun olmalı ve sorunu hassas bir şekilde halletmeliyiz'' dedi. 
     Irak'taki gelişmeleri de değerlendiren Gül, Irak'ta yaşananlardan Türk halkının da en az Iraklılar kadar çektiğini hatırlatarak, seçimlerin yapılmış olmasını son derece önemli bir gelişme olarak niteledi. Seçimlerde bazı eksiklerin bulunduğunu, ancak yine de politik çözüm sürecinin başlangıcı olması hasebiyle önemli bir gelişme olarak değerlendirilmesi gerektiğini belirten Gül, ''Politik çözüm dışında yol yok. Bu çözümü biz de olanca gücümüzle destekliyoruz'' diye konuştu. 
     Bir konuğun Irak'ta bağımsız bir Kürt devleti kurulması yolundaki tartışmaları hatırlatması üzerine de Gül, şunları söyledi 
     ''Her şeyden önce Türkler ve Kürtler, tarih boyunca yan yana yaşamış kardeş milletlerdir. Kürtlerin ne zaman bir sıkıntıları olsa Türkiye imdatlarına yetişmiştir. Geçen 10 yılda yaşananlar bunun kanıtıdır. Türkiye, Kuzey Irak'taki Kürtlerin dünyayla tek bağlantı yolu olmuş, liderleri bile bütün dünyaya Türk pasaportuyla seyahat etmiştir. 
     Burada asıl yanıtlanması gereken soru, bütün dünya olarak barış istikrar ve güvenliğin hem bölgede hem de Irak'ta yerleşmesini isteyip istemediğimizdir. Irak'ta yaşayan diğer pek çok etnik ve dini gruba da böyle bir gelişmeyi kabul edip etmeyecekleri sorulmalıdır. Buna kim razı olur Bu olursa yeni bir kaosa yol açar. Oysa Irak'ta kalıcı barışın sağlanması zamanıdır. Böyle bir şey demek yeni bir çatışma, kavga ve kan demektir. Irak'ta zor bir denge yaşanıyor ve sadece Türkiye değil, bölgedeki diğer bütün ülkeler de bu dengenin Irak'ın bölünmez bütünlüğü dışında bir yolla bozulmasına karşı çıkıyor.'' 
     
</TEXT>
</DOC>
