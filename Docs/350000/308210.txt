<DOC>
<DOCNO> 308210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sondun18.html </URL>
<DATE> 2005/01/21/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İsrail'e göre Cheney Avrupa'yı uyardı 
</HEADLINE>
<TEXT>

     İsrail, ABD Başkan Yardımcısı Dick Cheney'nin ''İsrail'in, Tahran yönetiminden gelecek bir nükleer tehditten kurtulmak için bu ülkeye herkesten önce müdahale etmeye karar verebileceği'' açıklamasının Avrupa'ya yönelik olduğunu bildirdi. 
     İsrailli yetkililer, Chehey'nin İran'la ilgili bu açıklamasının, İsrail'i hedef almadığını, Tahran'ın nükleer programına karşı daha sıkı tavır almaları için Avrupa ülkelerine mesaj olduğunu belirtti. 
     Üst düzey İsrailli bir yetkili, ''Bu, Avrupalılara, 'Yaptırımları yerine getirme politikasında büyük rol almazsanız ve İran'ın nükleer programını durdurmak için hızlı hareket etmezseniz, İsrail'in yapacaklarından biz sorumlu değiliz' demeyi amaçlıyor'' diye konuştu. 
     Yetkili, İsrail'in İran konusunda ABD'nin tutumunu takip ettiğini, Tahran'ın nükleer faaliyetlerinin durdurulması için baskı yapılmasına ve uluslararası yaptırımlara tam destek verdiğini ifade etti. 
     İsrail, 1981 yılında Irak'ta Fransa tarafından yapılan Osiraq nükleer santralini savaş uçaklarıyla imha etmişti. 
     Askeri uzmanlar, İran'ın nükleer tesislerinin değişik yerlere dağılması nedeniyle, İsrail'in Irak'ta yaptığı saldırının benzerini İran'da yapmasının imkansız olduğunu belirtiyor. 
     
</TEXT>
</DOC>
