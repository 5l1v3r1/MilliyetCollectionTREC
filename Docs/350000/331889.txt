<DOC>
<DOCNO> 331889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/spor/yture.html </URL>
<DATE> 2005/04/10/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
İmam ve cemaat 
</HEADLINE>
<TEXT>



Varoşların "stres topuna" dönen basketbol için artık tehlike çanları vargücüyle çalıyor. Tribüne seyirci çekmek için gözünü karartmış, Mevlana misali "gel, kim olursan gel" diyerek basketbolu "çirkefe" bulaştırmış yönetici ler, bu kokuşmuşluğun tek, ama tek sorumlusu... 
Herkesin gözünün içine baka baka besledikleri ve artık kontrolden çıkmış, en uygun tabiriyle "frankenstein" haline gelmiş tribün topluluklarıyla onlar da başa çıkamıyorlar. Sakinleştirmeye çalıştıkları anda dün olduğu gibi ağıza alınmayacak küfür işittikleri bu topluluklardan yakında "dayak yerlerse" kimse şaşırmasın .. 
İç dünyasında yaşadığı hezeyanları, hayal kırıklıklarını, çaresizlikleri, tribünlerde dışa vuran bu insanların, dün ya da daha önce yaptıklarıyla Galatasaray'a, ya da diğerlerine ne faydası var diye soracak olursanız cevap, koca bir HİÇ... Tıpkı dün olduğu gibi... 
O kadar olay çıktı, kavga gürültü koptu, ayranlar havada uçuştu. Sonuçta ne oldu Kümede kalmak için varını yoğunu ortaya koyan, sahada can alıp, can veren Galatasaray, kendi fanatikleri tarafından "seyircisizliğe" mahkum edildiği maçı Fenerbahçe'ye kaybetti hem de 27 farkla... 
Bu noktada iş artık emniyet güçlerine ve devlet büyüklerine düşüyor... Kadınlar gününde gösteri yapan bayanlara gösterdiğiniz hassasiyetin onda birini, tribün haydutlarına layık görseniz, ortada ne "terör" kalır, ne de onu yaratan "frankenstein"lar... 


</TEXT>
</DOC>
