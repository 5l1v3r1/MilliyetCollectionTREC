<DOC>
<DOCNO> 331187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonspo19.html </URL>
<DATE> 2005/04/07/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Beşiktaş, Ankaragücü maçı için kampa girdi... 
</HEADLINE>
<TEXT>

     Beşiktaşlı futbolcular, Birinci Süper Lig'de yarın Ankaragücü ile yapacakları 27. haftanın açılış maçı için kampa girdi. 
     Siyah-beyazlılar, öğle saatlerinde BJK Nevzat Demir Tesisleri'nde biraraya gelirken, son çalışmalarını bu akşam yapacak. 
     Beşiktaş'ta, yarınki maçta sakatlıkları nedeniyle İbrahim Üzülmez, Juanfran, Fatih ve Koray forma giyemeyecek. 
     
     İBRAHİM AKIN OYNAYABİLECEK 
     Diyarbakırspor maçında sakatlanan İbrahim Akın'ın, yarınki maçta büyük olasılıkla oynayabileceği bildirildi. 
     Kulüp doktoru Yalçın Yavuzer, A.A muhabirine yaptığı açıklamada, İbrahim Akın'ın dün takımla birlikte çalıştığını, genç oyuncuyu bu akşamki idmanda bir kez daha deneyeceklerini ve yarınki maçta oynama olasılığının yüksek olduğunu söyledi. 
     
     KORAY, FENERBAHÇE MAÇINDA SAHADA 
     Dr. Yavuzer, Gürcistan ile yapılan milli maçtan sakat dönen Koray'ı gelecek haftaki Fenerbahçe derbisine büyük olasılıkla yetiştireceklerini kaydetti. 
     Dizinde sakatlık bulunan Fatih'in bir kez daha kontrolden geçirileceğini ve bunun sonucunda cerrahi operasyon yapılıp yapılmayacağına karar vereceklerini anlatan Yalçın Yavuzer, sakatlığı büyük ölçüde düzelen Berkant'ın da yarınki maçta forma giyebilecek düzeye geldiğini ifade etti. 
     
     OLASI 11 
     Beşiktaş'ın, Ankaragücü karşısına, Cordoba, Ali Güneş, İbrahim Toraman, Ronaldo, Ahmet Yıldırım, Ahmed Hassan, Tayfur, Tümer, İbrahim Akın, Ahmet Dursun, Carew 11'i ile çıkması bekleniyor. 
     BJK İnönü Stadı'nda saat 20.00'de başlayacak ve Digitürk Lig TV'den naklen yayınlanacak maçı hakem Serdar Tatlı yönetecek. 
     Öte yandan, 3'er sarı kartı bulunan İbrahim Toraman ve Ahmed Hassan, yarınki maçta da sarı kart görmeleri durumunda gelecek haftaki Fenerbahçe maçında cezalı duruma düşecek. 
     
</TEXT>
</DOC>
