<DOC>
<DOCNO> 336151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/yazar/tamer.html </URL>
<DATE> 2005/04/23/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Siz de katılın, sesimiz daha gür çıksın 
</HEADLINE>
<TEXT>

Kızım günlerdir bir mektubun yolunu gözlüyordu. Mektup nihayet dün geldi. Üstelik yanda gördüğünüz güzel kızın fotoğrafıyla birlikte... Ve böylelikle kızım Doğa , kendi seçtiği kız kardeşinin Gamze yüzünü ilk kez görmüş oldu. 
Doğa tek çocuk. 25 yaşında. Üniversiteyi bitireli 4 yıl oldu. 3 hafta kadar önce bir akşam yemek yerken, "Anne, artık benim de bir kardeşim var" diyerek hiç beklemediğim bir sürpriz yaptı bana. 
Doğa, internette dolaşırken, www.kardesinisec.com sitesiyle karşılaşmış. Siteyi günlerce incelemiş. Acaba ben de bir kardeş seçersem gereklerini yerine getirebilir miyim, sevgimi ve ilgimi uzun süre diri tutabilir miyim diye kendini tartmış. Ve sonunda kararını vermiş. 
Ara sıra gidip görebilsin diye yakınlarda bir ilden kardeş ararken, Edirne Mustafa Necati İlkokulu 5. sınıf öğrencisi Gamze Özdemir'de karar kılmış. Özdemir ailesi, tek göz odada 6 kişi yaşıyormuş. Telefonları olmadığı için mektupla haberleşecekler. 

Toplumsal sorumluluk 
Doğa, "Biraz büyük olsun ki daha kolay iletişim kurabileyim, bana isteklerini çekinmeden söyleyebilsin" diye 10 yaşındaki Gamze'yi seçmiş. Gamze ilk mektubunda Doğa'ya, "Senin gibi bir ablam olduğu için çok mutluyum" diye yazmış. Doğa, kardeşini ilk görüşte çok sevdi, dünden beri havalarda uçuyor. 
Kızımın bu mutlu hali, Milliyet'te bugün başlayan "okula gönderilmeyen kızımız kalmasın" kampanyamızın, sadece okula kavuşacak kızlarımız için değil, kampanyaya katılacak siz Milliyet okurları için de yeni bir mutluluk kaynağı olabileceğini düşündürdü bana. 
Çok iyi hatırlıyorum. 17 Ağustos depremi sonrasında depremzedelere yardım edebilmek, imkanlarınızı seferber edebilmek için nasıl çırpınmıştınız Resmi makamlara haklı olarak güvenmeyip -ki yardımların yerine ulaşmadığını hepimiz biliyoruz yardımlarınızı Tüketici Gözüyle köşesi aracılığıyla kazaya uğramadan yerine ulaştırmaya nasıl hevesliydiniz 
O gün, küçücük ekibimle benim böyle bir fonksiyonu olamazdı. Bugün artık Tüketici Gözüyle köşesi yok, ama ben Milliyet'in "Baba beni okula gönder" kampanyasında bir nefer olarak canla başla çalışıyorum. İcra Kurulu Başkanımız Hanzade Doğan'ın isteği üzerine yola çıktık. Hanzade hanımın başkanlığında yaptığımız bir dizi toplantı sonucu, Milliyet'ie yakışır kapsamlı bir toplumsal sorumluluk projesinin nihai hedefini belirledik Okumayan kızımız kalmayacaktı. 

Yelpazemiz geniş 
İşimiz hiç kolay değil, biliyoruz. Bu hedefin çok uzun soluklu olduğunun da farkındayız. Kızlarını, kadınlarını ikinci sınıf vatandaşlıktan çıkartmayan ülkelere yarının dünyasında hayat hakkı olmadığını ise sizler de biliyorsunuz. Eminim kızların okullaşmasının önündeki engellerin kaldırılmasında sivil toplum örgütlerimizle, idari - mülki amirlerimizle, üniversite yönetimleri ve üniversiteli gençlerimizle, ev kadınları ve özel sektör kuruluşlarıyla omuz omuza vererek, bugünden hayal edemeyeceğimiz mucizeler yaratacağız. Sesimiz ne kadar gür çıkarsa, engelleri o kadar kolay aşabiliriz. 
Bugün nasıl heyecanlıyım, bir bilseniz... 
Yıllar boyu Cumhuriyet'te, ardından da Milliyet okurlarıyla toplam 18 yıl boyunca elele, yürek - yüreğe, soluk - soluğa. birbirimizi hiç yanıltmadan, karşılıklı doğru bilgi ve araştırmalarla besleyerek tüketicinin korunmasında imkansızı başardık. Şimdiyse gazetemizin patronu ve genel yayın yönetmeninden muhabir arkadaşlarımıza, hatta çaycımıza kadar bütün Milliyet çalışanları olarak bu işe yüreğimizi koyuyoruz. 
Okullar erkek. Aileler erkek. Siyaset erkek. Şirketler erkek. Sonuç ortada. Var mısınız kızlarımızı da daha çok hayata katmaya 
Bizi izleyin. Bulunduğunuz ilde kızların yardıma en ihtiyacı olduğu yörenin belirlenmesinden, yapılacak bir kız yurdunun tek bir yatağını satın alıp üzerine isminizi yazdırmaya kadar "Şu ucundan da ben tutayım" diyeceğiniz, içinize sinecek bir paylaşma noktası mutlaka bulacaksınız. 
Temennim, o paylaşma noktasının kızım gibi sizlere de küçük bir mutluluk penceresi açması... 



</TEXT>
</DOC>
