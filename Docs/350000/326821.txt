<DOC>
<DOCNO> 326821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/ekonomi/eko03.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'İMKB krizde özel bankaları kayırdı' 
</HEADLINE>
<TEXT>


Devlet Denetleme Kurulu'nun raporuna göre, 2001 krizinde el konulan bankalara para satan bazı özel bankalara iltimas yapıldı. Kurul, SPK, İMKB, BDDK, TMSF ve Hazine Müsteşarlığı'nın kapsamlı biçimde incelenmesine ihtiyaç olduğunu belirtti 

AHMET ERHAN ÇELİK Ankara 

Cumhurbaşkanlığı Devlet Denetleme Kurumu DDK Şubat 2001 krizinde el konulmuş bankalara para satan bazı özel bankaların kayırıldığını tespit etti. 
DDK, Sermaye Piyasası Kurulu'nun SPK 2002, 2003, 2004 yıllarına ilişkin eylem ve işlemlerinin araştırılmasına ilişkin raporunu Cumhurbaşkanlığı'nın resmi internet sitesinde yayımladı. Rapora göre, 19 - 23 Şubat 2001 tarihleri arasında TMSF bankalarından repo - ters repo piyasasında aldıkları parayı zamanında ödeyemedikleri için geriye dönük olarak 148 trilyon temerrüt gecikme ve ek kullanım faizi alındı. 
Bu para İstanbul Menkul Kıymetler Borsası İMKB Yönetim Kurulu'nun kararı ve SPK'nin onayıyla ters repo yoluyla para satan özel bankalara dağıtıldı. Ancak para satacağını ters repo yapacağını taahhüt ettiği halde bu taahhüdünü yerine getiremeyen bankalardan yalnızca temerrüt faizi alındı. Bu durum DDK raporunda şöyle anlatıldı 

'Uygulama adil değil' 
"Belirtilen fazla kullanım faizlerinin repo yükümlülüğü nedeniyle ödemesi gereken tutarı ödemeyenlerden alındığı, ters repo işlemi yaparak fon satan ancak valör günü nakit yükümlülüğünü yerine getirmeyip fonladığı tutarı ödemeyenlerden ise alınmadığı anlaşılmaktadır. Oysa, her iki durum ödeme yükümlülüğünün yerine getirilmemesi sayılmakta ve yüzde 210 temerrüt faizi uygulanması da bu durumu doğrulamaktadır. Mevcut bilgiler, geriye dönük olarak alınan fazla kullanım faizlerinde adil olmayan bir uygulama yapıldığına işaret etmektedir." 
İMKB Yönetim Kurulu 27 Şubat 2001 tarihli 789 sayılı kararıyla, 19 - 23 Şubat 2001 günleri arasında temerrüde düşen kurumlara yürürlükteki düzenlemelere uygun olarak tahakkuk ettirilen yüzde 210 - 280 oranlarındaki temerrüt faizi aldı. 
Temmerüt faizinin yanı sıra İMKB ağırlıkla TMSF bankalarının olduğu bir grup bankadan yüzde bin 107 ile 4 bin 474 arasında değişen oranlarda geriye dönük olarak toplam 147.769.079.630.526 TL ek faiz daha kesti. Aynı işlem TMSF bankalarına para satan özel bankalara uygulanmadı. 

'Bazı savunmalar alınmadı' 
DDK "adil bulmadığı" bu durumun SPK ve ilgili diğer kuruluşlarda İMKB, BDDK, TMSF, Hazine Müsteşarlığı kapsamlı biçimde incelenmesine ihtiyaç olduğunu bildirdi. Raporda, İmar Bankası'nda yaşanan yetkisiz devlet iç borçlanma senedi satışının yeniden yaşanmaması için gerekli önlemlerin alınması istendi. Sermaye piyasalarındaki manipülasyon suçlarıyla etkili bir biçimde mücadele edilemediğinin belirtildiği raporda, "İşlenen suçlar için yönetsel para cezası uygulamalarında bazı kişilerin savunmalarının alınmadığı görülmüştür" ifadesi de yer aldı. 


</TEXT>
</DOC>
