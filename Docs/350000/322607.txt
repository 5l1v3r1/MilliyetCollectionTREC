<DOC>
<DOCNO> 322607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur01.html </URL>
<DATE> 2005/03/10/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Erdoğan "AB süreci aynı şekilde devam ediyor, hız kesemeyiz" 
</HEADLINE>
<TEXT>

     Başbakan Recep Tayyip Erdoğan, AB sürecinde ''hız kesmenin'' söz konusu olmadığını, sürecin aynı şekilde devam ettiğini belirterek, ''Başmüzakerecinin illa şimdi göreve getirilmesine gerek yok ki, göreve 3 Ekim'de başlayacak. 3 Ekim'e kadar ismi saklayacak değiliz'' dedi. 
     TGRT Haber TV'deki canlı yayında, AB Troykası Toplantısı'na ilişkin değerlendirmede bulunan Erdoğan, AB'nin Genişlemeden Sorumlu Üyesi'nin, ''Türkiye'nin, AB müzakere süreci başlamadan önceki dönemi, başarılı bir şekilde sürdürdüğü'' yönünde açıklamalarda bulunduğunu hatırlattı. 
     Erdoğan, şunları söyledi 
     ''Biz aradaki süreçle ilgili ne yaptığımızı, ne yapmakta olduğumuzu biliyoruz. Her şey takvim, neyi gerektiriyorsa onu yapacağız. Yasal düzenlemeler ve uygulamaya yönelik atmakta olduğumuz bütün adımlar yolunda. Troyka toplandı ve yapılan çalışmaları gördü. Her hafta mutfakta harıl harıl yapılan çalışmaları Bakanlar Kurulu'nda gözden geçiriyoruz. 
     Haftada bir toplanan Bakanlar Kurulu, kabine bu ülkede daha önce gelmedi, aynı heyecanla, aşkla programımızı sürdürüyoruz.'' AB ile ilgili münasebetler konusunda yarın Madrid'e gideceğini, önümüzdeki günlerde de Avrupa Halk Partileri Birliği toplantısına katılacağını belirten Erdoğan, bu toplantılarda liderlerle bir araya geleceğini ve bütün bu görüşmelerde gündemin AB olacağını söyledi. 
     Erdoğan, ''Süreç aynı şekilde devam ediyor, hız kesemeyiz, çünkü ona ihtiyacımız var'' dedi. 
     Başmüzakerecinin göreve 3 Ekim'de başlayacağını ifade eden Erdoğan, ''başmüzakerecinin illa şimdi göreve getirilmesine gerek yok ki, göreve 3 Ekim'de başlayacak. 3 Ekim'e kadar ismi saklayacak değiliz, bunlar kişisel magazin yapmaya alışmışlar. Başmüzakerecinin ne zaman açıklanacağını, açıklanması gerektiğini biliyoruz, en uygun zeminde açıklarız'' diye konuştu. 
     Erdoğan, bir soru üzerine ABD ile üst düzeyde stratejik ortaklığın gerektiği ne varsa aynı şekilde devam ettiğini. NATO zirvesinde ABD Başkanı George W. Bush ile bir araya gelerek, gayet samimi şekilde görüştüklerini anlattı. 
     
     KIBRIS 
     Başbakan Erdoğan, Kıbrıs konusu ile ilgili bir soru üzerine ''Ben cebimdeki parayı vermek konusunda cömerdim de uğrunda kanlar verilmiş bir yeri verme konusunda cömert değilim, böyle bir hakkım yok'' dedi. 
     Kuzey ve Güney Kıbrıs'ın yıllardır çözümsüzlüğe mahkum edildiğini ve çözümsüzlüğü ortadan kaldırmanın gayreti içinde bulunduklarını ifade eden Erdoğan, şöyle konuştu 
     ''Eğer bugün KKTC dünya gündemine oturmuşsa, Türkiye Cumhuriyeti'nin son ataklarıyla oturmuştur. Bugüne kadar hep haksız konumda gösterilen KKTC, 24 Nisan ile dünyaya bir cevap verdi. Demiş ki 'ben Ada'da barıştan yanayım, ben Ada'da bu kavganın, yanlış gidişatın sona ermesinde yanayım' ama Güney bunun tam aksini, 'biz ayrılıkçıyız, barıştan yana değiliz, BM Planı'nı kabul etmiyoruz' dedi, buna rağmen AB tarafından takdir edilmiştir. Kuzey Kıbrıs, görevini yaptığı için alnı açıktır.'' Erdoğan, İslam Konferansı Örgütü'ne İKÖ bugüne kadar sadece bir cemaat olarak katılan KKTC'nin son toplantıda ''gözlemci üye'' olarak bulunduğunu, bu başarının da AK Parti Hükümeti'nin başarısı olduğunu söyledi. 
     İKÖ'nün KKTC'yi gözlemci üyeliğe BM Planı'ndaki ''Kıbrıs Türk Devleti'' adıyla kabul ettiğini belirten Erdoğan, bunun KKTC açısından çok ciddi bir mesafe olduğunu dile getirdi. 
     
     ''BU BİR TANIMA DEĞİLDİR'' 
     ''Türkiye Güney Kıbrıs'ı tanıdı'' iddialarına da yanıt veren Başbakan Erdoğan, şunları kaydetti 
     ''Güney Kıbrıs ile Gümrük Birliği konusunu, 17 Aralık'ta 3 Ekim ile ilgili müzakere tarihinin verildiği zirvedeki konuşmada açıkladım. Biz 19. paragrafı kabul ettik ama AB'nin bize deklere ettiği paragrafın altına kendi cümlemizi koyarak kabul ettik. Orada 'bu bir tanıma değildir' dedik. Dönem Başkanı Hollanda Başbakanı Balkanende, İngiltere Başbakanı Blair, Fransa Cumhurbaşkanı Jacques Chirac, ve Almanya Başbakanı Gerhard Schröder'in de bunun genel bir tanıma olmadığı yönündeki açıklamaları uluslararası medya karşısında yaptı.'' Bu konudaki uluslararası hukuk yoluyla çalışmaların yapıldığını, genel tanıma konusunda bir adım atılmadığını söyleyen Erdoğan, ''Bunun olgunlaştırılması için çalışmalarımızı devam ettiriyoruz. Bu konuda gerekli adımları, vakti geldiğini atacağız. 'Kıbrıs verildi' bunlar çirkin ifadelerdir'' dedi. 
     Erdoğan, Gümrük Birliği konusunun farklı bir olay olduğunu, Türkiye'nin de 1996 yılında AB'ye girmeden Gümrük Birliği'ne girdiğini anımsattı. 
     
     ''DİRSEĞİNİ KULLANAN DEĞİL, KOLLARINI AÇAN'' 
     Bürokrasideki yükü hafifletmek için çalışmaları olduğunu kaydeden Erdoğan, şöyle konuştu ''Kamu yönetimi reformu hazırladık, maalesef bu tökezledi, hayata geçirmek için çalışacağız. Personel rejimi ile ilgili çalışmamız var. Bununla çok olumlu zemini yakalayabiliriz, bir konsensüs oluşturmaya çalışıyoruz, bunu temin edersek bürokrasi halkıyla bütünleşen bir yapıyı ortaya koyacaktır. Dirseğini kullanan değil, tam manasıyla şefkatle kollarını açan bir yapı oluşacaktır.'' Başbakan Erdoğan, SSK Hastaneleri'nin devrine yönelik adımları da vatandaşların hastane kapılarındaki serzenişlerini ve şikayetlerini gidermek için attıklarını belirterek, yaşanan sıkıntıların başhekimlerin ve doktorların bu işe daha yürekten sarılmaları halinde her geçen gün asgariye ineceğini kaydetti. 
     Eczanecilerin alacaklarına yönelik çalışmaların da hızlandırıldığını anlatan Erdoğan, eczanelerin alacaklarını yasal süre olan 45 gün içinde alabilmelerini sağlamaya çalıştıklarını söyledi. 
     
     ''GÜNDEMDE ERKEN SEÇİM YOK'' 
     Bir soru üzerine, gündemlerinde erken seçimin bulunmadığını belirten Erdoğan, Türkiye'nin istikrarı hep tek partili iktidarlar döneminde yakaladığını belirterek, Türkiye'de koalisyon kültürünün bulunmadığını, bu dönemlerin ''kayıp yıllar'' olduğunu kaydetti. 
     Halkın 3 Kasım'da kendilerine güven duyarak görev verdiğini ifade eden Erdoğan, baraj sisteminin ''kendilerini garantiye almak isteyen daha önceki hükümetlerce getirildiğini söyledi. 
     ''Güven ve istikrar ortamının sürmesinde kararlıyız, gündemimizde erken seçim yok'' diyen Erdoğan, AK Parti'den istifa eden milletvekilleri ile ilgili olarak ''Ayrılan arkadaşlarla yeni tanışmadık, girerken ilkelerimizi benimseyerek, programımızı, tüzüğümüzü görerek yola çıktılar, şimdi de siyasi takdirlerini kullandılar ve siyasetlerini herhalde böyle sürdürecekler'' diye konuştu. 
     Erdoğan, 2 yıllık iktidarları dönemine 10 yıllık hizmeti sığdırdıklarını, heyecanlı, işini bilen, işine hakim bir kadro bulunduğunu ve bütün parametrelerin, yatırımların, üretimin ve ihracatın da bunu gösterdiğini söyledi. 
     
</TEXT>
</DOC>
