<DOC>
<DOCNO> 324872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur22.html </URL>
<DATE> 2005/03/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Dersaneler başarılı öğrencilerin peşinde... 
</HEADLINE>
<TEXT>

     Gelecek eğitim-öğretim dönemi için şimdiden kayıtlara başlayan dersanelerde, yüzde 30'a varan erken kayıt indiriminin yanında, 20 aya kadar vade yapılıyor, seviye tespit sınavlarında başarılı olan öğrencileri dersaneleri bünyesine alabilmek için yüzde 70 fiyat indirimi uygulanıyor. 
     AA muhabirinin edindiği bilgilere göre, gelecek yılın kayıtlarını başlatan ve kentte sayıları 100'ü aşan dersaneler, kayıtları cazip hale getirmek için farklı seçenekler sunuyorlar. Dersaneler, OKS Ortaöğretim Kurumları Sınavı ve ÖSS Öğrenci Seçme Sınavı için erken kayıtlarda yüzde 30'a varan indirimler uygularken, taksitleri de 20 aya kadar uzatıyor. 
     Yapılan seviye tespit sınavlarında ilk 3 dereceye girenlere yüzde 70'e varan indirimlerin yanı sıra kardeş çocuklarına da yüzde 25'lere varan indirimler uygulanıyor. Dersanelerin OKS kurs ücretleri 800 ile 1.500 YTL, ÖSS kurs ücretleri ise 1.200 ile 1.800 YTL arasında değişiyor. 
     Özel Dersaneler Birliği Derneği ÖZDE-BİR Adana Temsilcisi Hüseyin Erzurumluoğlu, özel eğitim kurumları mevzuatına göre dersane ücretlerinin 31 Mayıs'tan sonra belirlendiğini, bu tarihten önceki kayıtlarda ise geçen yılın ücretlerinin alındığını söyledi. 
     Dersanelerin, bilgi düzeyi yüksek öğrencileri kendilerine çekebilmek için kayıtları erkene aldıklarını ve kurs ücretlerini tespit ederken kendilerine göre bir ödeme planı yaptıklarını belirten Erzurumluoğlu, ''Veliler erken kayıtlar sırasında kendilerine sunulan cazip seçeneklerden yararlanmalılar'' dedi. 
     
     ÖZDE-BİR ''KAYITLAR ÖNCESİ SINAV YASAK'' 
     Erzurumluoğlu, kayıtlar öncesi dersanelerin ''seviye tespit sınavı'' yapmalarının yasak olduğunu hatırlatarak, şunları kaydetti 
     ''Mevzuata göre bir dersane, her ne adında olursa olsun bu yönde bir sınav yapamaz. Dersaneler, seviye tespit sınavlarını ancak kendi öğrencilerine yapabilir. Dışardan öğrencilerin katılımıyla yapılacak sınavı, sadece Özde-Bir gibi dernekler yapabilir. 
     Olmadık vaatlerle gerçekleştirilen bu sınavlara veliler rağbet göstermemeli. Bu tür girişimlerin önüne geçmek istiyoruz, ancak yaptırım gücümüz yok. Bu yönde çalışmalar yapan dersaneler hakkında yasal işlemler yapılması için milli eğitim müdürlüklerine müracaat ediyoruz.'' 
     
</TEXT>
</DOC>
