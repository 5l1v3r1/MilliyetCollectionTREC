<DOC>
<DOCNO> 339886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonsiy22.html </URL>
<DATE> 2005/05/05/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
TBMM Başkanı Arınç kendisini savundu Herkesin bir kırmızı çizgisi var 
</HEADLINE>
<TEXT>

     TBMM Başkanı Bülent Arınç, herkesin bir kırmızı çizgisi bulunduğunu, kendisinin kırmızısı çizgisinin ise milli iradeye saygı olduğunu bildirerek, "Benim taraf olduğum yer milli iradedir. Ben, milli egemenliği, bazıları gibi 23 Nisan sabahı başlayan ve gece yarısı biten bir olay olarak görmüyorum" dedi. 
     Arınç, NTV’de, Murat Akgün’ün sorularını yanıtladı. "Bulunduğu konumun tarafsızlığına uymayacak konuşmalar yaptığı, kasten bu çıkışı yaparak Başbakanlık-Cumhurbaşkanlığı çekişmesine giriştiği" yönündeki iddiaların hatırlatılması üzerine Arınç, görevinde Anayasa ve İçtüzüğün emrettiği ölçüde tarafsız olduğunu söyledi. 
     Meclis çalışmalarında bugüne kadar kendisine "tarafsızlığını yitirdiği" yönünde eleştiri yönelten bir tek kişi bile çıkmadığını ifade eden Arınç, şöyle konuştu 
     "Ama benim taraf olduğum bir yer var. O da millet iradesidir. 
     Milli egemenliği, bazıları gibi 23 Nisan sabahı başlayan ve gece yarısı biten bir olay olarak görmüyorum. Herkesin bir kırmızı çizgisi var. Benim kırmızı çizgim de milli iradeye saygıdır. Meclis’in örselendiği, Meclis’in yetkilerine tasallutta bulunulan yerde, milli iradeden yana olmamdan daha doğal bir şey olamaz. Ben milli iradeden yanayım ama, beni eleştirenler de kimden yana olduklarını bilsinler. 
     Tarafsızlık görevle ilgilidir. Bu, YÖK ve Anayasa Mahkemesi için de geçerlidir. Ayrıca, yargı kurumunda görev yapanların ihsası rey oyunun rengini açıklamak gibi bir sorumluluğu da var. Son tartışmaları öne sürerek tarafsızlığımı yitirdiğimi düşünenler, haksızdırlar ve yanlış düşünüyorlar." Arınç, "Anayasa Mahkemesi’nin kaldırılabileceği" yönündeki sözlerinin hatırlatılması üzerine, bu olayın "turnusol kağıdı gibi" olduğunu, kimin küçük hesaplarla hareket ettiğinin ortaya çıktığını ifade ederek, şunları söyledi 
     "Bazen ’kapatabiliriz’, ’kaldırabiliriz’e dönüşüyor. Kapatmakla kaldırmak arasında çok önemli fark var. 4 senede, 56 maddesini değiştirdiğimiz Anayasa’nın bazı hükümleri kaldırılmıştır. Siz doğruyu söylüyorsunuz. Ben de doğruyu konuştum. Bazıları görmez ve duymaz olduğu için ’kapatırız’ diye başlıklar atıyorlar. Kapatmak ayrı şeydir, kaldırmak ayrı şeydir. 
     Öyle yorumlar var ki bunlara gülüp, geçiyorum. Bazen eşimle evde oturup, bunları okuyup gülüyoruz. Bazen de arkadaşlarla biraraya geldiğimiz zaman, ya beni tanımıyorlar ya benim siyasi geçmişimi bilmiyorlar ya da benim bazı konular üzerindeki hassasiyetimi hala anlayamamışlar. 
     Hiçbir hesabım yok. Hiçbir meseleyi düşünerek, plan yaparak bu amaçla da konuşmuş değilim." 
     
     MEHMET AKİF ERSOY’UN DİZELERİ 
     İstiklal Marşı’nın yazarı, milli şair Mehmet Akif Ersoy’u çok sevdiğini ve torununa onun adını verdiğini anlatan Arınç, Ersoy’un şu dizelerini okudu 
     "Hayır, hayal ile yoktur benim alışverişim İnan ki her ne demişsem görüp de söylemişim Şudur benim hayatta en beğendiğim meslek Sözün odun gibi olsun hakikat olsun tek... 
     "Hakikat olan ama odun gibi olan sözlerin" kendisinden duyulabileceğini söyleyen Arınç, şöyle devam etti 
     "Benden hiçbir zaman yalan, yanlış, hesaba dayalı bir şey duymayacaklar. Ne Cumhurbaşkanlığı’nda bir hesabım var ne parti içindeki güç dengeleri üzerinden ileri sürülen pek çok trajikomik şeylerle ilgim var. Benim adım Bülent Arınç... Geçmişim, bugünümü anlatır. O yüzden bazı köşe yazarları beni tanıyabildikleri ölçüde doğru yazıyorlar. Ben, bugün millet iradesine yapılan haksızlığı yüksek sesle konuşmuş, üslubu sert olmuş, sözü odun gibi olmuş bir adam olabilirim. Ama buna mecburum. Bazılarına, ancak böyle anlatabiliyorum." 
     
     ANAYASA MAHKEMESİ 
     Anayasa Mahkemesi’nin fonksiyonu, üyelerinin seçimi gibi konulara ilişkin soruyu ise Arınç, şöyle yanıtladı 
     "25 Nisan, Anayasa Mahkemesi’nin kuruluş yıldönümü. Hazır bulundum. Her zaman da gidiyorum ve bütün çalışmalarına da büyük bir gönül birliğiyle katılıyorum. 
     Sayın Başkan konuşma yapıyor. Saygı duyduğum bir insan. Hem şahsına, hem kurumuna... Konuşmasının neredeyse yarıya yakını bir konu üzerinde ’Şu şu mahkeme kararları var. AİHM’in şu kararı var türbanla ilgili olarak... Artık bu var olduğuna göre, bundan sonra TBMM bu konuda hiçbir yasama yapamaz. Bu iş bitmiştir.’ Hatta bu iş bitmiştir derken ’şu, şu partilerde bu sebeple kapatılmıştır’ diyor. 
     Şimdi bunun, bir mahkemenin kuruluş yıldönümünde söylenip söylenmeyeceğini artık herkes kendisi takdir etsin. Ama burada gözümüzün içine bakarak da bir şey söylüyor. Ben varım, Sayın Başbakan var, Sayın Şener var, Sayın Gül var, Sayın Çiçek var ve hepsi, bu konuda belli bir mağduriyeti olan, bu düşüncelerini zaman zaman ifade etmiş insanlar. Yüzümüze tam bakmıyor ama biz neyin hedeflendiğini, o sırada içimize dönerek tahmin ediyoruz. Diyor ki ’Siz ya bu içtihatları bilmiyorsunuz ya da bunları bir siyası çıkar amacı olarak kullanmaya hala devam ediyorsunuz.’ Bu konuşmaların hepsini büyük bir sükunetle dinledik. Hatta bazı muhabirler saymış, ben iki defa elimi çırpmışım, diğer arkadaşlar bir defa çırpmışlar. Şimdi biz buradan çıktık, hiçbir kelime etmedik. 
     Akşam Meclis Tören Salonu’nda Anayasa Mahkemesi’nin resepsiyona var. 
     Bu salonları ben kendilerine tahsis ettim. Ve hiçbir şey olmamışçasına başkanvekillerini de yanıma aldım, Sayın Başkan ve eşlerini kutladım. 
     Bütün bunları bir normallik içinde gördük. Sayın Başbakan da ben de arkadaşlarım da cevap vermedi. 6 gün sonra bir tv programına çıktım. 
     O programda dedim ki ’Artık türbanı bir kenara koyalım. Herkes bildiğini söylüyor.’ Anayasa’nın 7. maddesine göre, yasama yetkisi Meclis’e aittir ve bu yetkiyi Meclis başka hiçbir kurumla paylaşmaz. Ve dedim ki ’Bakınız, Meclis’in yasama yetkisine müdahil olduğum için bu konuşmayı önemsiyorum ve yanlış buluyorum. Bu, o kadar yanlıştır ki... 2001 yılından bu yana Anayasa’da yaptığımız değişiklikler var. Bu değişikliklerin çoğu, iktidar ve muhalefetin işbirliği ile yapılmış. 
     Bazı hükümleri ilga etmişiz. DGM’ler yok artık. Ölümle ilgili ceza hükümlerinin hepsini kaldırmışız. Bazılarını kaldırmışız, bazılarını değiştirmişiz. 56 madde, 4 yılda değişmiş. Bu Anayasa’yı Meclis yaptı. 
     Meclis, bunun 1, 2 ve 3. maddelerindeki istisnalar dışında bütün hükümlerini değiştirebilir de kaldırabilir de... Buna yetkimiz var mı ’ Elimde tutuyorum ve ’var’ diyorum. Arkadaşlar da buna itiraz etmiyorlar. Onlar da değerli iki gazeteci arkadaşımız. Şimdi Anayasa’yı elime alarak söylediğim için ’kapatma, kaldırabiliriz’ sözleri birbirine karıştı. Ama ben, burada YÖK’ten bahsedebilirdim, Diyanet İşleri Başkanlığı’ndan bahsedebilirdim... Bir uç örnek vereyim diye. Çünkü, konu Anayasa Mahkemesi... Dedim ki ’Anayasa Mahkemesi’ni eğer Meclis isterse kaldırabilir, isterse üye sayısını değiştirebilir, isterse görev sahasını daraltır, isterse Yüce Divan yetkisini nasıl vermişse alabilir.’ Bunlar doğru mu Bana göre doğru. Çünkü ben, bunu AK Parti adına söylemiyorum. Bir azınlık adına bunu söylemiyorum. 
     Anayasa’nın nasıl değişeceği zaten burada belli. Anayasa Mahkemesi, anayasa değişikliklerini zaten esas yönünden inceleyemez. Şekil yönünden inceler. 
     Meclis’te bir irade oluşsa, 478 oyla bir anayasa değişikliği yapılacak duruma gelse, referandumu da bütün süreçleri de dikkate alarak ben, bir kurumla ilgili görev tanımını değiştirebilir miyim, değiştirebilirim..." 
     
     BAŞKANIN TALEPLERİ 
     Anayasa Mahkemesi Başkanı Mustafa Bumin’in, geçen yıl kendisini ziyaret ettiğini, bu ziyarete bir dosya ile geldiğini belirten Arınç, dosya ile kendilerine emeklilik yaşının 67’ye çıkarılmasını öngören bazı talepler iletildiğini söyledi. 
     O taleplerin kabul edilmesi halinde, Anayasa Mahkemesi’nin yapısının büyük oranda değişeceğini ifade eden Arınç, "Anayasa’yı elime alıp şunu, şunu yapabiliriz derken, bunda gocunacak bir şey yok ki..." dedi. 
     Yasamada bir kısıtlamaya gidilemeyeceğini bildiren Arınç, "Sayın Başkan, ’Şu, şu konularda yasal düzenleme yapamazsınız’ diyor, ben aksini söylüyorum" diye konuştu. 
     Arınç, yanlış yorumlama veya yanlış anlatımdan yola çıkarak meselenin bu noktaya gelmesini arzu etmeyeceğini belirterek, "Ama ben Meclis’in Başkanıyım. Meclis’in yasama yetkisine müdahale olduğu zaman ben kendi düşünceme göre bunu eleştiririm. Bugün bana, ’Anayasa Mahkemesi’ni kaldıramazsınız, üye yapısını değiştiremezsiniz’ diyen birisi, yarın, ’Basın özgürlüğü konusunda da değişiklik yapamazsınız, YÖK ile ilgili hükümleri de değiştiremezsiniz, Cumhurbaşkanı’nın yetkilerine karışamazsınız’ diyebilir" dedi. 
     
</TEXT>
</DOC>
