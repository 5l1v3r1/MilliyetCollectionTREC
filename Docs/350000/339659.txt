<DOC>
<DOCNO> 339659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sontur22.html </URL>
<DATE> 2005/05/04/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İstanbul'da su kesintisi 15 saat önce bitti 
</HEADLINE>
<TEXT>

     Kağıthane Arıtma Tesisi’nde yapılan çalışmalar nedeniyle dün başlayan su kesintisi, çalışmaların tamamlanmasıyla 15 saat önce bitti. 
     İSKİ Genel Müdürü Dursun Ali Çodur, yaptığı yazılı açıklamada, Kağıthane Arıtma Tesisi, havalandırma yapısı, su haznesi ve ek üniteler inşaatı kapsamında gerçekleştirilen çalışmalardan dolayı dün saat 10.00’dan itibaren Kağıthane Arıtma Tesisi’nden beslenen bölgelere su verilemediğini hatırlattı. 
     Çodur, yapılan yoğun çalışmalar sonucu kesintiye neden olan bölgedeki çalışmaların ilan edilenden 15 saat önce tamamlanarak, bugün saat 11.00’den itibaren su verilmeye başlandığını bildirdi. 
     Dursun Ali Çodur, su kesintisine yol açan çalışmalar kapsamında 30 bin metreküplük su deposu, ozon jeneratör binası, ozon temas tankı, havalandırma yapısı, trafo merkezi, 2200 milimetre çapında Kağıthane Alibeyköy isale hattının 800 metrelik kısmı ve Çelebi Mehmet Han Arıtma Tesisi ile 30 bin metreküplük depo arası bağlantısının hizmete alındığını kaydetti. 
     
</TEXT>
</DOC>
