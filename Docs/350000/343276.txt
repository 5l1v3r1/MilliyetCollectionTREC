<DOC>
<DOCNO> 343276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun44.html </URL>
<DATE> 2005/05/17/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Amerikan Yüksek Mahkemesi Uzanların temyiz başvurusunu reddetti 
</HEADLINE>
<TEXT>

     Amerikan Yüksek Mahkemesi’nin, Uzan ailesinin Nokia ve Motorola şirketlerine olan borçlarını ödemeleri yönündeki mahkeme kararını temyiz başvurusunu reddettiği bildirildi. 
     Chicago Tribune gazetesinin haberine göre, tek satırlık bir karar yayınlayan Washington’daki Amerikan Yüksek Mahkemesi, Uzan ailesinin beş üyesi adına yapılan başvuruyu görüşmeyeceğini bildirdi. 
     ABD’de geçen yıl bir temyiz mahkemesinin, Uzanların Motorola şirketine 2,1 milyar dolar, Nokia’ya ise 1,7 milyar dolar ödeme yapmasına karar verdiğini belirten gazete, Yüksek Mahkeme’nin ret kararının, Motorola ve Nokia’nın Uzan ailesinden alacaklarını tahsil etmeye yönelik çabalarına hız kazandıracağını yazdı. 
     Gazete, Motorola ve Nokia şirketlerinin avukatlarının Uzan ailesine ait malvarlıklarını incelediklerini ve banka hesaplarını likidite etmenin yollarını aradıklarını kaydetti. 
     
</TEXT>
</DOC>
