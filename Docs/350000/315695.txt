<DOC>
<DOCNO> 315695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun28.html </URL>
<DATE> 2005/02/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İran ABD casus uçakları nükleer tesislerimiz üstünde uçuyor 
</HEADLINE>
<TEXT>

     İran İstihbarat Bakanı Ali Yunusi, ABD'nin casus uçakları ya da araçlarının İran'ın nükleer tesisleri üzerinde uçtuğunu söyledi. 
     İran Öğrenci Haber Ajansı'nın İSNA haberine göre, Yunusi, İran halkının İran hava sahasında gördüğü, parlayan nesnelerin çoğunun, nükleer ve askeri tesislerde casusluk amacıyla kullanılan Amerikan araçları olduğunu belirtti. 
     ABD'nin uzun süredir İran hava sahasında casusluk faaliyetleri sürdürdüğünü ve parlayan nesnelerin de İran'da casusluk yapma amacının bir parçası olduğunu söyleyen Yunusi, ''İran'ın, askeri ve nükleer alanda gösterdiği faaliyetler yasaldır ve kimse bu faaliyetlerimiz konusunda söz söyleme hakkına sahip değildir'' dedi. 
     Yunusi, ''Bu parlayan nesneler askeri ve nükleer tesislerimize yaklaştığı takdirde savunmamıza hedef olacaktır ve karşılık vermek için gerekli teçhizata sahibiz'' diye konuştu. 
     Bakan Yunusi, ABD Başkanı George Bush'un İran'a yönelik tehditlerini yerine getirme gücü bulunmadığını da söyledi. 
     Washington Post gazetesi, ismi açıklanmayan Amerikalı yetkililere dayanarak, İran'ın nükleer programı konusunda kanıt elde etmek için yaklaşık bir yıldır insansız hava araçlarının İran üzerinde uçtuğunu yazmıştı. 
     

     
</TEXT>
</DOC>
