<DOC>
<DOCNO> 348813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/spor/spo03.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan yürek Gerets 
</HEADLINE>
<TEXT>


Galatasaray'ın 3 yıllık sözleşme imzaladığı Gerets iddialı açıklamalar yaptı. Lakabı, "Aslan" olan Belçikalı teknik adam, "Taraftarın beklentisini biliyorum. Görevimi en iyi şekilde yapacağım" ifadesini kullandı 


Galatasaray'ın yeni Teknik Direktörü Eric Gerets dün Florya Tesisleri'nde medyanın karşısına çıktı. Sarı - Kırmızılı kulübün 1 yılı opsiyonlu 3 senelik sözleşme imzaladığı Belçikalı çalıştırıcı, Sportif Direktör Bülent Tulun, yöneticiler Cengiz Özyalçın ve Niyazi Yelkencioğlu'nun da katıldığı basın toplantısında camiaya iddialı mesajlar yolladı. 
Galatasaray'ın beklentilerinin yüksek olduğunu kaydeden Gerets, "Ne kadar büyük bir etki ve baskı altında kalacağımı iyi biliyorum. Kulüpte bulunduğum sürece görevimi en iyi şekilde yapacağım. Galatasaray'a karşı daha önce birçok kez oyuncu ve teknik adam olarak mücadele ettim. Şimdi bu takımın başında olmaktan ayrı bir mutluluk duyuyorum" dedi. 
Cim Bom'un hocası, hiçbir takımı yarıda bırakmadığını da söyledi. Gerets, "Cesaretim var. Bu nedenle 2 sene artı 1 yıllık imza atım. Sistemim 4-4-2. Ancak kadroya göre 4-3-2-1'e de dönebilirim" diye konuştu. 
Tecrübeli teknik adam, Belçikalı bir gazetecinin, "Sizin lakabınız aslan, Galatasaray'ın da simgesi" sözleri üzerine ise "Hoş bir tesadüf, bundan memnunum. Ayrıca, Belçika'da da sarı - kırmızı - siyah forma giymem hoş bir tesadüf" ifadelerini kullandı. Tatiline devam etmek için Atina'ya dönen Gerets, 13 Haziran'da İstanbul'a gelerek iş başı yapacak. 

Kazan kaynıyor 

Galatasaray'da her şey toz duman durumda, kayyum lafları ortalıkta dolaşıyor 

HABER YORUM - HALİL ÖZER 


Park Şamdan'da yaşananlara bakış açısı elbette herkes için farklı olabilir. Başkan Özhan Canaydın cephesi bu olayı "medyatik bir şov" olarak nitelerken tamamen kendine göre yorumlamaya kalkışabilir. Diğer tarafta önceki gün toplananlar bu olayı "taşın altına elini koymak" olarak görebilir. 
Şu anda ortalık toz duman. Ve sadece bir gerçek var. Galatasaray'da işler yolunda gitmiyor. Liseliler ayakta. Canaydın'a destek verirken bu grubu eleştiriyorlar. Yani herkes ikiye bölünmüş durumda. Bu bölünmenin asıl nedeni kim acaba Seçildiği zaman ilk yönetim toplantısında "Faruk Sürenciler sola, Mehmet Cansuncular sağa" diyen Canaydın mı yoksa dün toplananlar mı Ya da h l eskiyi tartışanlar mı 

Kimseden çıt yok 
Toplantının amacı Canaydın'ı yıkmak değildi. Olağanüstü kongre hiç değildi. Bir fikir tartışması, bir "geleceğimiz nereye gidiyor" toplantısıydı. Özhan Canaydın'ı da çağırmayı düşündüler ancak alacakları yanıtı bildikleri için bunu yapmadılar. Acaba çağırsalardı gider miydi Hayır gitmezdi. Canaydın yönetiminden tepki almaya çalıştık. Ancak konuşabilecek tek bir yöneticiyi bile zor bulduk. Ve Galatasaray Yönetimi'nin şu anda bir bütün halinde olduğunu söylemek çok güç. Herkes ayrı havada, farklı yönde. Kimisi küskün, kimisi kızgın. Gerets'te bile fikir birliğine varamadılar. Ergun Gürsoy elini ayağını çekti, "Artık ben karışmıyorum, transferi bile başkan yapıyor" diyor. Seyrantepe ile ilgili Başbakan'ın ilginç mesajı var. "Ben Galatasaray'a üst kullanım hakkını verdim" diyor. Yani tapudan falan söz etmiyor. 

Henüz çivi çakılmadı 
Şampiyonlar Ligi'nden para yok, havuzdan darbe... Kısacası gelen hiçbir şey yok. Ortada kayyum lafları dolaşıp duruyor. Ve ortada dolaşan bir haber daha var Başkan yeniden adaylığını koymaya hazırlanıyor. Borçlar tepeleme dolmuş. 3.5 yılda yapılan olumlu tek şey yok. Çivi çakılmamış, başarısı sıfır. Düşünün bir kere yemek yiyen eski yöneticilerin, bugün camiada buluşup birlikte olabileceği bir tesis bile yok. Hepsi kapalı, virane ya da başkalarına kiralanmış. Böyle bir ortam varken Galatasaray'da ileri gelenlerin toplanıp, tartışmasına, yol aramasına nasıl olur da tepki gösterilebilir. Aslında bu toplantıyı başkanın yapması gerekirdi, "Arkadaşlar durum böyle. Ne yapılması gerekir konuşalım" demeliydi. Ve bu toplantının daha geniş bir halde çok daha önceden yapılması gerekiyordu. Yılların küskünü Faruk Süren ve Fatih Terim acaba sadece Canaydın'ı yıkmak için bir araya geldiler, yoksa Galatasaray için mi 

Tüm camianın problemi 
Fakat televizyonda bile h l "ben" diyen "biz" demeyen Başkan Canaydın'ın böyle bir organizasyon yapması nasıl mümkün olabilir 
Ve tabi ki bu iş birkaç kişinin elini taşın altına koymasıyla olmaz. Seni, beni, liseli, lisesizi bırakıp, Farukcu, Canaydıncı'yı bırakıp herkesin birlik olması lazım. Artık sorun sadece Özhan Canaydın yönetiminin değil, tüm Galatasaray camiasının problemi haline geldi. Ve bu duruma çare bulunmazsa ne olacağını tahmin etmek bile istemiyorum. 

Kral mesajlar 

Hakan Şükür, "Galatasaray'a ömürlük imza attım. Futbolu yuvamda bırakacağım. Fenerbahçe bana göre art niyetli olmayan hakem hataları sonucunda şampiyon oldu" dedi 

ERHAN TELLİ 

Galatasaray'ın golcüsü Hakan Şükür birçok konuda çarpıcı yorumlar yaptı. Tatilini geçirmekte olduğu Antalya'da Milliyet Taktik'e konuşan tecrübeli yıldız, futbol hayatına Sarı - Kırmızılı forma altında nokta koyacağını söyledi. Kral, "Galatasaray'a gelirken büyüklerimin de bana söylediği gibi ömür boyu imza attım. Ancak kimse bulunduğu yere kazık çakmadı. Bir gün ben de veda edeceğim. Fakat yönetim benden böyle bir talepte bulunmadı ve sözleşmem sürüyor" dedi. 
Arif ve Hakan Ünsal'ın takımdan ayrılmalarına çok üzüldüğünü kaydeden Hakan Şükür, "Futbol çok acımasız. Bu olaylar bugün onlara, yarın bize olabilir. Galatasaray'da çok büyük başarılara imza attılar. Allah yardımcıları olsun" diye konuştu. Tecrübeli futbolcu, Teknik Direktör Gerets'in kariyerli bir teknik adam olduğunu vurgulayıp, "Geçmişte çok önemli kulüplerde görev yaptı. Hırs ve özgüveni takıma verebilecek yapıda" ifadesini kullandı. 

UEFA iddiası 
Hakan Şükür, Fenerbahçe'nin şampiyonluğunda hakem hatalarının önemli rol oynadığını da söyledi. Başarılı futbolcu, "Galatasaray olarak şampiyonluğu hak ettiğimize inanıyorum. Bu sezon art niyetli olmasa da, hakem hatalarının rakibimizin lehine gelişmesi, bence ligde şampiyonu belirledi. Bir de gerekli olan futbol şansının yanımızda olmayışı, örneğin son saniyede yenilen ve atılan goller ile çeşitli sorunlar da bu sonucu doğurdu. Yeni sezonda UEFA Kupası şansımız var. Burada yine aynı başarıyı yakalayabiliriz" ifadelerini kullandı. Hakan, istifa eden Hagi'nin, 1.5 yıllık sürede başarılı olduğuna inandığını da sözlerine ekledi. 

Altan imzaladı 

Sarı - Kırmızılılar, Konyaspor ile sözleşmesi sona eren Altan'la anlaşmaya vardı. Antalya'da tatilde bulunan tecrübeli oyuncuya faks yoluyla sözleşmeye imza attırıldığı bildirildi. Öte yandan Beşiktaş ile yollarını ayıran Ahmet Yıldırım'la yapılan görüşmelerden sonuç çıkmadı. Parasal konulardaki uçurum nedeniyle bu transfer askıya alındı. 

Hasan Şaş'a makas 

Gerets'in isteği ile takımda kalması kesinleşen yıldız futbolcunun yıllık ücretinde 700 bin dolar kesilecek 

Sarı - Kırmızılı yönetim, Teknik Direktör Gerets'in isteğiyle takımda kalmasına karar verilen Hasan Şaş'ın senelik ücretinde büyük indirime gitti. İdareciler, yıldız futbolcu ile masaya oturarak yıllık 1.5 milyon dolar olan parasını 800 bin dolara çekti. Önce 700 bin dolar öneren yönetimin, Hasan'ın 800 bin doların altına inmemesi üzerine bunu kabul ettiği vurgulandı. Arif ve Hakan Ünsal'la yollarını ayıran Sarı-Kırmızılı yönetimin, kaptan Bülent Korkmaz'ın yıllık ücretini de aşağı çekmeyi planladığı belirtildi. 

Gürsoy'dan sert tepki 

Eski başkanlar Faruk Süren ve Mehmet Cansun ile Fatih Terim'in de aralarında bulunduğu grubun Park Şamdan'da bir araya gelmesi, Sarı - Kırmızılı yönetimin tepkisi çekti. İkinci Başkan Ergun Gürsoy, yemeğin medyatik bir şova dönüştürüldüğünü belirterek sert açıklamalar yaptı. Gürsoy, "Sık sık bir araya gelmelerinde tabii ki fayda var. Hepsi kulübe hizmet etmiş insanlar. Ama bunun basın şovuna dönüştürülmesini hoş karşılamadım" dedi. 
Ergun Gürsoy, eleştiriler için ise "Yönetimin değerlendirmesini kamuoyunun taktirine bırakıyorum. Bazı arkadaşlarımız bugün bizim yaptıklarımızı zamanında yapmadıkları için kulüp olarak mali ve sportif açıdan bu durumdayız" diyerek yemekte buluşan camianın önde gelen isimlerine iğneli mesajlar yolladı. 

Yüzmeye geçiyor 

Galatasaray Yönetim Kurulu'nun ağır topu Ergun Gürsoy, futbol şubesinden çekiliyor. Tecrübeli idarecinin yeni sezonda uzun süredir yürüttüğü ikinci başkanlık görevini bırakacağı bildirildi. Geri plana çekilmeyi düşünen Ergun Gürsoy'un, Yüzme Şubesi'nin başına geçeceği iddia edildi. 


</TEXT>
</DOC>
