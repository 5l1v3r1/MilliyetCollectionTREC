<DOC>
<DOCNO> 328337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/guncel/gun01.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker nasıl ikna etti 
</HEADLINE>
<TEXT>


Yeni TCK'deki "cezaların ertelenmesi ve zamanaşımı" hükümlerinin askeri suçlarda uygulanmamasını isteyen askerle milletvekilleri komisyonda tartıştı. Ancak TCK'de değişiklik öngören tasarı kabul edildi 

ANKARA Milliyet 

TBMM Adalet Komisyonu'nda, 1 Nisan'da yürürlüğe girecek yeni TCK'deki "cezaların ertelenmesi ve zamanaşımı" hükümlerinin askeri suçlarda uygulanmamasını isteyen askerle, milletvekilleri arasında tartışma çıktı. H kim Tuğgeneral Orhan Köprü'nün, "Firar suçunun ertelenip paraya çevrilmesi halinde, Gabar Dağı'ndaki askeri hangi yöntemle görev başında tutacaksınız " sorusunun ardından tasarı kabul edildi. 
TCK'de değişiklik öngören kanun tasarısını eleştiren AKP ve CHP milletvekilleri, yasada delinmeye neden olacağı gerekçesiyle alt komisyona sevk edilmesini istedi. TCK hazırlanırken başka kanunların dikkate alınmamasının yanlış olduğunu belirten Milli Savunma Bakanı Vecdi Gönül ise, "Askeri Ceza Kanunu'nda değişiklik çalışmaları sürüyor. Ancak askeri disiplin ve ceza sistemi farklı işler. Bu kanun, sistemi sıkıntıya sokabilir. Önüne geçilemez gelişmeler yaşanabilir" dedi. 
Köprü de, disiplinin orduda "olmazsa olmaz koşul" olduğunu kaydetti. Ordunun kuruluşundan beri askeri suçlara ilişkin yaptırımların değişmediğini anımsatan Köprü'yü yanıtlayan AKP Gaziantep Milletvekili Mahmut Durdu, şöyle konuştu 

'Gedik açıyoruz' 
"Gabar'dan kaçan askere fabrikamda iş vermem. Firar eden asker, Türk milletinin nezdinde en şerefsiz biridir. Bu da en ağır müeyyidedir. Elini kesmekten daha ağırdır. Bu yasayla TCK'de gedik açıyoruz. Başka bir kurum da, 'Bülbül ötme yetkisini bana verin' diyebilir." 
AKP Kırıkkale Milletvekili Ramazan Can da, "Hamasete gerek yok. Vatanı herkes seviyor" diye çıkıştı. 
Köprü'nün sözlerinin milletvekilleri üzerinde etkili olmadığını gören Gönül, amaçlarının TCK'yi delmek olmadığını vurgulayarak, "PKK ile çarpışması gerekirken firar eden er hakkında h kim lehte karar verebilir. Bazı müesseseleri kendi geleneklerine, işleyişine bırakmak lazım. Kuralları bozarsak disiplinden eser kalmaz diye endişe duyuyorum" diye konuştu. 


</TEXT>
</DOC>
