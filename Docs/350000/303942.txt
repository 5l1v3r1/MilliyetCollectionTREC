<DOC>
<DOCNO> 303942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/yazar/uras.html </URL>
<DATE> 2005/01/06/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Dolar faizi artınca dolarcılar sevinecek ...Hazine üzülecek 
</HEADLINE>
<TEXT>

Dolar faizinin yükseleceğine ilişkin bekleyişler, dünyada dolar fiyatındaki gerilemeyi durdurdu. Hatta dolar "azıcık da olsa" değer kazandı. 
ABD Merkez Bankası FED , altı ay içinde faizleri beş defa "çeyrek puan" artırdı. ABD içinde ve dışında dolar faizinin oluşumunu etkileyen FED faizi yüzde 2.25'e ulaştı. 
Faiz belirleyen "Açık Piyasa Komitesi"nin şubat ayının ilk günlerinde yapacağı toplantıda faiz oranlarının tekrar artırılacağı konusundaki haberler, 2010 vadeli ABD tahvilinin faizinin yüzde 4.22'den yüzde 4.30'a tırmanmasına, doların euro karşısındaki fiyatının 1.34'ten 1.32'ye yükselmesine yol açtı. Daha önce 1 euro satın almak için 1.3460 dolar ödeniyordu. Dolar değerlenince, 'fiyatı yükselince' 1.3224 dolar ile 1 euro satın alınabilir oldu. 
ABD dolarının faizinin yükselmesi, parasını dolara bağlayanların dolarlarının değer kazanmasına, dolar yatırımlarının faiz getirisinin artmasına imkan verecek. 
Ama öte yanda dolar borçluları ve dolara faiz ödeyenler, yurtdışından dolar kredisiyle borçlanmak zorunda olan Hazine'miz üzülecek. 
Dövizin değer kazanması, faizinin yükselmesi halkımızı çok ilgilendiriyor. Çünkü halkımızın yurtiçi yerleşiklerinin bankalardaki 57.3 milyar dolarlık döviz mevduatlarının yarısından çoğu dolara bağlı. 
Halkımızın cebinde, yastık altında büyük rakamlarda dolar var. 
Dolar euro karşısında değer kaybettikçe bu dolarlar dolar olarak değer kaybediyor. Doların Türk lirası fiyatı, enflasyon kadar bile artmadığı için ve de buna ek olarak euronun değer kazanması Türk lirası fiyatını olumsuz etkilediği için dolar tutanların Türk lirasıyla ölçülen kayıpları büyüyor. 
2004 yılında doların Merkez Bankası alış fiyatının yüzde 12.3 gerilediği görülüyor. 
Bankalarımız, döviz mevduat hesaplarındaki dolara çok düşük faiz veriyor. Bir ay vadeli dolar hesabına verilen yıllık faiz yüzde 2.0 oranında, üç ay vadeli dolar hesabı faizi yüzde 2.25 oranında. Yıllık vadede en yüksek faiz, yüzde 3.0 oranında... Ve de bu faizler net değil. Bir yıla kadar vadeli dolar mevduatının faizinden banka yüzde 24 oranında, bir yılın üzerindeki vadeli döviz mevduatı faizinden yüzde 18 oranında vergi kesiyor... 
Bankada dolar mevduat hesabı olanlar vergi kesintisi hariç, geçen yıl yüzde 5.4 - yüzde 6.0 kayba uğradı. 
Ama öte yanda doların değer kaybının, dolar faizinin de üzerine çıkması sonucu, dolar borcu olan özel sektör kuruluşlarımız, bankalarımızla Hazine'miz, 2004 yılında dolar borcu nedeniyle bilançoya kazanç yazdı. 



</TEXT>
</DOC>
