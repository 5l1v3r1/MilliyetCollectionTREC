<DOC>
<DOCNO> 313524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonspo14.html </URL>
<DATE> 2005/02/08/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Ülkerspor'un, Avrupa kupalarındaki 198. randevusu... 
</HEADLINE>
<TEXT>

     Basketbolda ULEB Erkekler Avrupa Ligi C Grubu'nda yarın İspanya'nın TAU Ceramica takımıyla karşılaşacak Ülkerspor, Avrupa kupalarında 198. maçına çıkıyor. 
     1993-94 sezonundan beri Avrupa kupalarında mücadele eden turuncu-yeşilliler, 12 yıllık Avrupa serüveninde, bugüne dek yaptıkları 197 maçta 92 galibiyet, 104 yenilgi, 1 de beraberlik aldı. 
     
     İSPANYOL TAKIMLARIYLA MAÇLARI 

     İspanyol takımlarıyla bugüne kadar 28 maç yapan turuncu-yeşilliler, 17 yenilgi ve 11 galibiyet aldı. 
     TAU Ceramica ile ile daha önce 3 kez karşılaşan Türk ekibi, 2 yenilgi, 1 galibiyet aldı. 
     
     EN FARKLI SKORLU YENİLGİLER İSPANYOLLARA KARŞI 

     Avrupa kupalarında İspanyol ekipleriyle 28 kez karşılaşan Türk ekibi, 11 kez FC Barcelona, 4'er kez Real Madrid ve Unicaja Malaga, 3 kez TAU Ceramica Vitoria, 2'şer kez TDK Manresa, Pamesa Valencia ve Estudiantes SAD Madrid takımlarıyla karşı karşıya geldi. 
     Ülkerspor, Avrupa kupalarındaki en farklı skorlu yenilgilerini İspanya'nın FC Barcelona takımından aldı. Geçen sezon Euroleague'de deplasmanda yaptığı maçta rakibine 35 sayı farkla yenilen Ülkerspor, en farklı skorlu deplasman yenilgisini almış oldu. 
     FC Barcelona ile 1995-96 sezonunda Avrupa Şampiyon Kulüpler Kupası çeyrek finalinde karşılaşan Ülkerspor, İstanbul'daki ilk maçı 28 sayı farkla yitirerek, Avrupa kupaları tarihinde kendi sahasındaki en farklı skorlu yenilgiyi almıştı. 
     
</TEXT>
</DOC>
