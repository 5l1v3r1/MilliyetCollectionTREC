<DOC>
<DOCNO> 332931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko28.html </URL>
<DATE> 2005/04/13/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Babacan Hedefimiz borçları sıfıra indirmek değil 
</HEADLINE>
<TEXT>

     Devlet Bakanı Ali Babacan, kamuoyunda gerek borç, gerekse borç yükünün olumsuz şekilde algılandığını belirterek, ''Bu kötü imajın ardında yıllar boyu insafsızca yapılan borçlanma, kısa borç vadeleri ve yüksek faizler yatmaktadır'' dedi. 
     Babacan, IMF-Dünya Bankası yarıyıl toplantılarına katılmak üzere ABD'ye hareketinden önce Atatürk Havalimanı'nda yaptığı açıklamada, yarın New York'ta çeşitli finans ve kredi derecelendirme kuruluşlarıyla görüşmeler yapacağını ve Türkiye konulu konferansta sunuşta bulunacağını söyledi. 
     Görüşmelerde ülke ekonomisindeki son gelişmeler ve bundan sonraki döneme ilişkin bilgiler vereceğini kaydeden Babacan, Cuma günü de Washington'da IMF-Dünya Bankası Bahar Toplantıları'nda Türkiye'yi temsil edeceğini söyledi. 
     Bakan Babacan, Washington'da, IMF, Dünya Bankası üst düzey yöneticileri, ABD Hazine Bakan Yardımcısı ve çeşitli finans kuruluşları temsilcileriyle bir araya geleceğini ifade etti. 
     Daha sonra Los Angeles'e geçerek ''Küresel Konferans-2005'' adlı toplantıya katılacağını kaydeden Babacan, çeşitli ülkelerden işadamları ve ekonomistlerin bulunacağı bu konferansta ''Yükselen Avrupa, Büyüme, Bekleyişler ve Yeni Avrupa Birliği'' konulu panelde konuşacağını söyledi. 
     
     BORÇ STOĞU 

     Babacan, daha sonra, 2004 yılı sonu kamu net borç stoku gerçekleşmeleri hakkında bilgi verdi. 
     Bu bilgilerin Hazine Müsteşarlığı'nın internet sitesinde bugünden itibaren yayınlanmaya başlayacağını anlatan Babacan, borç ve borçlanma konusundaki yaygın, yanlış bir anlayışa açıklık getirmek istediğini söyledi. 
     Kamuoyunda gerek borç, gerekse borç yükünün olumsuz şekilde algılandığını anlatan Babacan, şöyle konuştu 
     ''Bu kötü imajın ardında yıllar boyu insafsızca yapılan borçlanma, kısa borç vadeleri ve yüksek faizler yatmaktadır. Türkiye'nin borç yükü dönem dönem aşırı derecede artmış, faizler dönem dönem çok yükselmiş ve ekonomimiz büyük bir borçlanma sorunuyla karşı karşıya kalmıştır. 
     Yüksek borç sorunu, yatırımlardan istihdama, üretimden ihracata kadar toplumsal yaşamın her alanını olumsuz şekilde etkilemiştir. Borçlanma, Türkiye için olduğu kadar dünyanın hemen hemen bütün ülkeleri için aslında doğal bir finansman yöntemidir. 
     2003 yılı itibariyle ABD'nin kamu brüt borcu 6 trilyon 646 milyar dolar, İngiltere'nin 1 trilyon 799 milyar dolardır. Ancak bu ülkelerdeki bu borç yükü, bir sorun teşkil etmemektedir. Bu ülkeler ulusal ve uluslararası piyasalarda hem uzun, hem de düşük faizlerle borçlanabilmektedir.'' 
     
     ''HAVADA RAKAMLAR UÇUŞUYOR'' 

     ''Türkiye'de hedefimiz borçları sıfıra indirmek değildir. Buradaki en önemli hedef, borçlarımızın GSMH'mıza oranını makul seviyelere çekmektir'' diyen Ali Babacan, nitekim hükümetin bu süreci başlattığını ve çok hızlı ilerlemeler kaydettiğini vurguladı. 
     Babacan, şöyle devam etti 
     ''Borç yükünün temel ve uluslararası göstergesi, borç stokunun milli gelire oranıdır. AB, borç stokuna ilişkin Maastricht kriterlerini tespit ederken, mutlak borç stokunu değil, her ülkenin borç stokunun o ülkenin milli gelirine oranını esas almaktadır. 
     Türkiye'de konsolide bütçe brüt kamu borç stokunun GSMH'ya oranı 2001 yılı sonunda yüzde 100.8 iken, 2004 yılı sonunda yüzde 73.8 olarak gerçekleşmiştir. Toplam kamu sektörünün net borç stokunun da GSMH'mıza oranı 2004 yılı sonu itibariyle yüzde 63.5'e düşmüştür. 2001 yılında bu oran yüzde 90.5'di. Bu düşüşte, uygulamakta olduğumuz bütçe politikaları, reel faizlerde sağlamış olduğumuz düşüş ve Yeni Türk Lirası'na olan güven, yüzde 9.9'luk büyüme oranı etkili olmuştur. 
     Borç stoku çok speküle ediliyor. Sürekli olarak havada rakamlar uçuşuyor. 2004 yılı sonu itibariyle toplam kamu net borç stokumuz 272 katrilyon 195 trilyon liradır. Bunun 75 katrilyon 61 trilyonu dış borç, 197 katrilyon 137 trilyonluk kısmı da iç borçtur. 
     Toplam net borç stoku rakamı 2002 yılı sonunda 216 katrilyon 38 trilyon liraydı, ancak o tarihlerdeki GSMH'ya bakacak olursak 275 katrilyon 32 trilyon, bugün ise 428 katrilyon 932 trilyon liradır. Oran olarak da baktığımız zaman, kamu net borç stokunun GSMH'ya oranı yüzde 63.5 olarak artık kesinleşmiştir.'' 

     
</TEXT>
</DOC>
