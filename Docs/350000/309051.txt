<DOC>
<DOCNO> 309051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/magazin/amag.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Meğer İstanbullular müzikale hasretmiş 
</HEADLINE>
<TEXT>


İstanbul'da sahnelenen Mucizeler Komedisi ve Yıldızların Altında adlı müzikallerin biletleri satışa çıkar çıkmaz tükeniyor 

MAGAZİN SERVİSİ 

İstanbullular, şov dünyasının ünlülerinin sahne aldığı müzikli oyunları sevdi... Başrollerini Şener Şen, Meltem Cumbul Özlem Tekin , Mirkelam, Güven Kıraç, Pamela Spence ve Şevket Çoruh'un paylaştığı "Mucizeler Komedisi" müzikali şimdiye kadar 30 kez seyirci karşısına çıktı. Akatlar'daki Mustafa Kemal Kültür Merkezi'nin 1000 kişilik salonunda sahnelenen müzikali 30 gösterimde 28 bin kişinin izledi. 


Biletler 25-80 YTL 
Most Production'un Yönetim Kurulu Başkanı Mustafa Oğuz, biletleri 25-80 YTL'ye satılan "Mucizeler Komedisi"nin mart sonuna kadar sahneleneceğini, yazın da turneye çıkacaklarını söyledi. Candan Erçetin, Beyazıt Öztürk, Rasim Öztekin, Nurhan Damcıoğlu, Ragıp Savaş ve Orhan Aydın'ın rol aldığı "Yıldızların Altında" adlı müzikli oyun ise şimdiye kadar 6 kez sergilendi. 

Nisana kadar devam 
Gani Müjde'nin yazdığı müzikli oyunu da 9 bin kişi izledi. Oyunun yapımcılığını üstlenen Film Yapım'dan Burçin Özdemir, "Lütfi Kırdar Kongre ve Sergi Sarayı'nın koltuk kapasitesi 1700. Ancak bazı açılardan sahne iyi görülmediği için her gösteri için 1500 bileti satıyoruz. Her seferinde biletlerin tümü satılıyor" dedi. Özdemir, bilet fiyatlarının 25 ile 80 YTL arasında değişen müzikli oyunun nisan sonuna kadar aynı salonda sahneleneceğini belirtti. 



</TEXT>
</DOC>
