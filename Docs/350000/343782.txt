<DOC>
<DOCNO> 343782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur35.html </URL>
<DATE> 2005/05/18/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Onno Tunç anıtı tahrip edildi 
</HEADLINE>
<TEXT>

     Yalova’nın Armutlu İlçesi’ne bağlı Selimiye Köyü yakınlarında, 1996 yılında uçağının düşmesi sonucu hayatını kaybeden besteci Onno Tunç’un anısına, uçağın düştüğü Taz Dağları’nda 3 yıl önce yaptırılan anıt, kimliği belirlenemeyen kişilerce tahrip edildi. 
     Alınan bilgiye göre, Yalova Belediyesi’nce, uçak kazasında yaşamını yitiren Onno Tunç’un yanı sıra kazada hayatını kaybeden Hasan Kınık ile arama çalışmaları sırasında donarak ölen genç dağcılar Cem Emrah Çelebi, Selçuk Olcay anısına yaptırılan, üzerinde "Onno Tunç" yazısının bulunduğu anıtı çevreleyen, gündüzleri güneş enerjisini depolayıp geceleri karanlıkta ışık yayarak gökyüzünden de görülmesini sağlayan mermerler parçalandı. 
     Yalova Mahalle Afet Gönüllüleri Derneği’nin MAG-DER "Bahar Şenliği" kapsamında düzenlenen kır yürüyüşüne katılan dernek üyeleri anıtın tahrip edildiğini görünce, durumu yetkililere bildirdiler. 
     MAG-DER Basın Sözcüsü İhsan Karakartal, "Yürüyüş sırasında anıtın bulunduğu bölgeden geçerken gördüğümüz manzaraya inanamadık. Güzelim anıtı parça parça etmişler. Sanata, sanatçıya saygısı olmayan bu kişileri kınıyoruz" dedi. 
     Yalova Belediyesi’nce kent merkezinde yaptırılan diğer anıt da daha önce iki kez tahrip edilmişti. 
     Onno Tunç ve arkadaşı Hasan Kınık, 14 Ocak 1996’da Bursa’dan İstanbul’a giderken, Tunç’un kullandığı uçağın Taz Dağları mevkiinde elverişsiz hava koşulları nedeniyle düşmesi sonucu, uçağın enkazını arayan ekipteki 2 genç de soğuktan donarak ölmüştü. 
     Kazadan 6 yıl sonra bir araya gelen ünlü sanatçının dostlarının girişimiyle, Yalova Belediyesi, kazada ölenlerin anısına uçağın enkazının bulunduğu bölgede ve kent merkezindeki Panjin Parkı’nda iki anıt yaptırmış 11 Haziran 2002 tarihinde gerçekleştirilen anıtların açılış törenlerine Garo Mafyan, Fatih Erkoç, Ali Kocatepe, Atilla Özdemiroğlu ve Merhum Cumhurbaşkanı Turgut Özal’ın eşi Semra Özal’ın da aralarında bulunduğu çok sayıda kişi katılmıştı. 
     
</TEXT>
</DOC>
