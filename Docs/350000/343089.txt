<DOC>
<DOCNO> 343089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sontur35.html </URL>
<DATE> 2005/05/16/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Okula giderken kamyonun altında kaldı 
</HEADLINE>
<TEXT>

     Ankara’nın Şereflikoçhisar İlçesi’nde, bir lise öğrencisinin, okuluna giderken kamyonun altında kalarak hayatını kaybetmesi öğretmenlerini ve öğrenci arkadaşlarını yasa boğdu. 
     Şereflikoçhisar Anadolu Lisesi 10. sınıf öğrencisi Sinan Genç 17 , öğleden sonra okulda verilen aradan faydalanarak yemek yemek için Ekici Mahallesi’ndeki evine gitti. 
     Yemeğini yedikten sonra okula gitmek için evden çıkan Genç, Güney Sokak’ta yolun karşısına geçmek isterken, Ramazan T’nin 33 kullandığı 06 VUG 06 plakalı kamyonun altında kaldı. Yaklaşık 10 metre kamyonun altında sürüklenen öğrenci, olay yerinde yaşamını yitirdi. 
     Olay yerine gelen polis ekipleri, yüzü tanınmaz hale gelen öğrencinin kimliğini belirlemekte zorlandı. 
     Genç’in cesedi, daha sonra Ankara’da toprağa verilmek üzere Şereflikoçhisar Devlet Hastanesi morguna kaldırıldı. 
     Olayı duyar duymaz hastaneye gelen Genç’in ailesi ve öğrenci arkadaşları, burada uzun süre gözyaşı döktüler. İlçe Milli Eğitim Şube Müdürü Niyazi Döver, Şereflikoçhisar Anadolu Lisesi müdürü ve öğretmenler de hastaneye gelerek, acılı aileyi teselli etmeye çalıştılar. 
     Bu arada, Sinan Genç için okulda bir tören düzenleneceği öğrenildi. 
     Kamyon sürücüsünün gözaltına alındığı olayla ilgili soruşturmanın sürdürüldüğü bildirildi. 
     
</TEXT>
</DOC>
