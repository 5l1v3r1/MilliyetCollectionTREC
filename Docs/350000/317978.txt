<DOC>
<DOCNO> 317978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonspo35.html </URL>
<DATE> 2005/02/23/ </DATE>
<TIME> 22.08 </TIME>
<AUTHOR>  </AUTHOR>
<HEADLINE>
Daum'dan Real Zaragoza'ya tepki... 
</HEADLINE>
<TEXT>

     Fenerbahçe Teknik Direktörü Christoph Daum, Real Zaragoza'nın, takımının son antrenmanını yapması için La Romareda Stadı'nı hazırlamamasına tepki gösterdi. 
     Alman çalıştırıcı, La Romereda Stadı'nda düzenlediği basın toplantısında, rakiplerinin kendilerine eşit mücadele edecek şartları sunmadığından yakındı. 
     Real Zaragoza Kulübü'nün her imkanı kendi lehine çevirmek için çalıştığını belirterek, ''Kendilerini ancak maçtan sonra tebrik edeceğiz'' diyen Christoph Daum, yarınki karşılaşmayla ilgili iddialarını dile getirdi. 
     Daum, ''Rakipler birbirine her zaman eşit şartlarda mücadele edecek eşit şartları sunabilmeli. Rakibinize yeri geldiğinde tüm stadın atmosferini koklamak üzere imkanı yaratmak zorundasınız. Ama herkes bizim bunları burada yaşayıp yaşamadığımızı görmüştür. Bu durumun değerlendirmesini ben herkesin şahsına bırakıyorum'' diye konuştu. 
     UEFA Kupası 3. tur ilk maçında İstanbul'da, bugün Zaragoza'daki hava şartlarından çok daha ağır koşulların olduğunu dile getiren Daum, buna rağmen rakiplerine bütün imkanları seferber ederek Fenerbahçe Şükrü Saracoğlu Stadı'nı hazırladıklarını kaydetti. 
     Sarı-lacivertli çalıştırıcı, şöyle devam etti 
     ''İlk maç öncesi İstanbul'da hava ve zemin şartları bundan çok daha ağırdı. Biz sahamızı mümkün olan en iyi seviyeye getirebilmek için tüm imkanlarımızı seferber ettik. İstanbul'daki hava şartlarını burayla mukayese edecek olursam, buradakinin kat kat daha fazlası kötü durumda. Detaya inipte hava şartlarını daha önceden öğrenebilecek imkanların olduğunu belirtmek istemiyorum. Ona göre hazırlıklı olunabilirdi. İstanbul'daki hava ve zemin şartları bundan çok daha ağırdı. Zaragoza'dan bir ricamız olmuştu. Sahanın sular altında olan kısımlarını kullanmayın diye rica ettik. Hatta biz son çalışmamızı bile sahamızda yapmadık. Sahanın tamamını kullandılar.'' 
     
     MARCA GAZETESİ'NDEKİ HABER 

     Alman teknik adam bu sabah internetten İspanya'nın Marca gazetesini incelediğini ve orada Real Zaragoza'dan verilen son idman için stadı kullandırmayacakları bilgisinin yer aldığını gördüğünü kaydetti. 
     Daum, şunları kaydetti 
     ''Bu sabah TSİ 08.30'da az çok İspanyolca anladığım için internetten Marca Gazetesi'nin internet sitesine girdim. Zaragoza tarafından yapılmış bir açıklama vardı. Zeminin temizlenecek durumda olmadığı yazılıydı ve antrenman sahasını veremeyeceklerini de bu gazeteye bildirmişler. Bunun üzerinde Zaragoza'yı telefonla aradım ve hava şartlarını öğrenmek istedim. Sabahtan beri güneş var. Hava şartları da gayet olumluymuş. TSİ ile 08.45'de Real Zaragoza Kulübü ile irtibata geçtik. Bu statta yapacağımız antrenmanın zorunlu olduğunu ve zeminin ona göre temizlenmesi gerektiğini kendilerine bildirdik. 
     
     
     ''GARANTİ VERİYORUM BU TİP ŞEYLER TÜRKİYE'DE OLMAZ'' 

     Daum, bu şekilde bir durumun Türkiye'de kesinlikle yaşanmayacağının garantisini verebileceğini söyledi. 
     ''Bu tip şeyler hep Türkiye'de yaşanır denilir. Ama garanti veriyorum böyle şartları Türkiye'de yaşamazsınız'' diyen Daum, ''Zaragoza'nın ilk maç öncesi stadımızdaki antrenmanından sonra 40 kişi zemini düzeltmek için gece yarılarına kadar çalıştı. Bunun üzerine tekrar stadın üzerine branda çekildi. Burada yaşanılanları bir kenara bırakarak, Türkiye'de uluslararası maçlarda misafirlerimizi en iyi şekilde ağırlayacağız. Bu şartlar doğrultusunda mücadelemizi vereceğiz. Burada yaşadıklarımızın bizim geleceğimize herhangi bir etkisi olmaz'' şeklinde konuştu. 
     
     
     ''YAŞANANLAR ZARAGOZA'NIN LEHİNE OLDU'' 

     Daum, ilk maçta aldığı 1-0'lık galibiyetin yanı sıra antrenman kriziyle ilgili yaşananların da rakiplerinin lehine olduğunu savundu. 
     Saha ve zemine alışmak için fırsat bulamadıklarını kaydeden Daum, ''Dolayısıyla onların lehine bir nokta daha eklenmiş oldu'' dedi. 
     Teknik ve taktik anlamında mükemmel bir rakibe karşı oynayacaklarının bilincinde olduklarını belirten Fenerbahçe Teknik Direktörü, şöyle devam etti 
     ''Bir beraberliğin kendilerine yeterli olacağını bilen bir rakibe karşı oynayacağımızın bilincindeyiz. Bu turu geçtiklerine inanan bir rakibe karşı mücadele edeceğimizin de bilincindeyiz. Ancak kendilerini maçtan sonra tebrik edeceğiz.'' Daum, ''İspanyolların problemi sizinle mi '' şeklindeki bir soruya, ''İspanyollarla her zaman iyi diyaloglar içinde oldum. Benimle sorunları olduğunu düşünmüyorum, ama eğer Türkiye ile sorunları varsa benimle de sorunları var sayılır'' dedi. 
     
     
     MUNOZ ''BU SADECE FENERBAHÇE'NİN SORUNU DEĞİL'' 

     Real Zaragoza Teknik Direktörü Victor Munoz, kentteki kar yağışından takımının da etkilendiğini ve kendi sahalarında çalışma fırsatı bulamadıklarını söyledi. 
     Daum'un ardından bir basın toplantısı düzenleyen İspanyol çalıştırıcı, yaşanan saha kriziyle ilgili olarak ''Bu sadece Fenerbahçe'nin sorunu değil. Biz de kendi sahamızda çalışma fırsatı bulamadık. Bizim için İstanbul'da şartlar iyiydi, ancak yağış durumunda farklılık var. İstanbul'da yağmur vardı, burada kar var. Eğer burada da yağmur olsaydı sahayı hazırlayabilirdik'' şeklinde bir savunmada bulundu. 
     
</TEXT>
</DOC>
