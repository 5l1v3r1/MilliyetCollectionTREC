<DOC>
<DOCNO> 301953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonspo34.html </URL>
<DATE> 2004/12/29/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Veysel Konyaspor engelini rahat aşacağımıza inanıyorum... 
</HEADLINE>
<TEXT>

     Beşiktaş Kulübü Asbaşkanı Kıvanç Oktay ve futbolcular, Türkiye Kupası'nda Konyaspor'u eleyerek, yollarına devam etmek istediklerini söyledi. 
     Kıvanç Oktay, Siyah-beyazlıların resmi internet sitesine yaptığı açıklamada, kuraya katılan 16 takımın 13'ünün Süper Lig ekibi olduğunu belirterek, ''Açıkçası hangi takımın rakip olacağı pek de önemli değildi. Rakibimiz olan Konyaspor ile kendi sahamızda oynayacak olmak, bizim için büyük bir avantaj. Çünkü bu karşılaşmada hem aldığımız 3 maçlık seyircisiz oynama cezası sona erecek, hem de rakip saha yerine kendi stadımızda oynayacağız. Konyaspor engelini aşarak, Türkiye Kupası'nda yolumuza devam etmek istiyoruz'' diye konuştu. 
     
     VEYSEL ''KOLAY RAKİP YOK'' 
     Beşiktaş'ın forvet oyuncusu Veysel Cihan ise Konyaspor'un Süper Lig'in ilk yarısı itibariyle iyi bir takım olduğunu gösterdiğini söyledi. 
     Bu aşamadan sonra, Türkiye Kupası'nda kolay rakip ve kolay maçın olmadığını belirten Veysel, ''İlk rakibimiz olan Göztepe karşısında bunun çok güzel bir örneğini yaşadık. Konsantrasyonumuzu iyi ayarladığımız taktirde ben şampiyonluk hedeflediğimiz Türkiye Kupası'nda Konyaspor engelini rahat aşacağımıza inanıyorum'' dedi. 
     
     TÜMER ''KONYASPOR'U İYİ TANIYORUZ'' 
     Tümer Metin ise öncelikle bu karşılaşmada seyircisiz oynama cezalarının biteceği için çok mutlu olduğunu ifade ederek, şunları söyledi 
     Bu anlamda kura bizim için çok iyi oldu. Rakibimiz Konyaspor'u çok iyi tanıyoruz, ayrıca Konyaspor ilginç bir ekip. Süper Lig'de ilk yarı gösterdikleri performans neticesinde istatistiklere baktığımızda hem çok gol atan, hem de çok gol yiyen bir ekip durumundalar. Takım olarak gerekli önlemleri aldığımız taktirde Konyaspor'u yenerek Türkiye Kupası'nda bir üst tura çıkacağımızı düşünüyorum.'' 
     
     İBRAHİM TORAMAN ''TURU GEÇECEĞİMİZE EMİNİM'' 
     Siyah-beyazlıların milli futbolcusu İbrahim Toraman da konuyla ilgili şöyle konuştu 
     ''Türkiye Kupası bizim açımızdan çok önemli. Konyaspor hem kadro olarak, hem de sahaya yansıttığı futbol olarak çok iyi bir ekip. Tek maç üzerinden oynanacak bu statüde tur atlayacağımızdan eminim. Rakibin Konyaspor veya başka bir takım olması çok da önemli değil. Biz Beşiktaş gibi oynadığımız taktirde her takımı geçecek güçte olduğumuzu herkes biliyor. Her ne kadar seyircisiz oynayacak olsak da, BJK İnönü Stadı bizim evimiz ve bu avantajı kullanarak, Konyaspor engelini aşıp Kupa'da yolumuza devam edeceğiz.'' 
     
</TEXT>
</DOC>
