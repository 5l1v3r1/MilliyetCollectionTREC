<DOC>
<DOCNO> 308131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/ekonomi/eko03.html </URL>
<DATE> 2005/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de 'İzmir Limanı ihalesi' tartışması 
</HEADLINE>
<TEXT>


Başbakan Erdoğan, AKP milletvekillerinin de tepki gösterdiği, İzmir Limanı'nda ihalesiz iş verilmesine ilişkin iddiaların araştırılmasını istedi 

ABDULLAH KARAKUŞ Ankara 

İzmir Limanı'ndaki konteyner yükleme boşaltma ve nakliye işleriyle ilgili tüm hizmetlerin ihalesiz verildiğine yönelik iddialar, AKP'yi karıştırdı. 
Başbakan Recep Tayyip Erdoğan başkanlığında önceki gece toplanan Merkez Yürütme Kurulu'na MYK , iddialar nedeniyle Ulaştırma Bakanı Binali Yıldırım çağrıldı. CHP Genel Başkanı Deniz Baykal'ın, "AKP'liye ihalesiz iş verdiler" diye gündeme getirdiği konuyla ilgili olarak Yıldırım kendini savundu. 
Yıldırım, "Bu iş ihale usulüne tabi değil, o yüzden usulsüz bir durum yok. Özelleştirme kararı alınmadan ihale edilmiş. Bu konuda başka örnekler de var. Yalnız ihaleyi alan firmaya AKP İstanbul örgütünden Ruhi Genç ortakmış. Ancak ortaklıktan ayrılmış" diye konuştu. 
Bir usulsüzlük olsa müfettişlerin gerekli teftişi yapacağını ve ortaya çıkaracağını belirten Yıldırım, "bir problem yok" dedi. 
Demiryollarının işlettiği limanlarda zaman zaman yoğunluktan kaynaklanan yükleme ve boşaltma sorunları yaşandığını belirten Yıldırım, İzmir Limanı'nda da yük artışından kaynaklanan böyle bir durumun olduğunu kaydetti. Yıldırım, şunları söyledi 

'Partizanlık yapılmasın' 
"İzmir Limanı'nda aşırı yük artışı nedeniyle yükleme boşaltma lojistik faaliyetleri için bir firma ile anlaşma yapılmış, firmanın ortakları arasındaki ihtilaf nedeniyle liman hizmetlerinin aksamaması için yine demiryolları yönetimi tarafından iptal edilmiş. Bir usulsüzlük olsa bizim müfettişlerimiz zaten gerekli teftişi yapar ortaya çıkar. Burada böyle bir şeyin olduğunu zannetmiyorum. Yasa dışı bir uygulama yok." 
Erdoğan da Ulaştırma Bakanlığı'na bağlı teftiş kurulunun olaya ayrıntılı şekilde bakmasını istedi. 
MYK üyeleri ise yolsuzlukla ilgili iddiaların üzerine mutlaka gidilmesi gerektiğini ve gözden bir şeyin kaçırılmamasını istedi. 
Üyeler, "İhalelerde partizanlık yapılmamalı, hak edene verilmeli" diye konuştular. 


</TEXT>
</DOC>
