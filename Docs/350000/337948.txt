<DOC>
<DOCNO> 337948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/guncel/gun06.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çingenelerin azınlık hakkını garantiye alın' 
</HEADLINE>
<TEXT>


GÜVEN ÖZALP Brüksel 

Avrupa Parlamentosu AP , Avrupa Birliği'ne AB üye ve aday ülkelerin hükümetlerine çağrıda bulunularak, "Çingeneler"in durumlarının iyileştirilmesi ve azınlık haklarından faydalandırılmalarını istedi. AP'de alınan kararda, sayıları 15 milyonu bulan ve çoğu eskiden komünist rejim altında olan üye ülkelerde yaşayan "Çingeneler"in entegrasyonlarının teşvik edilmesi ve ayrımcılığa maruz kalmalarının önlenmesi istendi. Sığınma başvurusunda bulunanların sınır dışı edilmesi, kadınların kendi istekleri olmaksızın kısırlaştırılmaları ve çocukların ayrı eğitime tabi tutulmaları da "Çingeneler"e yönelik ayrımcı uygulamalar olarak sıralandı. Nazi toplama kamplarında "Çingeneler"e yönelik saldırıların tanınmasını talep eden belge, kamplardan birinin bulunduğu yerdeki domuz çiftliğinin yıkılarak yerine bir anıt dikilmesini de talep ediyor. Kararda, AB üyelerinin yanı sıra üye olmak isteyen Türkiye, Hırvatistan ve Batı Balkanlar'daki ülkelerin de çingenelerin azınlık olarak kabul edilmesini garanti altına almaları istendi. Bu talebe karşın Avusturya, Belçika, Danimarka, Yunanistan ve İtalya Çingeneleri azınlık olarak görmüyor. 


</TEXT>
</DOC>
