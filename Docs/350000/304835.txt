<DOC>
<DOCNO> 304835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sondun02.html </URL>
<DATE> 2005/01/09/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Rusya'daki terör eylemleri kitap oldu... 
</HEADLINE>
<TEXT>

     Rusya'nın, bir zamanlar dünyanın hiç terör eylemi yaşanmayan ender ülkelerinden biri iken, nasıl olup da çok kanlı eylemlere sahne olmaya başladığının öyküsü, kitap konusu oldu. 
     Moskova'da uzun yıllar muhabirlik yapan ve silahlı kişilerce kaçırıldıktan sonra bu görevini bırakan Öner Özkan'ın kaleme aldığı ''Sadece Çocuklar Masum'' adlı, Ümit Yayıncılık tarafından piyasaya çıkarılan kitap, hafta içinde tüm yurtta satışa sunuldu. 
     SSCB sonrası kaos koşullarında terörü ortaya çıkaran nedenlerin irdelendiği kitapta, bu ülkede bir grup milletvekili ve Rus gazetecinin çalışmalarından da geniş ölçüde yararlanılarak, terör eylemlerinin sorumluları araştırılıyor. 
     ''Hem Rus hem de Çeçen tarafında bulunan ve Çeçen sorununu barışçı yollarla çözmeye çaba gösteren kesimin etkisiz kaldığı'' görüşünün dile getirildiği kitapta, ''Rusya öyle bir ülke ki, öyle büyük, öyle anlaşılmaz, öylesine sürprizlerle dolu bir ülke ki romanlarda, filmlerde, fantastik öykülerde karşılaştığınız olaylara orada gerçek hayatın tam içerisinde rastlayabilirsiniz'' deniliyor. 
     Kitapta, Rusya'nın hem Türkiye'nin kuzeydeki büyük komşusu olmasından hem de oradaki Türk yatırımlarından ötürü bu ülkedeki gelişmelerin Türkiye'yi de doğal olarak yakından ilgilendirdiği vurgulanıyor. 
     Türk işadamlarının Rusya'daki işleri konusuna hassasiyetle yaklaşılması gerektiğine işaret edilen kitapta, ''Olaylara kısa dönemli perspektiften bakılması halinde bunun, oradaki Türk firmalarının işlerini kolaylaştırmayacağı, tam tersine zorlaştıracağı, onları korumasız bırakacağı'' savunuluyor ve ''Bu ülkenin hala bir geçiş dönemi yaşadığı unutulmamalı'' deniliyor. 
     Özkan, kitabında ayrıca, geçen yıl Moskova'da silahlı adamlar tarafından kaçırılma ve 3.5 saat rehin tutulması sırasında yaşadıklarını detaylarıyla aktarıyor. 
     
</TEXT>
</DOC>
