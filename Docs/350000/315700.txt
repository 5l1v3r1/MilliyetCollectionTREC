<DOC>
<DOCNO> 315700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun33.html </URL>
<DATE> 2005/02/16/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Rum Basını Erdoğan, Papadopulos'un görüşme talebini 5 kez reddetti 
</HEADLINE>
<TEXT>

     Başbakan Tayyip Erdoğan'ın, Rum lideri Tasos Papadopulos'un görüşme talebini beş kez reddettiği bildirildi. 
     Rum Fileleftheros gazetesi, Rum yönetimi tarafından Erdoğan'a, üçüncü şahıslar aracılığıyla tam beş kez görüşme talebinde bulunulduğu, ancak Türkiye Başbakanının bu talepleri geri çevirdiğini kaydetti. 
     Fileleftheros, "Erdoğan'dan beş kez hayır" başlıklı haberinde, Rum yönetimi tarafından Erdoğan ile Papadopulos arasında görüşme yapılmasına ilişkin taleplerin yaz aylarında başladığını ve aralık ayındaki AB zirve toplantısı arefesinde yoğunlaştığını belirtti. 
     Rum yönetiminin her seferinde, bu görüşmelerin kamuoyundan uzak, gerek Erdoğan-Papadopulos arasında gerek daha alt düzeyde gerekirse de her ikisinin paralel bir biçimde gerçekleştirilebileceği mesajını da ilettiği öne sürülen haberde, Erdoğan-Papadopulos görüşmesine ilişkin ilk yoklamanın İspanyol Dışişleri Bakanı Miguel Angel Moratinos tarafından, geçen yaz ayında Ankara'yı ziyareti sırasında yapıldığı kaydedildi. 
     Eylül ayından itibaren ise üç ülkenin, AB'ye katılım tarihi alması çerçevesinde, Erdoğan-Papadopulos görüşmesinin yararı olabileceğini belirterek, Türkiye'yi ikna etmeye çalıştıklarını, görüşme talebine ilişkin son girişimin ise Aralık'taki AB Konseyi toplantısı sırasında bizzat Rum yönetimi tarafından gerçekleştirildiğini yazdı. 

ANKA 
     
</TEXT>
</DOC>
