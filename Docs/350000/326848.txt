<DOC>
<DOCNO> 326848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/guncel/gun13.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu'ya tarikat suçlaması 
</HEADLINE>
<TEXT>


ANKARA Milliyet 

İmam hatip liseleri mezunlarına da polis olma yolunu açan Polis Eğitim Merkezleri kurulması ve üniversite mezunu 10 bin yeni polis alınmasını öngören yasa tasarısı, TBMM Genel Kurulu'nda kabul edildi. CHP İzmir Milletvekili Hakkı Ülkü, İçişleri Bakanı Abdülkadir Aksu'yu Emniyet teşkilatının yönetimini, "Edirne'de imam iken tanıştığı, şimdi ABD'de oturan seyyar vaize" teslim ettiğini iddia etti. ABD'de yaşayan Fethullah Gülen'i kastettiği ifade edilen Ülkü, Aksu'nun "derhal istifa etmesi ve Yüce Divan'da yargılanması" gerektiğini savundu. Aksu, emniyette yükselmenin liyakat ve kıdemin birlikte değerlendirilmesiyle gerçekleştiğini söyledi. CHP Konya Milletvekili Atilla Kart, Emniyet teşkilatında da cemaat-tarikat ilişkisine dayanan yapılaşmaya gidildiğini ileri sürdü. 


</TEXT>
</DOC>
