<DOC>
<DOCNO> 319150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/spor/axspo01.html </URL>
<DATE> 2005/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
24 ayar kartal 2-1 
</HEADLINE>
<TEXT>


Tümeri'in ustalık kokan golü Beşiktaş'ı rahatlattı. Emre'nin müthiş aşırtması beraberliği sağladı. Carew, tekrar edilen penaltıyı kaleciye nişanladı, kazanılan ikinci penaltıyla ağları sarstı 


90 dakika 

BİLAL MEŞE 

Maç mı izledik, gerilim filmi mi Futbol için her şey mükemmeldi. Taa ki, 87. dakikaya kadar... Futbol bu, neyin ne olacağını önceden kestirmek çok zor Özellikle ikinci yarıda inanılmaz gerginliklere tanıklık ettik. Futbolda tribünlere kulaklarınızı tıkamayı beceremiyorsanız vay halinize... Carew'in ilk penaltısını kurtaran Şenol'u bu pozisyonda alkışladım. Ancak ikinci penaltı golünden sonra tribünlerle el - kol hareketleriyle diyaloğa girmesini ona hiç yakıştıramadım. 
Diğer üzücü bir tablo ise Şenol'un tahriklerine kapılan seyircilerin, sahaya inişiydi. Beşiktaş yine başına iş aldı. Maçın bitimine üç dakika kala deniz tarafındaki tribünden sahaya atlayan seyirciler, bizce büyük sorumsuzluk örneği sergilediler. Yedek futbolculara saldıran bu kendini bilmez taraftarlar, Beşiktaş'ın sahasının kapanacağının farkında bile değiller. 

Tümer golünü yarattı 
Rıza Çalımbay'ın işbaşı yapışıyla birlikte Beşiktaş'taki çıkış zor da olsa devam etti. Ligin alt sıralarında çırpınan Sakaryaspor, hem iyi direndi, hem de oyunun belli bölümlerinde iyi oynadı, Kartal'a ecel terleri döktürdü. 
Seyirci desteğini arkasına alan Beşiktaş, 6. dakikada Carew ile ilk pozisyonunu buldu. Tümer sağdan ceza alanına giren Carew'i topla buluşturdu. Norveçli futbolcu altı pasa kadar indi. Yerden sert vurdu, ancak top Veysel'e çarpınca Beşiktaş mutlak golden oldu. 
16. dakikada soldan kazanılan korner atışını Tümer kullandı. Veysel'in kafa şutunda Abdülkadir son anda çataldan topu çıkardı. 
Beşiktaş'ın baskısı 18. dakikada golü getirdi. Ronaldo orta alanı geçti. Sağında hareketlenen İbrahim Toraman'ı gördü. Tecrübeli futbolcu, ceza alanına süzülen Tümer'in koşu yoluna topu yuvarladı. Tümer savunmayı geçip, soluyla köşeyi gördü 1-0. 

Cordoba'nın hatası 
Beşiktaş'ın bu gol sevinci fazla sürmedi. 25. dakikada Sakaryaspor savunmasından çıkan uzun topu Cordoba, kalesini terk ederek ayakla uzaklaştırdı. Ancak kısa düşen topu Emre orta sahadan Cordoba'nın boş bıraktığı kaleye gönderdi 1-1. 
Emre'nin golünden sonra rakibine oranla biraz daha atak gözüken Sakaryaspor, kora kor bir mücadele ortaya koydu. Veysel'i Aytaç ile, Carew'i Cemil ile markaj altına alan Sakaryaspor, M'Bayo'nun çabuk oyunuyla sonuca gitmeye çalıştı. Ne var ki, 81. dakikada İbrahim Üzülmez soldan indi Carew'i gördü. Bu oyuncu ceza alanına girdi, Ragıp tarafından düşürüldü. Karar penaltı. Atışı Carew gole çevirirken, orta hakem Vedat Yüksel, Siyah - Beyazlı futbolcuların ceza alanına girdiğini tespit etti ve atış tekrar edildi. Carew topu kaleci Şenol'a nişanlarken, hem saha içinde hem de tribünde gerginliğe neden oldu. 
87. dakikada bu kez Ahmet Dursun göbekten Carew'i kaçırdı. Mesut'tan sıyrılmaya çalışan Carew, penaltı noktası üzerine indi, vurdu. Top kaleciden döndü. Orta hakem ikinci kez penaltı noktasını gösterdi. Ahmed Hassan ile uzun süre atış için tartışan Carew bu kez affetmedi 2-1. 
Orta hakem Vedat Yüksel'i pek tanımıyoruz. Acemi olduğu her halinden belli... Düşünün ilk yarının sonlarına doğru Beşiktaş'ın kazandığı bir frikik atışı, Yüksel'in acemi hareketleri nedeniyle üç dakikada kullanılabildi. Bu vuruşta Yüksel kartını kullanmış olsaydı, atış da bu kadar gecikmezdi. 

'Zoru başardık' 

ORHAN YILDIRIM 

Beklediği gibi oldu 
SAKARYASPOR karşısında zorlanmalarına rağmen üç puan almayı başaran Beşiktaş Teknik Direktörü Rıza Çalımbay, her futbolcunun üzerine düşen görevi yerine getirdiğini belirtti. Maçın zorlu geçeceğinin bilincinde olduklarını söyleyen Çalımbay, "Rakibimiz can derdindeydi. Bizim de kaybetmememiz gerekiyordu. Sakarya beklediğimiz gibi çıktı. Kazanamasaydık, Galatasaray maçı çok zor olacaktı" dedi. 

'Beşiktaş iyiydi' 
CAREW ile maç öncesinde görüştüğünü, kendisine iyi oynayacağına dair söz aldığını vurgulayan Rıza hoca, "Geldiğim günden beni en iyi maçını Sakarya karşısında oynadı" diye konuştu. Sakaryaspor Teknik Direktörü Şaban Yıldırım ise gol bölgelerinde soğukkanlı davranamadıkları için başarılı olamadıklarını söyledi, Beşiktaş'ın iyi bir oyun ortaya koyarak kazandığını ifade etti. 

Maçın hakemi 
Dengesizdi 
ORTA hakem Vedat Yüksel penaltı dakikalarına kadar dengeli ve doğru kararlar veriyordu. İlk penaltı düdüğünü de yerinde çaldı. Hatta Carew'in vuruşunu tekrarlatması doğruydu, çünkü iki Beşiktaşlı ceza alanına girmişti. Ancak tekrarda da, başta kaleci Şenol olmak üzere, ihlaller vardı. İkinci penaltı kararında ise hata yaptı. Mesut, Carew'i ceza alanının dışında formasından çekti. Üstelik Norveçli devam edip, topu kaleciye nişanladı. Ama Yüksel, gol olmayınca faule ve penaltıya hükmetti. Mesut da boşuna atılmış oldu. 

İşte o adamlar 

87. dakikada kaleci Şenol'a küfür edip, kavgaları başlatan güvenlik görevlisi apar topar kaçırıldı. Serdal'ın burnunu, kafa atarak kıran diğer görevli de MİLLİYET objektifine yakalandı 

VEDAT DANACI 

Cesaret buldular 
BJK İnönü Stadı'nda dün yaşanan olayların kıvılcımını, stadın güvenliğini sağlamakla görevli bir personel çaktı. 87. dakikadaki penaltı sırasında önce Şenol'a küfür eden görevliye, kale arkasında ısınan Sakaryaspor'un yedekleri müdahale etmek istedi. Bu sırada Serdal'a kafa atan Beşiktaş'ın özel güvenliklerinden birinden cesaret bulan birkaç Siyah - Beyazlı taraftar da sahaya indi, Sakaryalı futbolculara saldırmaya çalıştı. 

Ameliyat oluyor 
ÖZEL emniyet görevlileriyle yumruklaşan Serdal'ın yediği kafa sonucu burnunun kırıldığı açıklandı. Taksim İlkyardım Hastanesi'nden rapor alan oyuncu saldırganlar hakkında şikayetçi oldu. Serdal'ın bugün Sakarya'da ameliyat olacağı bildirildi. Siyah - Beyazlılar ise güvenlik mensubunun adını açıklamazken, kulüp çalışanını kaçırırcasına olay bölgesinden uzaklaştırdıkları dikkati çekti. Maçı tatil eden hakem, 10 dakikalık bir beklemenin ardından karşılaşmayı yeniden başlattı. 

Kabadayılık 
KARŞILAŞMANIN ardından iki takım oyuncuları bu kez soyunma odasında kapıştı. Burada da iki takımın kalecisi Ramazan ile Şenol yumruklaştı. Hızını alamayan Sakaryasporlu Şenol, Beşiktaş soyunma odasının önüne kadar giderek, "Beşiktaş formasının arkasına sığınma, dışarı çık" diyerek meydan okudu. Bunun üzerine Siyah - Beyazlı futbolcuların kapının önüne çıkarak Şenol ile kavgaya devam ettikleri öğrenildi. 

Ve saha kapanıyor 

Beşiktaş, gözlemci ve temsilcilerin, taraftarların sahaya girişini ve hakem aleyhine küfürlü tezahüratları rapor etmeleri nedeniyle 1 maç ceza alacak 

CEMAL ERSEN 

Şenol da suçlu 
İNÖNÜ Stadı'nda yaşanan kavga olayı ve maç boyunca hakem aleyhine sürekli küfürlü tezahürat yapılması, gözlemci ve iki temsilci tarafından federasyona rapor edildi. Temsilciler Ata Özer ve Baykal Kazancıoğlu ile gözlemci Ali Kunak'ın raporlarında söz konusu olayları ve kötü tezahüratı yazdığı, hakem Vedat Yüksel'in emniyetin sağlanması için soyunma odalarına gittiği de vurgulandı. Ayrıca raporlarda Sakaryaspor kalecisi Şenol'un tribünleri tahrik eden davranışının olayların başlamasına yol açtığı da belirtildi. 

Ağır fatura 
BEŞİKTAŞ'IN, bu sezon sahasında oynadığı maçlarda çıkan olaylar ve küfürlü tezahüratlar nedeniyle sürekli ceza aldığı, bu kez de her iki suçtan Disiplin Kurulu'na gideceği öğrenildi. Disiplin talimatının "saha olayları" başlıklı 33. maddesine göre işlem görecek olan Siyah - Beyazlı kulüp, bilindiği gibi İnönü Stadı'nda oynadığı son Denizlispor karşılaşmasındaki küfürlü tezahürat nedeniyle 20 milyar lira ceza verilmişti. Beşiktaş'ın, bu kez de 1 maç kapatma ve 50 milyar ceza alacağı kaydedildi. 

Yönetim aklandı 

Beşiktaş Mali Genel Kurulu dün gerçekleşti. Bilgili ve Demirören yönetimlerinin üç ayrı dönemi tek tek oylandı, kongre üyeleri ibra ederek geçmiş dönemdeki hesapları onayladı 

Seba dediler 
BEŞİKTAŞ'TA merakla beklenen mali genel kurul dün yapıldı, Serdar Bilgili ve Yıldırım Demirören yönetimleri ibra oldu. Üç ayrı dönemin ayrı ayrı oylandığı kongrede ayrıca, Süleyman Seba adının Fulya projesine verilmesi için de önerge sunuldu. Bu da ayrı olarak oylandı ve kabul gördü. Kongrenin başlangıcında kürsüye çıkan Başkan Yıldırım Demirören, hatalarının olabileceğini belirtti, camiaya birlik, beraberlik çağrısında bulundu. 

Muhalefetten eleştiri 
BAŞKANIN ardından kürsüye çıkan eski başkan adayı Fikret Orman, sert açıklamalar yaptı. Kulübün mali disiplin altına alınması gerektiğine dikkat çeken Orman, Yıldırım Demirören'i, "Boşat gitsin deniyor. Ama hala yerinde oturuyor. Beşiktaş Başkanı bunu konuştu mu, o adam orada oturmayacak, ya da başkan konuşmayacak'' sözleriyle eleştirdi. Diğer başkan adayı Hasan Arat ise son 5 yılda 120 milyon doların üzerinde bir paranın harcandığına dikkat çekti. 

'Don Kişot değilim' 
OYLAMA sonrasında Başkan Demirören, Beşiktaş'a yakışır bir kongreyi tamamladıklarını söyledi. Siyah - Beyazlı takım üzerine oyunlar oynandığını vurgulayan Demirören, "Bu oyunlar hakemler ve Muhittin Boşat tarafından oynanıyor ve Boşat istifa etmeli' diyorum. Ama tek başıma olmaz. Ben Don Kişot değilim" yorumunu yaptı. Bosque'ye tazminat ödemeyeceklerini de söyleyen Demirören, İspanyol hocaya 1 milyon Euro maaş verileceğini ifade etti. 

Tartışılan kongre 

MALİ kongre tamamlandı, ama tartışması sürüyor. Bilgili ile Demirören yönetimlerinin ibralandığı genel kurulda, Divan Başkanı Ali Rıza Dizdar'ın yanlış yaptığı iddia edildi. Oylama sırasında Dizdar'ın, "ibra edenler" sorusunun ardından, "ibra etmeyenler" sözünü söylemediği belirtildi. Divan Başkanı ise bunun gerçek dışı olduğunu vurguladı. Bu ispatlanırsa genel kurulun iptal edilebileceği ifade edildi. 

Kartal'ın borcu 48 milyon 

BEŞİKTAŞ Yönetim Kurulu üyesi Can Akın Çağlar, Beşiktaş Futbol Yatırımları A.Ş.'nin toplam 48 milyon dolar borcu olduğunu açıkladı. Futbol A.Ş. dışında, dernek olarak Siyah - Beyazlı kulübün 2005 yılı bütçesinin 25 trilyon 760 milyar lira olduğu kabul edildi. 31 trilyon lira olarak gerçekleşen 2004 harcamalarına göre, bütçede 5 trilyon 332 milyar liralık bir kısıtlama göze çarptı. 


</TEXT>
</DOC>
