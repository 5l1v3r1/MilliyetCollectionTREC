<DOC>
<DOCNO> 329471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonyas04.html </URL>
<DATE> 2005/04/01/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Boston'da "tüm zamanların en İyi 10 Türk filmi" gösterime girecek 
</HEADLINE>
<TEXT>

     ABD'de bu yıl dördüncüsü düzenlenen Boston Türk Filmleri Festivali bugün başlıyor. Perdelerini Berlin Film Festivali'nde Altın Ayı ödülü kazanan 1964 yapımı ünlü ''Susuz Yaz'' filmi ile açacak olan festival, 10 Nisan'a kadar devam edecek. 
     Açılışına New York Başkonsolosu Ömer Önhon'un da katılacağı festivalde Ankara Sinema Derneği tarafından belirlenen tüm zamanların en İyi 10 Türk filminin gösteriminin yapılacağı kaydedilirken, Boston Globe ve Boston Phoenix gibi Amerikan gazetelerinin de festivale büyük ilgi gösterdiği belirtiliyor. 
     Boston Güzel Sanatlar Müzesi'nde 1-10 Nisan tarihleri arasında düzenlenecek festivalin kurucusu ve direktörü Erkut Gömülü, yaptığı açıklamada, 2001 yılında başlayan ve her yıl biraz daha büyüyen festival ile çağdaş Türk sinemasının seçkin örneklerini ve Türk yönetmenlerini ABD'de tanıtmaktan büyük gurur duyduklarını söyledi. Gömülü, bu yılki festival programının son 40 yılda çekilen unutulmaz Türk filmlerini görmek isteyenler için de eşsiz bir fırsat oluşturduğunu kaydetti. 
     Festival kapsamında gösterime sunulacak olan filmlerin ilk olarak 39. Karlovy Vary Film Festivali'nde gösterildiğini hatırlatan Gömülü, Türk sinemasının son yıllarda Nuri Bilge Ceylan, Zeki Demirkubuz, Fatih Akın, Neco Çelik, Ferzan Özpetek gibi genç yönetmenlerle yeni bir ivme kazandığını belirtti. 
     Festival kapsamında çağdaş Türk filminin en güzel örneklerini seyircilerle paylaşmaktan büyük mutluluk duyduklarını kaydeden Gömülü, bu yılki festivalin yönetmenliğini Metin Erksan'ın yaptığı 1964 yapımı ''Susuz Yaz'' filmiyle başlayacağını ve uluslararası festivallerde büyük ses getiren Nuri Bilge Ceylan'ın ''Uzak'' filmiyle sona ereceğini ifade etti. 
     Festivalde ayrıca, Atıf Yılmaz'ın ''Selvi Boylum Al Yazmalım'', Ömer Lütfi Akad'ın ''Gelin'', Yavuz Turgul'un ''Muhsin Bey'', Yılmaz Güney'in ''Umut'', Ömer Kavur'un ''Anayurt Oteli'', Zeki Ökten'in ''Sürü'', Zeki Demirkubuz'un ''Masumiyet'' ve Şerif Gören'in ''Yol'' filmleri de gösterilecek. Festivalde en iyi 10 Türk filmi dışında yönetmenliğini Reha Erdem'in yaptığı 'İnsan Nedir ki ' isimli filmin gösterimi de yapılacak. 
     
</TEXT>
</DOC>
