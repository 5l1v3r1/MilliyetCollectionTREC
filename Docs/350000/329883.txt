<DOC>
<DOCNO> 329883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/soneko04.html </URL>
<DATE> 2005/04/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yüksek büyüme dış dengeyi bozup iç dengeyi düzeltti... 
</HEADLINE>
<TEXT>

     Ekonomide 2004 yılında kaydedilen yüksek büyüme iç dengeyle ilgili göstergelerdeki olumlu gelişmeyi hızlandırırken, dış dengeyle ilgili kritik göstergelerdeki olumsuza gidişi ise önleyemedi. Türkiye, büyümenin yapısı gereğince GSMH'ye oran olarak tarihinin en yüksek ithalatını yaptı, cari işlemler açığı rekor kırdı, dış borçluluk azaldı ancak kısa vadeli dış borçların GSMH'ye oranı arttı. İç dengede ise vergi yükü 2003'le aynı kalırken, iç borç, brüt ve net kamu borç stokunun milli gelire oranları ise azaldı. 
     Türkiye ekonomisinin sabit fiyatlarla yüzde 9.9'luk yüksek bir büyüme kaydettiği 2004 yılında cari fiyatlarla milli geliri GSMH 428.9 katrilyon liraya 299.5 milyar dolar ulaştı. Cari fiyatlarla TL bazında yüzde 20.3, dolar bazında ise yüzde 25.2'lik bir büyüme kaydedilmesi, uluslararası karşılaştırmalarda kullanılan Türkiye ile ilgili bazı göstergelerin de tahmin edilenden daha aşağı inmesine yol açtı. 
     
     DIŞ DENGE GÖSTERGELERİ 
     2004 yılındaki yüksek büyümenin en önemli sonucu 15.5 
     milyar dolara ulaşan cari işlemler açığı oldu. Cari işlemler açığının dolar bazında GSMH'deki büyümeden çok daha yüksek seyretmesi yüzünden 2003 yılında yüzde 3.4 olan cari işlemler açığının GSMH'ye oranı geçen yıl yüzde 5.2'ye yükseldi. 2004 yılına kadar bu oran en yüksek noktaya yüzde 4.9'la 2000 yılında çıkmıştı. Cari işlemler açığının temel nedeni olan ithalattaki artış GSMH büyümesinden hızlı seyrettiği için, ithalatın GSMH içerisindeki payı da ilk defa yüzde 30'u aştı ve yüzde 32.5'e kadar çıktı. Türkiye neredeyle milli gelirinin üçte biri kadar ithalat yaptı. İthalatın GSMH'ye oranı 2003 yılında yüzde 29 düzeyinde gerçekleşmişti. 2004 yılında yapılan ihracatın GSMH'ye oranı ise yüzde 21.1 düzeyinde gerçekleşti. 2002 ve 2003 yıllarında yüzde 19.8 olan ihracatın GSMH içerisindeki payı 2001 yılında yüzde 21.8 düzeyinde gerçekleşmişti. Buna göre Türkiye ekonomisindeki yüksek büyümeye rağmen GSMH'ye oran olarak 2001 yılı düzeyine çıkamadı. İthalatın GSMH'ye oranının ihracattan çok daha hızlı yükselmesi nedeniyle dış ticaret açığının GSMH'ye oranı da yüzde 9.2'den yüzde 11.4'e çıktı. Bu nedenle de 2003 yılında yüzde 3.4 olan cari işlemler açığının GSMH'ye oranı geçen yıl yüzde 5.2'ye kadar tırmandı. 2004 sonunda 161.7 milyar dolara kadar çıkan dış borç stokunun GSMH'ye oranı ise yüzde 60.8'den yüzde 54'e kadar geriledi. Ancak stok içerisinde yer alan ve 2004 sonunda 31.9 milyar dolara ulaşan kısa vadeli dış borçların GSMH'ye oranı yüzde 9.6'dan yüzde 10.7'ye yükseldi. 2003 yılında 7 milyar dolan iken 2004 yılında 7.1 milyar dolara çıkan dış borç faiz ödemelerinin GSMH'ye oranı ise yüzde 2.9'dan yüzde 2.4'e gerileyerek olumlu bir seyir izledi. 
     
     BORÇ VERDİLERİ İYİLEŞTİ 
     2004 yılında 194 katrilyon liradan 224 katrilyon liraya 
     yükselmesine rağmen iç borç stokunun milli gelire oranı yüzde 54.3'ten yüzde 52.3'e indi. İç borç stokunun GSMH'ye oranı 2001 yılında yüzde 69.2'ye kadar yükselmiş 2002 yılında yüzde 54.5'e imiş, 2003 yılında da aynı düzeyde kalmıştı. Bir yıl aradan sonra stokun GSMH'ye oranı geçen yıl yeniden düşme eğilimine girdi. Hazinenin iç ve dış borç stokunun toplamından oluşan kamu net borç stokunun GSMH'ye oranı ise yüzde 79.3'ten yüzde 73.8'e geriledi. 2003 sonunda 316.4 katrilyon lira olan kamu brüt borç stokunun GSMH'ye oranı 2001 yılında yüzde 100.8'e kadar tırmanmış, 2002 yılında yüzde 88.2'ye inmişti. Kamu brüt borç stokuna, konsolide bütçe dışındaki kuruluşların da borçları eklenerek ve Merkez Bankası'nın net iç varlıkları, kamu kesiminin mevduatlarıyla, İşsizlik Fonu'nun varlıklarının indirilmesiyle bulunan kamu net borç stokunun GSMH'ye oranı ise yüzde 70.5'ten yüzde 63.5'e indi. 
     
     VERGİ YÜKÜ ARTMADI 
     Bu arada konsolide bütçe kapsamında tahsil edilen vergi gelirlerinin GSMH'ye oranı ise 2003 yılında olduğu gibi yüzde 23.6 düzeyinde kaldı. 
     
</TEXT>
</DOC>
