<DOC>
<DOCNO> 306770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonspo08.html </URL>
<DATE> 2005/01/15/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Hido 7 sayı attı, İbrahim sadece 2 dakika sahada kaldı... 
</HEADLINE>
<TEXT>

     ABD Profesyonel Basketbol Ligi'ne NBA TSİ bu sabaha karşı yapılan 11 maçla devam edildi. 
     Doğu Konferansı Güneydoğu Grubu'nda aldığı 19 galibiyetle 3. sırada bulunan Orlando Magic, deplasmanda geçen yılın şampiyonu Detroit Pistons'a 101-94 yenildi. 
     Sahaya ilk 5'te çıkan ve 34 dakika forma giyen Hidayet Türkoğlu, 7 sayı, 6 ribaunt, 1 asist ve 1 top çalmayla oynadı. 
     Magic'te Steve Francis, 31 sayı, 9 ribaunt ve 8 asistle takımının en skorer oyuncusu olmasına rağmen 17'şer sayı atan Grant Hill ve Jameer Nelson ile birlikte takımının yenilgisini engelleyemedi. 
     Geçen yıl NBA'de şampiyon olan Detrot Pistons, Magic karşısında 21. galibiyetini alırken, Doğu Konferansı Merkez Grubu'nda 2. sıradaki yerini korudu. 
     Pistons'ta 26 sayı atan Richard Hamilton'un yanı sıra, 19 sayı ve 9 ribauntla double-double kaçıran Chauncey Billups galibiyeti getiren oyuncu oldu. 
     
     İBRAHİM SADECE 2 DAKİKA SAHADA KALDI 

     İbrahim Kutluay'ın bu sezon başında transfer olduğu Seattle Supersonics, sahasında Golden State Warriors'u 103-84 yenmeyi başardı. 
     Batı Konferansı Kuzeybatı Grubu'nda liderliğini sürdüren ve bu sezon oynadığı 34 maçtan 25 galibiyet alan Supersonics, Warriors karşısında da iyi bir oyun sergileyerek 26. galibiyetine ulaştı. 
     Supersonics'te Kutluay, sadece 2 dakika sahada kalırken varlık gösteremedi. 
     22 sayı ve 4 asistlik performans sergileyen Ray Allen ve 19 sayı, 5 ribaunt ve 6 asistle maçı tamamlayan Antonio Daniels, Supersonics'in galibiyetinde etkili oldular. 
     Golden State Warriors'ta Speedy Claxton'un 27 sayı ve 7 asist, Troy Murphy'in ise 20 sayı ve 13 ribauntluk oyunları galibiyet için yeterli olmadı. 
     
     ZAZA'NIN 11 SAYISI BUCKS'A YETMEDİ 

     NBA'de oynayan Türk pasaportlu Gürcü asıllı oyuncu Zaza Pachulia, takımı Milwaukee Bucks'ın Washington Wizards'a 105-103 yenildiği maçta 11 sayı atmayı başardı. 
     Zaza, 24 dakika forma giydiği karşılaşmada 11 sayının yanı sıra 5 ribaunt aldı ve 2 de top çaldı. 
     Bucks'ta Michael Redd, 20 sayıyla takımının en skorer oyuncusu oldu. 
     
     Ligde diğer maçlarda alınan sonuçlar şöyle 

     Indiana Pacers-Phoenix Suns 101-83. 
     Philadelphia 76'ers-Toronto Raptors 106-96. 
     Memphis Grizzlies-Charlotte Bobcats 109-89. 
     Boston Celtics-Atlanta Hawks 106-94. 
     New Orleans Hornets-Portland Trail Blazers 112-106. 
     San Antonio Spurs-Dallas Mavericks 98-95. 
     Minnesota Timberwolves-Denver Nuggets 93-83. 
     Los Angeles Clippers-Miami Heat 114-112. 
     
</TEXT>
</DOC>
