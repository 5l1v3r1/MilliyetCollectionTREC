<DOC>
<DOCNO> 344358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sontur14.html </URL>
<DATE> 2005/05/20/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Define bulmak için bahçe satın aldı 
</HEADLINE>
<TEXT>

     Bilecik’in Gölpazarı İlçesi’nde, 3 oda dolusu altın olduğunu öne sürdüğü bahçeyi sahibinden satın alan kişi, müze müdürlüğünden aldığı yasal izinle araziyi kazdırıyor. 
     AA muhabirinin aldığı bilgiye göre, adını açıklamak istemeyen kişi, Gölpazarı-Bilecik Karayolu’nun 14. kilometresinde, mülkiyeti Ömer Rıfkı Demir’e ait 4.7 dönüm meyve bahçesinin 10-20 metre altında eski dönemlere ait 3 oda dolusu altın olduğu iddiasıyla, bu kişiden arsayı satın aldı. 
     Bahçeyi Demir’den 100 bin YTL’ye satın aldığı öğrenilen kişi, daha sonra Söğüt İlçesi’nde bulunan Müze Müdürlüğü’nden tarihi eser bulmak amacıyla kazı yapma izni aldı. 
     Kazı sırasında güvenlik önlemi alınması için Gölpazarı Kaymakamlığı’na da başvuran kişi, 10 gün önce iş makinesi ve işçilerin yardımıyla bahçeyi kazdırmaya başladı. 
     Kaymakamlık tarafından görevlendirilen jandarmanın aldığı güvenlik önlemi altında kazı çalışmaları süren ve şu ana kadar 8 metre kazılan bahçede, henüz define bulunamadı. 
     
</TEXT>
</DOC>
