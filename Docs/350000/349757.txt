<DOC>
<DOCNO> 349757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sontur03.html </URL>
<DATE> 2005/06/07/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Topbaş, Çin Halk Cumhuriyeti'ne gitti... 
</HEADLINE>
<TEXT>

     İstanbul Büyükşehir Belediye Başkanı Kadir Topbaş, "Birleşik Kentler ve Yerel Yönetimler Toplantısı"na UCLG katılmak üzere Çin Halk Cumhuriyeti’ne gitti. 
     Atatürk Havalimanı’ndan THY’ye ait tarifeli uçakla Pekin’e hareket eden Topbaş, ziyaretine ilişkin yaptığı açıklamada, 6 ayda bir yapılan UCLG Yönetim Kurulu toplantısına Başkan Vekili ve Ortadoğu ve Batı Asya Bölge Teşkilatı MEWA Başkanı olarak katılmak için Çin’e gittiğini belirtti. 
     Topbaş, bu vesileyle İstanbul’un kardeş şehri Şanghay’a da uğrayacaklarını dile getirerek, burada İstanbul’la ilgili görüşmeler yapacaklarını kaydetti. 
     Özellikle Şanghay ve Pekin’in kentsel dönüşüm açısından çok ciddi gelişmeler gösterdiğini vurgulayan Topbaş, "Çok ciddi ve modern çalışmalar yaptılar. Bir mimar olarak onu takip edeceğim" dedi. 
     Topbaş, olimpiyatların yapılacağı Pekin’deki hazırlıkları özellikle görmek istediklerini belirtti. 2012 olimpiyat oyunlarının İstanbul’da düzenlenmesini istediklerini hatırlatan Topbaş, bu nedenle Pekin’deki hazırlıkların kendilerine önemli bir kapı aralayacağını söyledi. 
     Ziyaretlerine Güney Kore’nin başkenti Seul’u da katmak istediklerini ifade eden Topbaş, "Ama orada bir talebimiz vardı. 
     Güney Kore’nin Eximbank’ı tarafından bir talep almıştık. Biz de kendilerine şunu söyledik ’Taksim-Yenikapı metrosunun kredi anlaşmasını imzalamaya geliriz’ diye. Ancak henüz yetişmemiş. Birkaç hafta sonraya sarktığı için o geziyi iptal ettik" diye konuştu. 
     Topbaş ve beraberindeki heyet 11 Haziran Cumartesi günü yurda dönecek. 
     
</TEXT>
</DOC>
