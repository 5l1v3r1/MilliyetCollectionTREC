<DOC>
<DOCNO> 336340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/spor/spo04.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Artık durmak yok' 
</HEADLINE>
<TEXT>


Trabzonspor'da tüm hesaplar kalan 6 maçın da kazanılması üzerine yapılıyor. Şenol Güneş, "Ankaragücü'nü yenmeliyiz. İlk hedef Devler Ligi'ne katılmak" diyerek futbolcularını uyardı 

ADNAN SUNGUR DHA 


Türkiye Kupası'na yarı finalde havlu atan Trabzonspor rotasını Şampiyonlar Ligi'ne çevirdi. İlk hedefini Galatasaray'ı geçerek ikinci sıraya yerleşmek olarak belirleyen Bordo - Mavili takım kalan 6 maçını da kazanmak için tek yumruk oldu. Teknik Direktör Şenol Güneş bugün Ankaragücü ile Avni Aker Stadı'nda oynayacakları maç öncesi futbolcularıyla bir toplantı yaparak uyarılarda bulundu. 
Ligde kalma mücadelesi veren Başkent ekibinin puan için sahaya çıkacağına dikkat çeken Güneş, "Artık puan kaybı istemiyorum. Çok dikkatli olmalıyız" dedi. Tecrübeli hoca, "Kalan 6 maç da final niteliğinde geçecek. İlk finali Ankaragücü ile oynayacağız. Rakibimiz canını dişine takarak mücadele edecek. İyi futbol oynayarak kazanmak zorundayız. Böylece hem taraftarımıza kendimizi affettiririz hem de Fenerbahçe maçı öncesi moral buluruz" diye konuştu. 
Başkan Atay Aktuğ ise "Kendi sahamızda kaybettiğimiz puanlar bize pahalıya patladı. Bundan sonra hiç kayıp vermeden hedefimize doğru yürümeliyiz" ifadesini kullandı. 

Yattara'dan Güneş'e söz 

Son haftalarda sergilediği performansla büyük şaşkınlık yaratan Yattara'ya teknik heyetten sert uyarı geldi. Şenol Güneş önceki gün düzenlediği basın toplantısında, "Sözleşmeli oyuncumuz ve hiçbir yere gidemez. Ayrılmayı aklından çıkarmalı" diyerek eleştirdiği Gineli futbolcu ile özel bir görüşme yaptı. Güneş'in, "Böyle devam edersen 18'e bile giremezsin" diyerek çıkıştığı Yattara'nın, "En kısa sürede toparlanacağım" sözünü verdiği öğrenildi. 

Sarı tehlike 

Bordo - Mavililer dünkü son idmanla Ankaragücü hazırlıklarını tamamladı. İki maçlık cezası biten Erdinç bugün 11'de sahaya çıkacak. Sakat Lee Young'un yerine de Volkan forma giyecek. Gökdeniz ise cezası yüzünden takımdaki yerini alamayacak. Bu arada 3'er sarı kartı olan Petkoviç, Özgür, Erdinç, Hasan Üçüncü ve Celalettin kart görmeleri halinde Fenerbahçe maçında cezalı duruma düşecek. 

Teşekkürler çocuklar 

İRFAN KURTULMUŞ 

Trabzon Lisesi, Danimarka'nın Skaebek kentinde yapılan Dünya Liselerarası Futbol Şampiyonası'dan gümüş madalya ile dönüyor... Temsilcimiz dün oynanan nefesleri kesen final maçında İran temsilcisine penaltı atışları sonunda 4-1 yenilerek Dünya İkincisi oldu. 
Statü gereği 80 dakika üzerinden oynanan maçta Ediz ve Aziz'le iki kez gole çok yaklaşan Trabzon Lisesi, rakip kaleciyi aşmayı başaramayınca normal süre golsüz kapandı. Kurallara göre doğrudan penaltı atışlarına geçildi. Hüseyin topu ağlara gönderirken, Ediz ve Ali penaltıyı kaçırdı. Maçı 4-1 kazanan İran ekibi şampiyon oldu. Rakibiyle oynadığı ilk maçı 1-0 kaybeden temsilcimiz 2 yıl önce Çin'de Dünya Şampiyonu olmuştu. 


</TEXT>
</DOC>
