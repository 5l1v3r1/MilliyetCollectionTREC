<DOC>
<DOCNO> 312398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonsiy12.html </URL>
<DATE> 2005/02/04/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Debre Ermeni soykırımı iddialarını bağımsız bir kuruluş araştırsın 
</HEADLINE>
<TEXT>

     Fransa Ulusal Meclis Başkanı Jean-Louis Debre, Ermeni soykırımı iddialarının uluslararası bağımsız bir kuruluş tarafından araştırılmasını önerdi. 
     Türkiye'ye resmi ziyaretini sürdüren Debre, beraberinde Fransa Meclisi'nde temsil edilen iktidardaki Halk Hareketi Birliği'nden UMP Bernard Accoyer, Sosyalist Parti'den Jean-Marc Ayrault, Fransa Demokrasi Birliği'nden UDF Herve Morin ve Komünist Parti'den Alain Bocquet ile TBMM AB Uyum Komisyonu Başkanı Yaşar Yakış ve üyelerle biraraya geldi. TBMM Dışişleri Komisyonu Başkanı Mehmet Dülger'in de katıldığı görüşme, görüntü alınmasının ardından basına kapalı olarak sürdü. 
     Alınan bilgiye göre, görüşmede, Ermeni soykırımı iddiaları ile Türkiye'nin AB üyeliği konusunda Fransa'da referandum yapılması konuları ele alındı. 
     Fransa Meclis Başkanı Debre, Ermeni soykırımı iddialarının uluslararası bağımsız bir kuruluş tarafından araştırılmasını önerdi. Bu araştırmayı, içinde bilim adamlarının da bulunduğu, ''BM, NATO, Avrupa Konseyi kuruluşların yanı sıra İsviçre'den bir grubun'' yapabileceğini ifade eden Debre, soykırım iddialarının gerçek olup olmadığının böylece tespit edilebileceğini kaydetti. 
     AB Uyum Komisyonu Başkanı Yaşar Yakış, ''soykırım'' olarak nitelendirilen bazı eylemlerin doğru olup olmadığı incelenmeden Ermeni soykırımı olmuş varsayılarak yapılacak değerlendirmenin yanlış olduğunu belirterek, Türkiye'nin, tarihçilerin çalışmasına karşı olmadığını, bu konuda arşivlerini açtığını, ancak ermeni tarafının arşivlerini açmadığını söyledi. 
     Komisyon Üyesi CHP İstanbul Milletvekili Onur Öymen, bu konuda benzeri bir toplantının Viyana'da yapıldığını ancak ikinci toplantıya Ermeni tarihçilerin katılmadığını belirterek, Türkiye'nin bu konuda arşivlerini açtığını, elindeki bilgi ve belgeleri incelemeye sunduğunu söyledi. 
     ''Bu öneriniz, daha önce hangi ülkeye karşı yapılmış '' diye soran Öymen, tarihi olaylar üzerinden siyasi karar vermenin yanlış sonuçlara yol açacağını savundu. Öymen'in, ''Ermeni soykırımı konusunu araştırmadan, öğrenmeden neden parlamentonuzdan bu konuda yasa çıkardınız '' sorusuna Debre, ''Bunları bırakalım bir kenara...Geçmişi unutmak lazım. Biz size AB yolunda yardımcı olmak istiyoruz'' karşılığını verdi. 
     
     ''AVRUPA'NIN SINIRLARI DEĞİŞECEK'' 
     Fransa Parlamentosu'nun ''2007 yılından sonra AB'ye üye olacak ülkelerin katılımı konusunda referandum yapılmasını'' içeren kararı da görüşmelerde gündeme geldi. 
     CHP'li Öymen, bugüne kadar üye olan hiçbir ülke için referandum yapılmadığını belirterek, kararın, ''Türkiye'ye karşı alındığını, bunun Türk kamuoyunda kırgınlık yarattığını'' söyledi. 
     AB'ye üye olacak Romanya, Bulgaristan, Hırvatistan için böyle bir prosedürün işlemeyeceğini söyleyen Öymen'e Debre, referandumun daha önce başka ülkeler için de yapıldığını, Türkiye'nin katılımıyla Avrupa'nın sınırlarının değişeceğini belirtti. Debre, bu konuda Fransızların görüşüne başvurmanın yararlı olacağını vurguladı. 
     
     YARDIM ÖNERİSİ 
     AB Uyum Komisyonu'nun çalışmaları hakkında bilgi alan Debre, ''bu süreçte Türkiye'ye nasıl bir yardımda bulunabileceklerini'' sordu. Debre, Komisyon'un çalışmalarına yardımcı olmak amacıyla istendiği takdirde uzmanlarını Türkiye'ye gönderebileceklerini veya Komisyon temsilcilerine Fransa'da gerekli desteği verebileceklerini söyledi. 
     Debre, AB uyumu için çıkarılan yasaların uygulanıp uygulanmadığını ve Meclis'in uygulamada yetkisi olup olmadığını da sordu. AB Uyum Komisyonu Başkanı Yaşar Yakış, yasaların uygulamasında aksaklık görüldüğünde bunu Hükümet'e iletebildiklerini, ayrıca Dışişleri Bakanı Abdullah Gül başkanlığında Adalet ve İçişleri bakanlarının da bulunduğu komisyonun çıkarılan yasaları izlediğini ve Bakanlar Kurulu'na bilgi sunduğunu anlattı. 
     
</TEXT>
</DOC>
