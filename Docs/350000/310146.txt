<DOC>
<DOCNO> 310146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/yazar/bila.html </URL>
<DATE> 2005/01/28/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
CHP'de durum 
</HEADLINE>
<TEXT>


CHP kurultayına bir gün kala durum nedir 
Önce şu saptamayı yapalım 
Kurultay yarışı Deniz Baykal ile Mustafa Sarıgül arasında... 
Muhalefetin bir aday üzerinde birleşmesi çabaları sonuç vermedi ama Baykal'ın karşısına birden fazla aday çıkması olasılığı da yüksek değil. 
Aday olma şansı en yüksek olan yine Mustafa Sarıgül... 
Diğer aday adayları Zülfü Livaneli ve Hurşit Güneş vazgeçebilirler. 
Neden vazgeçebilirler 
Bir yandan aday olmak için 260 delegenin açık desteğini almanın zorluğu, diğer yandan, "Baykal mı, Sarıgül mü" sorusu karşısında, gönül rahatlığıyla "Sarıgül" diyemedikleri için... 
Zülfü Livaneli'nin ortaya çıkmasının temel nedeni, delegelere Baykal-Sarıgül seçenekleri dışında üçüncü bir seçeneği de sunmaktı. Baykal'ı da, Sarıgül'ü de desteklemeyecek delegelere bir adres olmaktı. Ancak, böyle bir adaylığın neye veya kime hizmet edeceği konusunda da Livaneli cephesinde bir iç huzuru yok. 
Bu da vazgeçmek için bir başka etken olarak sayılabilir. 
Sarıgül'ün durumuna gelince... 
Baykal'ın karşısında aday olma şansına en fazla sahip olan isim. CHP'yi kurultay platformuna çeken isim de Sarıgül. Bu bakımdan, CHP lideri Baykal'la kurultayda yarışması gereken isim de o... 
Sarıgül kendinden emin konuşuyor ve davranıyor. Kurultay yarışını kazanacağından kuşkusu olmadığını belirtiyor. Bu yargısını ifade ettikten sonra neye dayandığını da açıklıyor 
"Benim, delege arasında sanıldığından daha fazla desteğim var. Gizli oyum çok." 
Sarıgül'ün en önemli handikapı yine Şişli Belediyesi ile ilgili tasarruflar olacaktır. Sarıgül'ün yardımcısı Osman Arslan'a soruşturmayı yürüten Mülkiye müfettişince işten el çektirilmesi önemlidir. Bunu AKP'nin oyunu gibi yorumlamak büyük hatadır. Müfettişlerin el çektirme yetkileri vardır. Bu siyasi değil, idari bir karardır. Belediye Başkanı olarak Mustafa Sarıgül'ün, "Görevden alınan ben değilim, başkan yardımcısı. Demek ki benimle ilgili bir şey yok" diyerek, kenara çekilmesi doğru bir tutum değildir. El çektirilen yardımcısıdır. Aksine bu olayın üzerine gitmesi ve açıklığa kavuşturması görevidir. Ya yardımcısından hesap sormalı, ya da tasarrufa karşı çıkmalıdır. 
Baykal cephesinde durum ise şöyle özetlenebilir... 
CHP lideri, yeniden seçileceğinden emin görünüyor. Baykal cephesinde, sorunun saptırıldığı düşüncesi h kim. Parti dışında estirilen rüzg rla, bazı iddiaların perdelenmesi ve CHP'nin maceraya sürüklenmesinin istendiği vurgulanıyor. 
Son güne girildiğinde Baykal, daha şanslı konumda görünüyor. 
Buna karşın CHP lideri, kurultayı kazansa da sonrası için bir değişim ve yenilenme projesini uygulamaya koyması gerektiği bir gerçek. Partinin demokratikleşmesi, vitrinin değiştirilmesi merkez yönetime halkla, yoksulluk içindeki geniş kesimlerle samimi bağlar kurabilen, birikimli, dinamik, genç, düşünce ve proje üretebilen, Türkiye'yi ve dünyayı iyi okuyabilen bir kadroyu getirerek, değişimi kendisinin başlatması en doğru yol gibi görünüyor. 



</TEXT>
</DOC>
