<DOC>
<DOCNO> 317111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/spor/yersen.html </URL>
<DATE> 2005/02/21/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Oynamadan kazanmak 
</HEADLINE>
<TEXT>



Bu galibiyet Trabzonspor ve Şenol Güneş için piyangonun büyük ikramiyesi gibiydi. Zirve yarışında rakiplerin firesiz yoluna devam ettiği dönemde berbat bir oyunla maç kazanmak, doğrusu ancak "iyi şans" sözcükleriyle nitelendirilebilirdi. 
Şampiyonluk mücadelesi veren bir takımın dün sahada kilitlenip kalmasını, Yattara'nın sıkı markajda silinip gitmesine, Gökdeniz'in bu sezonun en etkisiz oyununu sergilemesine bağlamak ne derece yanlışsa, Şenol Güneş'in istediklerini yapamama gerekçesi olarak zemininin bozukluğunu ve başkentin deniz seviyesinden yüksekliğini göstermesi ilginçti Çünkü Trabzonspor'un hocasının, Gençlerbirliği'nde Ziya Doğan'ın doğru hamlelerine karşılık verememesiydi bu berbat görüntünün asıl nedeni... 
Gençlerbirliği'nin rakibin önemli silahlarına karşı aldığı önlemler, orta alandaki baskılı oyunu, Trabzonspor'un elini - kolunu bağlamaya yetti. Şovuyla tribünleri ayağa kaldıran Yattara, kendisini gölge gibi izleyen Uğur karşısında doğru dürüst bir orta bile yapamadı. Bu sinir bozucu takibe Şenol Güneş 84. dakikada son verdi. Sol kanatta Celalettin'in tek olumlu hareketi, Fatih'in, El Saka'nın üzerinden golü yapmasına yetti. Lee kendi yarı alanından çıkma fırsatı bulamadı. Bordo - Mavili ekibin bu bölgede rakibe direnmeye çalışan tek ismi Hüseyin kaldı. O da zaman zaman bocaladı, yıldı. 

Beceriksizlik 
Gençlerbirliği'nin Ziya Doğan ile doğru işler yapmaya başladığı ortada. Ancak dünkü Trabzonspor karşısında puan alamamasının gerekçesi tek kelimeyle beceriksizlikti. Youla ve Mustafa Özkan'ın gol vuruşlarındaki acelecilikleri galibiyeti engelledi. Takım olarak ortaya koyulan mücadelenin karşılığı yenilgi değildi Başkent ekibi için. Disiplini, hırsı ve istekli oyunuyla Trabzon'u yenmesi sürpriz olmazdı, ama olmadı. 
Ziya hocanın vardır elbet bir bildiği ama Skoko gibi Türkiye'nin en iyi orta saha oyuncularından birini kulübede tutmasına ben anlam veremiyorum. İkinci yarıda oyuna girdikten sonra isabetli top kullanan, hücuma zenginlik katan bir Skoko'nun Gençlerbirliği'ne katkısını herkes gördü. 
Bu ikilinin karşılıklı zamana ihtiyacı olabilir ama Gençlerbirliği'nin böyle bir lükse sahip olduğunu söylemek pek doğru olmaz. 



</TEXT>
</DOC>
