<DOC>
<DOCNO> 329346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonsiy18.html </URL>
<DATE> 2005/04/01/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
AP Türkiye raportörü Eurlings Türkiye'nin AB yolu açık 
</HEADLINE>
<TEXT>

     Avrupa Parlamentosu Türkiye Raportörü Camiel Eurlings, "Türkiye'nin AB yolu açık" dedi. 
     Türkiye-AB ilişkileri konusunda Brüksel'den yayın yapan haber-bilgi portalı ABHaber.com'a açıklamalarda bulunan Camiel Eurlings, Türkiye'ye olumlu mesajlar gönderdi. 
     Camiel Eurlings Ankara-AB Komisyonu arasındaki Uyum Protokolü ile ilgili uzlaşının, Türkiye'nin AB ilişkilerinin düzelmesi ve gelişmesi yönünde çok önemli bir adım olduğunu belirtti. 
     Hollandalı Hristiyan Demokrat Eurlings, müzakerelere başlarken karşılıklı güvene dayalı ilişkiler kurulması gerektiğinin önemini anımsattı. Rum bandıralı gemilerin kesinlikle Türkiye'ye girebilmesi gerektiğini kaydeden AP Türkiye Raportörü, Kıbrıs için çözümün acilen bulunmasının önemini vurgulayarak bu çözümün Kıbrıs'ın birleşmesi olduğunu açıkladı. 
     Türkiye'nin AB'ye girdiğinde gerçek bir şans elde edeceğini belirten Eurlings, Kıbrıs konusunun Türkiye'nin AB üyeliğinde hep sorun yaratacağını sevgi, saygı ve kardeşliğin ancak birleşmeyle sağlanabileceğini belirtti. 
     Müzakerelerin 3 Ekim'de başlaması gerektiğini bildiren Eurlings, Türkiye'nin üç yıl içinde çok büyük gelişmelere imza attığını ancak hala pürüzlerin olduğunu dile getirdi. 
     İşkencenin kaldırılmasının ertelenmemesi gerektiğine dikkat çeken Eurlings, kadın haklarının ihlali ve dinsel özgürlükler konularında da düzeltmelerin ve gelişmelerin devam etmesi gerektiğini kaydetti. Son olarak, tüm bu pürüzler ortadan kalkarsa Türkiye'nin Avrupa Birliği yolunun açık olduğunu vurguladı. 

     
</TEXT>
</DOC>
