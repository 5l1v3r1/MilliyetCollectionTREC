<DOC>
<DOCNO> 301925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonspo06.html </URL>
<DATE> 2004/12/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İbrahim Kutluay yine forma giyemedi, Zaza 8 sayıyla oynadı... 
</HEADLINE>
<TEXT>

     ABD Profesyonel Basketbol Ligi'ne NBA , 7 maçla devam edildi. 
     İbrahim Kutluay'ın yine yedekler arasında yer alıp forma giymediği maçta Seattle Supersonics, sahasında Philadelphia 76ers'a 114-107 yenildi. 
     Seattle'da, maçın 2. en skorer ismi olan Ray Allen'ın 32 sayı, 3 ribaunt ve 8 asist, Luke Ridnour'un da 16 sayı, 5 ribaunt ve 9 asistlik çabaları, galibiyet için yeterli olmadı. 
     Sixers'da ise, maçın en skorer ismi Allen Iverson, 34 sayı, 9 ribaunt ve 7 asist, bu sezonki en yüksek sayısına ulaşan Willie Green, 20 sayı, 3 ribaunt ve 3 asistle takımlarını galibiyete taşıdılar. Böylece Sixers, üstüste 3. galibiyetini almış oldu. 
     
     ZAZA, 8 SAYIYLA OYNADI 

     Gürcü asıllı Türk vatandaşı Zaza Pachulia, takımı Milwaukee Bucks'ın Houston Rockets'ı 115-87 yendiği maçta, 29 dakika forma giydi. 
     Bu süre içinde 8 sayı, 12 ribaunt 4 hücum, 8 savunma ve 3 top çalmalık oyun çıkaran Pachulia, 2 sayılık atışlarda 9'da 3, serbest atışlarda ise 4'de 2 isabet buldu. 
     Milwaukee Bucks'da Michael Redd, 28 sayı, Desmond Mason da 24 sayıyla takımın yıldızı oldular. 
     Rockets'da ise Tracy McGrady'nin 20 sayı, Bob Sura'nın da 19 sayı ve 10 ribaundu galibiyet için yeterli olmazken, Çinli oyuncu Yao Ming, 10 sayıyla yetindi. 
     
     KOBE BRYANT 48 ATTI, LAKERS BU SEZONKİ EN YÜKSEK SKORUNU YAPTI 

     Los Angeles Lakers, sahasında Toronto Raptors'ı 117-99 yenerek bu sezonki en yüksek skoruna ulaştı. 
     48 sayıyla bu skora en çok katkıda bulunan Kobe Bryant'ı, 18 sayı ve 9 ribauntlu Caron Butler izledi. 
     Toronto'da ise Rafer Alston, 13 sayı ve 11 ribauntla en çok sayı üreten isim oldu. 
     Cleveland Cavaliers, deplasmanda Atlanta Hawks'ı 111-102 yendi ve son 4 maçında 3. galibiyetini aldı. 
     Henüz 20 yaşına giren LeBron James, 40 sayı, 9 ribaunt ve 7 asistle bu skora en çok katkıda bulunan isim oldu. Jeff McInnis ve Litvanyalı Zydrunas Ilgauskas da 20'şer sayıyla dikkati çeken oyuncular oldular. 
     Hawks'da ise Al Harrington, 31 sayı, 6 ribaunt ve 4 asistle bu sezonki en yüksek sayısına ulaştı ancak takımını yenilgiden kurtaramadı. 
     Ligde ayrıca San Antonio Spurs, Phoenix Suns'ı 115-94, New Jersey Nets, Chicago Bulls'u 84-80, Dallas Mavericks de Boston Celtics'i 113-94 yendi. 
     Lige, TSİ yarın sabaha karşı yapılacak 9 maçla devam edilecek. 
     
</TEXT>
</DOC>
