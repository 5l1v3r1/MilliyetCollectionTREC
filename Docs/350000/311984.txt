<DOC>
<DOCNO> 311984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun40.html </URL>
<DATE> 2005/02/03/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Sünni Ulemalar Seçimler meşru değil 
</HEADLINE>
<TEXT>

     Irak'taki yaklaşık 3000 Sünni din adamını bünyesinde barındıran Sünni Ulema Komitesi'nin sözcüsü Dr. Muhammed Beşşar El Feyzi, 30 Ocak'ta yapılan seçimlerin meşru sayılamayacağını söyledi. 
     Dr. El Feyzi, İtalya'da yayımlanan Corriere della Sera gazetesinde yayımlanan demecinde, ''Yeni hükümete de, teröristlere de hayır. Seçimler meşru değildir. İşgal güçleri ülkemizden çıkmadıkça, kurulacak hükümete herhangi bir şekilde katılmamız söz konusu olmayacaktır'' dedi. 
     El Feyzi, seçimleri boykot etmiş olmaları ile Ebu Musab Zerkavi'ye bağlı teröristlerin de seçimlere karşı çıkmış olmalarının aynı kategoriye yerleştirilemeyeceğini belirterek, şöyle konuştu 
     ''Bizler, her türlü şiddete karşıyız. Terörü net bir şekilde kınıyoruz. Bizim El Zerkavi gibi bir teröristle de işimiz yok. O, Irak düşmanı bir yabancı konumundadır. Onun barbar terörizm anlayışı ile bizim ülkemizin işgalcilerine karşı verdiğimiz kurtuluş savaşı birbiriyle karıştırılmamalı.'' Dr. El Feyzi, iddiaların aksine, Irak'taki seçimlere katılım oranının yüksek olmadığını savunarak, şunları söyledi 
     ''Katılım oranının yüzde 60 olduğu, teyide muhtaç bir iddiadan ibarettir. Birleşmiş Milletler raporlarında bu türden bir veriye rastlamadım. Yerel ve uluslararası basın, bu konuda Amerikalıların ve onların işbirlikçi müttefiklerinin yaptıkları propagandaya kendilerini kaptırmış görünüyor. 
     Çoğunluğun iradesinin ortaya çıktığı savunulamaz. Katılım oranı doğrulansa bile, en azından 6 milyon Iraklı oy kullanmamıştır. Seçimlerde usulsüzlükler de yapılmıştır. Örneğin Zafranya köyünde, sandık başına giden herkese birer hediye verildiğini biliyoruz''. 
     Sünni Ulema Komitesi sözcüsü Dr. El Feyzi, ülkeyi 2005 sonundaki seçimlere hazırlamak üzere oluşturulacak olan kurucu meclise Sünnilerin de dahil edilmesi biçimindeki öneriyi de geri çevirerek, ''Amerika önderliğindeki koalisyon güçleri Irak'tan çekilmedikleri sürece, kurulacak yeni hükümete de herhangi bir surette katılmamız söz konusu olmayacak. Hiç kimse bize bir şey sunacak konumda değildir. Burası bizim ülkemizdir. Zamanı geldiğinde kendi kendimizi yönetme işini de gerçekleştiririz. Bu bizim en meşru hakkımızdır'' dedi. 
     Dr. El Feyzi, seçimler öncesinde geçici Irak Başbakanı olarak görev yapmış İyad Allavi'nin, koalisyon güçlerinin Irak'tan çekilmelerinin bir takvime bağlanabileceği biçimindeki sözlerini de ''sadece bir propaganda'' olarak niteleyerek, sözlerini şöyle sürdürdü 
     ''Allavi ve yandaşları, aylardır, seçimlerin yapılmasının ardından Amerikalıların Irak'tan çekileceklerini söylüyorlardı. Şimdi ise bu iş için öncelikle Irak'taki yeni polis gücünün güçlendirilmesi gerektiğini söylüyorlar.'' 
     
</TEXT>
</DOC>
