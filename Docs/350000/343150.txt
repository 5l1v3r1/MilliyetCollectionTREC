<DOC>
<DOCNO> 343150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/guncel/gun01.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde yeni hedef genç Arap turistler 
</HEADLINE>
<TEXT>


Kültür ve Turizm Bakanlığı, Batı ülkelerinin ardından, şimdi de Arap turistleri çekmek için seferberlik başlattı. Genç Araplara yönelik tanıtım kampanyalarına 2 milyon dolar ayrıldı 

Şükran Pakkan - İstanbul 

Kültür ve Turizm Bakanlığı'nın Arap turistlere yönelik "yakın pazar stratejisi" kapsamında, Ortadoğu ülkelerindeki pazar payını artırmayı hedefleyen broşürler bastırılacak, gazetecilerle seyahat acenteleri Türkiye'ye davet edilecek. Özellikle 30 yaş altı genç kuşağa yönelik bir Türkiye imajı yaratılması, güvenli bir tercih olduğunun vurgulanması, termal, alışveriş, yayla ve eğlence turizmine yönelik arz yaratılması hedefleniyor. Tanıtımlarda özellikle Karadeniz'deki yayla turizmi öne çıkarılacak. Uluslararası sağlık alanında hizmet veren kuruluşları anlatan bir katalog da hazırlanıyor. Termal turizmle ilgili özel tanıtım kampanyaları da en kısa sürede başlatılacak. 

Apart oteller 
Ayrıca Arapça bilen elemanlarla hizmet sunulması sağlanacak. Arapça bilen turist rehberleri yetiştirilecek. Charter uçak seferleri için de görüşmeler sürüyor. Orta vadede ise Arap turistin tercihlerine uygun apart oteller yapılması gündemde. 
Dışişleri Bakanlığı ise, 1 Mayıs-31 Ekim tarihleri arasında Körfez ülkelerinden gelen turist sayısını artırmak amacıyla 3 ay geçerli vizenin sınır kapılarında verilmesini sağladı. 
Suudi Arabistan'dan Türkiye'ye gelen turist sayısı 2003'te yüzde 6.4 artarak 23 bin 676'ya yükselmişti. Kültür ve Turizm Bakanı Atilla Koç, Arap turist sayısında yüzde 100 artış beklese de bakanlık uzmanları bu oranın yüzde 20 olacağı görüşünde. Bu yılın ocak - nisan döneminde ise yüzde 28'e varan artış gerçekleşti. 


</TEXT>
</DOC>
