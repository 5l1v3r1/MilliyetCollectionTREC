<DOC>
<DOCNO> 313674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/spor/spo03.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın kredili yaşamı 
</HEADLINE>
<TEXT>


Galatasaray Yönetimi'nin, transfer taksitleri ve primleri verememesi futbolcuları zora soktu. Ev ve araba taksitlerini ödeyemeyen Sarı-Kırmızılılar'ın, bankalardan bireysel kredi almaya çalıştığı öğrenildi 

ERHAN TELLİ 


Büyük sıkıntı var 
ŞAMPİYONLUK yarışında Fenerbahçe ile kıran kırana bir mücadeleye girişen Galatasaray'da, maddi kriz doruk noktaya tırmandı. Futbolcuların transfer taksitleri ve primlerinin yaklaşık 5.5 aydır ödenmemesi nedeniyle özel hayatlarında büyük sıkıntılarla karşı karşıya kaldıkları öğrenildi. Sarı - Kırmızılılar'ın, borçlarını ödemek için yeni çareler aradığı bildirildi. 

Kredi başvurusu 
SÖZLEŞME şartlarına güvenip, ev ve araba alan Galatasaraylı oyuncuların, senet dönemlerini kaçırmaları nedeniyle bankalara kişisel kredi başvuruları yaptığı iddia edildi. Düşük faizle kredi alıp, borçlarını kapatmak isteyen Sarı - Kırmızılılar'ın, bu sayede zaman kazanmayı planladığı vurgulandı. Yönetimin ödeme yapmasının ardından banka borçlarının kapatılacağı belirtildi. 

Bir hafta süre 
ÇAYKUR Rizespor maçı öncesinde futbolcuların kendi aralarında durum değerlendirmesi yapıp, bir hafta bekleme kararı aldığı öğrenildi. Sıkıntılarını Teknik Direktör Hagi'ye tek tek anlatan futbolcuların, ödeme yapılmaması durumunda Sakarya karşılaşması için kampa girmemeyi düşündükleri iddia edildi. Yönetim bu gelişme üzerine ödeme sözü verdi. 

'Hakeme tükürmedim' 

LUBE AYAR 

Hagi ifade verdi 
GALATASARAY Teknik Direktörü Hagi, 4 yıl önce maçta kendisine kırmızı kart gösteren hakem Erol Ersoy'a tükürdüğü ve hakaret ettiği gerekçesiyle hakim karşısına çıktı. Şişli 7. Asliye Ceza Mahkemesi'nde 1.5 yıl hapis cezası istemiyle yargılanan Rumen hoca duruşmaya avukatlarıyla katıldı ve tükürmediğini belirtti. Hagi "Orta hakemin yanında birçok kişi vardı. Kargaşa esnasında ne olup bittiğini bilemiyorum. Sadece hakeme bana niçin kırmızı kart gösterdiğini sordum. Hakeme tekme atmadım ve tükürmedim" diye konuştu. 

4 yıl beklendi 
10 Mart 2001'de Ali Sami Yen'de Galatasaray'ın, Gençlerbirliği'ni 2-1 yendiği maçtan sonra Şişli Cumhuriyet Başsavcılığı'nca hakkında "devlet memuruna hakaret", "müessir fiil" ve "yayın yoluyla hakaret" suçlarından 1.5 yıl hapis cezası istemiyle dava açılan Hagi 4 yıldır ifade veremiyordu. Ersoy ise ifadesinde, "Hagi üzerime yürüyüp bacağıma tekme attı, yüzüme tükürdü. Daha sonra röportajlarında 'hırsız' diyerek bana hakaret etti" demişti. Duruşma dosyadaki eksiklerin giderilmesi amacıyla ertelendi. 

Ribery'den ilk açılış 

Topla buluştu 
GALATASARAY'IN büyük umutlarla renklerine kattığı Fransız yıldız Ribery, Sarı - Kırmızılı takımla birlikte dün ilk kez antrenmana çıktı. Çift kale maçta hareketli görüntüsüyle beğeni toplayan genç futbolcunun bir şutu direkte patladı. Ribery'nin takım arkadaşlarına hemen uyum sağlaması gözlerden kaçmadı. Teknik Direktör Gheorghe Hagi, çift kale maç sırasında yıldız adayını dikkatli gözlerle izledi. 

Golcüler coştu 
SARI - Kırmızılılar'ın golcüleri Hakan Şükür ile Necati dünkü idmanda performanslarıyla teknik kadroyu büyüledi. İki golcü 11 - 9 biten çift kale maçta birbirinden şık gollere imza attı. Milli maçlar nedeniyle ülkelerine giden Hakan Yakın, Tomas ve Song çalışmaya katılmazken, Çanakkale Dardanel'den transfer edilen genç kaleci Fevzi sakatlığı nedeniyle dinlendirildi. 

Kapı cezası yolda 

ALİ Sami Yen Stadı görevlilerinin, Gaziantep maçında kapıları açarak içeri biletsiz seyirci alması nedeniyle Galatasaray Kulübü, Profesyonel Futbol Disiplin Kurulu'na sevk edildi. Talimatlara aykırı davrandığı gerekçesiyle savunması istenen Sarı - Kırmızılılar'a 500 milyar liraya kadar ağır para cezası verilebileceği bildirildi. Maçın gözlemcisi Yavuz Karaozan ve temsilci Gazenfer Doğu'nun gelişmeyi rapor ettiği de öğrenildi. 


</TEXT>
</DOC>
