<DOC>
<DOCNO> 347556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo42.html </URL>
<DATE> 2005/05/31/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Gaziantepspor Saffet Susic ile anlaşmaya çalışıyor... 
</HEADLINE>
<TEXT>

     Yeni sezona güçlü bir kadroyla girmenin hesaplarını yapan Gaziantepspor, teknik direktör arayışlarını sürdürüyor. 
     Nurullah Sağlam’ın yeni sezonda çalışmayacağını açıklamasının ardından teknik direktör arayışlarına giren kırmızı-siyahlılar, Konyaspor’u çalıştıran ve yeni sezonda takımıyla sözleşme yenilemeyen Saffet Susiç’le anlaşmaya çalışıyor. 
     Kulüp yetkililerinden alınan bilgiye göre, Saffet Susiç’le prensipte anlaşma sağlandı. Detayları görüşmek üzere bugün İstanbul’da Kulüp Başkanı Celal Doğan’la bir araya gelmesi beklenen Susiç’in, Fransa’daki işlerinin uzaması nedeniyle bu görüşme gerçekleşmedi. 
     Yetkililer, Susiç’in, Gaziantepspor’da çalışmaya sıcak baktığını ancak çocuklarının, Fransa’da süren eğitimi nedeniyle düşünmek için süre istediğini, büyük ihtimalle anlaşma yapılacağını belirttiler. 
     Celal Doğan-Saffet Susiç görüşmesinin, ilerleyen günlerde İstanbul’da gerçekleşeceği bildirildi. 
     
</TEXT>
</DOC>
