<DOC>
<DOCNO> 336177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sondun22.html </URL>
<DATE> 2005/04/23/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Asya-Afrika zirvesi sona erdi... 
</HEADLINE>
<TEXT>

     Endonezya'nın başkenti Cakarta'da yapılan Asya-Afrika zirvesi sona erdi. 
     Zirve sonunda, Asya-Afrika ''stratejik ortaklığı'' onaylanarak bir deklarasyon yayımlandı. 
     Endonezya Devlet Başkanı Susilo Bambang Yudhoyono, kapanış konuşmasında, ''Bu ortaklık sayesinde, gelecek yıllarda Asya ve Afrika'daki kuşaklar için, kültürel, sosyal ve ekonomik kalkınma mirası kuracağız'' dedi. 
     Ortak deklarasyonda, zirveye katılan ülkeler, özellikle demokrasi, insan hakları, sosyal gelişme, ekonomik büyüme, dini hoşgörü, fakirliğin önlenmesi ve doğal felaketlerden korunma gibi konularda çalışmayı taahhüt ettiler. 
     Deklarasyonda ayrıca, Filistin halkına destek verilerek, BM kararları çerçevesinde bir Filistin devletinin kurulması yönünde görüş bildirildi. 
     
</TEXT>
</DOC>
