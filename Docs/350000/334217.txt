<DOC>
<DOCNO> 334217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/soneko05.html </URL>
<DATE> 2005/04/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ergezen Bolu Dağı tüneli 2006 yılında tamamlanacak... 
</HEADLINE>
<TEXT>

     Bayındırlık ve İskan Bakanı Zeki Ergezen, ''Bolu Dağı tünelinin 2006 yılında tamamlanacağını bildirerek, ''Tünelin bitmesine engel teşkil edecek bir durum yok'' dedi. 
     Bayındırlık ve İskan Bakanı Zeki Ergezen Bolu-Abant'ta katıldığı bir toplantı dönüşünde, Abant yolunda bulunan Akçaalan Köyü'nde A.A muhabirini sorularını yanıtladı. 
     ''Bolu Dağı tünelinde gelinen son nokta nedir '' sorusu üzerine Ergezen, şunları söyledi 
     ''Bu sene Bolu Dağı Tünelinde ışık görünecek. Tünelin bir başından girip, diğer başından çıkacağız. Geçtiğimiz günlerde tünelin inşaatını yapan Astaldi firmasının yetkilileri ile geçtiğimiz günlerde bir araya geldik. 2006 yılının sonunda tünelin bitmesi konusunda mutabakata vardık. Başbakan'ın huzurunda da olayı kendilerine teyit ettirdik. Şu anda tünelin bitmesine engel teşkil edecek bir durum söz konusu değil. Ödenek sorunu yok, sigorta olayı vardı yüzde 45'inin sigortası yapıldı. Geri kalan bölümün sigortası ise Mayıs'ın 6 veya 7'sinde yapılacak'' 
     
     TÜNELİN İNŞAATINI DEPREM ENGELLEMEDİ 
     Tünelin inşaatı ile ilgili hakkedişlerin zamanında ödendiğine de işaret eden Ergezen, tünelin inşaatı ile ilgili çalışma temposunda bir gecikme olmadığını vurguladı. 
     ''İstanbul'dan Anadolu'ya yolculuk eden insanlar inşallah 2006 yılında bu tünelden geçerek yolculuk edecekler'' diyen Ergezen, göreve geldiklerinde bu işin durduğunu hatırlattı. 
     İnşaatın durmasının sebeplerine de değinen Ergezen, şunları anlattı 
     ''Tünelin inşaatının durmasının tek sebebi Bolu-Düzce depremi değildi. Tünelin inşaatını deprem engellemedi. Olayın içinde başka şeyler vardı. Bunun boyutları çok büyük. İş tamamıyla kilitlenmişti. Tabi bakanlık olarak elimizi cidden taşın altına koyduk. Yüzde 50'si 60'ı bitmiş olan bir tünelin mutlaka bitirilmesi gerekiyordu. Biten kısımlara yapılan harcamalar büyük harcamalardı. Bu harcamaların boşa gitmemesi gerektiği inancıyla bu işin bitirilmesine karar verdik. Bu tünelin inşaatının bu aşamaya gelmesi için yaptığımız toplantıları bir ben, bir İtalyan elçisi ve bazı bürokratlar bilir. Bolu Dağı tüneliyle ilgili olarak bu aşamada rahatız.'' 
     
     TESİSLERİN DURUMU 
     İstanbul'dan Ankara'ya kadar olan bölünmüş yolların tamamının bitirileceğine de dikkat çeken Ergezen, yolların kısa sürede bitirilmesi için bütün ekiplerin seferber edileceğini söyledi. 
     Ergezen, Bolu Dağı güzergahında bulunan tesislerin sahiplerinin tünelin açılması ile birlikte kendi tesislerinin geleceğini merak ettiklerini belirterek, ''Bazı tesislerin sahipleri bana gelerek, tesislerinin geleceğini sordular. Onlar merak etmesinler bu sorunun çözümü içinde çalışıyoruz. Onlar yine işlerini yapmaya devam edecekler'' diye konuştu. 
     
     2007 YILINDA 15 BİN KİLOMETRE YOL 
     Türkiye'nin normal süreç doğrultusunda 2007 yılının sonunda seçime gideceğini hatırlatan Ergezen, şöyle devam etti 
     ''2007 yılına gelindiğinde Türkiye 15 bin kilometre bölünmüş yola kavuşmuş olacak. Bugüne kadar yaptığımız bölünmüş yol çalışmaları ile 5 bin kilometreyi geçtik. Türkiye'deki toplam bölünmüş yollarımız ise 8 bin kilometreyi geçti. İlkbahar'ın gelmesi ile birlikte çalışmalarımız hız kazanacak. Türkiye bu süreçten sonra bir şantiyeye dönecek. 15 bin kilometre olan hedefimiz değişmeyecek. Ancak Türkiye'nin hedefi 15 bin kilometrenin üzerindedir. 2007 yılından sonra da 3 bin kilometre yol daha yaparsak bölünmüş yolla ilgili ihtiyaçlar karşılanmış olacak. Bu konuda çok ciddi bir organizasyon gerekli. Biz bu süreçte bir şey daha yapıyoruz. Beton yol çalışmasına başladık. Beton asfalt daha uzun ömürlü oluyor. Bu konudaki çalışmalarımızın bazıları ihale aşmasına geldi. Ayrıca, bütün yolları ağaçlandıracağız. Bu sene 2 milyon ağaç alınması için ihale yaptık. Ankara'dan yola çıkan bir insan otoyoldan İstanbul'a kadar Abant yolunu çevreleyen ormanlar gibi ağaçların içinde yol alacak.'' 
     
     TÜRKİYE'NİN DEPREMSELLİĞİ 
     Ergezen, Afet İşleri Genel Müdürlüğü'nün Türkiye'nin depremselliğini gösteren bir harita hazırladığını ve ilk defa deprem şurasını topladıklarını hatırlatarak, buna paralel olarak Afet İşleri Genel Müdürlüğü'nün Bayındırlık Müdürlükleri ile ortaklaşa hareket ederek, illerde bulunan, özellikle resmi binaların durumlarını incelediğini kaydetti. 
     Afet İşleri Genel Müdürlüğü'nün Türkiye genelinde kamu binalarının depreme dayanıklılığını araştırmaya başladığını da söyleyen Ergezen, ''Özellikle okullar ve resmi binalara ağırlık veriliyor. Türkiye'nin her yerinde kamu binalarına yönelik çalışma yapıyoruz. Bu çalışma kapsamında vatandaşlarımıza ait binaların durumları da ele alınacak. Bu çalışma kapsamında özellikle İstanbul'da önemli mesafe katettik'' dedi. 
     
     VİYADÜKLER 
     Abant yolunda verdiği 15 dakikalık mola sonrasında Bolu Dağı'na çıkan Bakan Ergezen, Bolu Dağı'nın Karanlık Dere kesiminde bulunan bir park alanında durarak, inşaatı süren viyadükleri izledi. 
     Ergezen, ''Tünele ait viyadüklerin Bolu-Düzce depreminde zarar gördüğü gündeme gelmişti, viyadüklerle ilgili farklı bir çalışma söz konusu mu '' sorusuna ise şu yanıtı verdi 
     ''Bolu Dağı Tüneli'nde kullanılan viyadükler ''sönümleme'' denilen bir yöntemle yerleştiriliyor. Bu viyadüklerde kullanılmak üzere Kaliforniya'dan özel bilyeler gemilerle getiriliyor. Bunların her birinin ağırlıkları 14 ton. Bunlar yatay ve düşey hareketlerde viyadüklerin zarar görmesini önlüyorlar. Bu sistem sayesinde artık, depremlerde sıkıntı yaşanmayacak. Tünelin güzergahında bir by pass yapıldığı için güzergahtan geçtiği belirtilen fay hattının da tünele bir zararı olmaz. İnsanlarımız bu konuda rahat olsunlar.'' 
     
</TEXT>
</DOC>
