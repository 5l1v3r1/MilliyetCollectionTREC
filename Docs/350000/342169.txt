<DOC>
<DOCNO> 342169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sondun39.html </URL>
<DATE> 2005/05/13/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
Fransa sinemasından Ömer Kavur için başsağlığı... 
</HEADLINE>
<TEXT>

     Fransa’nın Strasbourg kentindeki Odyssee sineması yönetimi, ünlü yönetmen Ömer Kavur’un ölümünün derin üzüntüyle karşılandığını bildirdi. 
     Strasbourg kentinde sanatsal ağırlıklı filmler göstermesi ile ünlü sinemanın müdürü Faruk Günaltay tarafından yapılan yazılı açıklamada, Kavur’un Strasbourg’da 1989 yılından bu yana düzenlenen "Türk Sinema Günleri"ne üç kez katıldığı hatırlatıldı ve ünlü yönetmenin bu kentteki Türk ve Fransız sinema severler üzerinde derin etki yarattığı belirtildi. 
     Kavur’ın en son 2003 yılında son çektiği "Karşılaşma" isimli film için Strasbourg’a geldiği ve sinema severlerle buluştuğu kaydedilen açıklamada, ünlü yönetmenin ölümünün dünya sineması için büyük bir kayıp olduğu ifade edildi. Açıklamada, Türk sinemasına ve Kavur’un tüm sevenlerine başsağlığı dilendi. 
     Strasburg kentinde bulunan Avrupa Konseyi’nin sinema kurumu Eurimages, daha önce Kavur’un 3 ortak yapımına destek vermişti. 
     
</TEXT>
</DOC>
