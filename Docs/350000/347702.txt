<DOC>
<DOCNO> 347702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/spor/spo10.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'ye kanca attı 
</HEADLINE>
<TEXT>


Diyarbakırspor'da başkanlığa talip olan Şehmus Özkan, göreve geldikleri taktirde takımın başına, Galatasaray'dan ayrılan Rumen hocayı getirmek istediklerini açıkladı 

SÜLEYMAN HATISARU 


Diyarbakırspor'da Başkan Ahmet Göksu'nun görevi bırakma kararı alması üzerine Yeşil - Kırmızılı camiayı kongre heyecanı sardı. 
Başkanlığa talip olan adaylardan Şehmus Özkan, seçim öncesi iddialı açıklamalarda bulundu. Diyarbakır'ı ligde hak ettiği yerlere taşımayı amaçladıklarını belirten Özkan, "Eğer göreve gelirsek özellikle yabancı oyuncularımızı en iyi şekilde seçeceğiz. Ukrayna'nın Dinamo Kiev ekibiyle oyuncu transferi için temastayız. İkna edebilirsek, teknik direktörlüğe de Gheorghe Hagi'yi getirmeyi düşünüyoruz" diye konuştu. 
Beşiktaş'ın gönderme kararı aldığı iki oyuncu Berkant Göktan ile Emre Aşık'ın da Şehmus Özkan'ın transfer listesinde bulunduğu öğrenildi. 

Metin Yıldız Çaykur Rize'de 

Erdoğan Arıca'nın ayrılmasının ardından teknik direktör arayışlarına yoğunlaşan Çaykur Rizespor, tercihini Galatasaray'dan kopan Gheorghe Hagi'nin yardımcılığını yapan Metin Yıldız'dan yana kullandı. Başkan Ekrem Cengiz'in İstanbul'daki ofisinde dün menajeri Doğan Ercan ile birlikte masaya oturan Yıldız ile her konuda anlaşmaya varıldı. Galatasaray'da daha önce de alt yapıda görev alan tecrübeli antrenör ile perşembe günü iki yıllık sözleşme imzalanacak. 

Samsunspor'da Sağlam bıraktı 

Samsunspor Teknik Direktörü Ertuğrul Sağlam dün Kulüp Başkanı İsmail Uyanık'la yaptığı görüşmeden sonra istifa ettiğini açıkladı. Genç çalıştırıcı takıma daha fazla katkı sağlayamayacağını düşündüğü için görevinden ayrıldığını söyledi. Sağlam'ın yerine gelmesi beklenen isim ise kulübün eski çalıştırıcılarından Yücel Uyar. Bu arada yıldız oyuncu Celil Sağır da artık Kırmızı - Beyazlı ekibe veda etmesinin zamanı geldiğini ifade etti. 


</TEXT>
</DOC>
