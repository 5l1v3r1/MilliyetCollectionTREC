<DOC>
<DOCNO> 315625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/spor/spo02.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Pierre kapıyı çaldı 
</HEADLINE>
<TEXT>


YUSUF KOBAL 


Oynamak istiyor 
FENERBAHÇE'DE Nicolas Anelka'nın transferinden sonra geri planda kalan Pierre van Hooijdonk, Real Zaragoza maçında forma giymek için Teknik Direktör Daum'a başvurdu. Hollandalı oyuncu, sakatlığının tamamen geçtiğini bildirdi, oynayabilecek güce kavuştuğunu söyledi. Alman hoca ise doktorlardan Hooijdonk'un son durumu hakkında bilgi aldıktan sonra kararını verecek. 

Daum düşünmüyor 
HOLLANDALI yıldızı kupada düşünmeyen Fenerbahçe'nin hocası, Kayserispor maçında büyük olasılıkla Hooijdonk'u kadroya alacak. Golcü futbolcunun aniden düzelmesi Daum'u sevindirirken, bir yandan da düşündürmeye başladı. Kafasındaki on birde şimdilik Hooijdonk'u düşünmeyen Alman hocanın, yedekte tutacağı oyuncusuna son bölümlerde şans verebileceği belirtildi. 

Dersimiz Zaragoza 

ZARAGOZA maçının hazırlıklarını dün tek antrenmanla sürdüren Fenerbahçe'de Teknik Direktör Daum adeta beyin yıkıyor. İspanyol ekibinin lig ve kupadaki tüm maç kasetlerini oyuncularına izlettiren ve rakibi en küçük detayına kadar anlatan Alman hoca, ardından sahada pratik çalışmaya geçti. Taktik ağırlıklı antrenmanda Daum sık sık uyarılar yaptı. Bu arada Zaragoza takımı bugün öğle saatlerinde İstanbul'da olacak. 

Stres attılar 

YOĞUN maç trafiği öncesi Fenerbahçeli oyuncular önceki gece eşleri ve kız arkadaşlarıyla birlikte Sezen Aksu ile Ata Demirer'in programını izlediler. Sevgililer gününde hoşça vakit geçiren Sarı - Lacivertli futbolcular üzerlerindeki stresi de biraz olsun attılar. 

Serhat Günah keçisi oldum 

YUSUF DURSUN 

İsyan etti 
SARI - Lacivertli ekibin genç yıldızı Serhat Akın yine çarpıcı açıklamalar yaptı. Serhat, "5 yıldır Fenerbahçe'de top oynuyorum. Şampiyonluklar yaşadım, goller attım ama yine günah keçisi ben oldum. Anlam veremiyorum. Birileri çıkıyor, televizyon ve gazetelerde 'Fenerbahçe takımı 10 kişi oynuyor, Serhat ortada yok' diyor. Peki bilmiyorlar mı bana Daum'un görev verdiğini" dedi. 

'Rahat bırakın' 
YENİ düzende işinin gol atmak olmadığına dikkat çeken genç oyuncu sözlerini şöyle sürdürdü "Artık hem defansın sağ tarafını kolluyorum, hem de orta sahaya yardım ediyorum. Arkadaşlarımın açığını kapatıyorum. Hocam memnun olduktan sonra kimseye kendimi beğendireceğim diye birşey yok. Lütfen beni rahat bıraksınlar. Beni malzeme yapmasınlar." 


</TEXT>
</DOC>
