<DOC>
<DOCNO> 301238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sondun38.html </URL>
<DATE> 2004/12/27/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Tanık anlatıyor İnsanlar su geliyor diye bağrışarak kaçıyorlardı 
</HEADLINE>
<TEXT>

     Tayland'ın Puket adasında otel yöneticiliği yapan bir Avusturyalı, Güney Asya'daki şiddetli deprem ve peşi sıra gelen dev dalgaları anlatırken, ''Sahildeki insanlar, korku içinde, su geliyor diye bağrışarak kaçmaya çalışıyorlardı'' dedi. 
     Puket adasında gördüklerini Avusturya'daki ORF radyosuna anlatan Avusturyalı Werner Karasek, ''Beş dakika içinde deniz muharebe meydanına döndü. Ama birkaç yüz metre içerlerde her şey gayet normaldi. Sular oralara yetişemedi'' diye konuştu. 
     Felaketin üzerinden 24 saat geçtikten sonra bugün denizin çarşaf gibi olduğunu, güneşin pırıl pırıl parladığını anlatan Avusturyalı otel işletmecisi, askeri devriyelerin hoparlörle yaptıkları yayınlarda turistlerden bölgeyi terk etmelerini istediklerini belirtti. 
     ''Felaketten hemen sonra polis, yağmayı önleyebilmek için kentte önlemler aldı'' diyen Avusturyalı felaket tanığı, bölgede durumun yürek parçalayıcı olduğunu söyledi. 
     CARE International adlı yardım kuruluşunun yetkililerinden Titon Mitra da durumu ''facia'' olarak nitelendirdi ve Güney Asya'da birçok bölgenin dünyayla bağlantısının koptuğunu kaydetti. 
     ''Sri Lanka'nın doğu ve güneyinde durum çok kritik'' diyen Mitra, ''İçme suyu yok, elektrik yok. Sokaklarda ceset yığınları görülüyor'' dedi. 
     
</TEXT>
</DOC>
