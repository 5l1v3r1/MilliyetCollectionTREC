<DOC>
<DOCNO> 312674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sonsiy13.html </URL>
<DATE> 2005/02/05/ </DATE>
<TIME> 20.38 </TIME>
<AUTHOR>  </AUTHOR>
<HEADLINE>
Başbakan Erdoğan, Endonezya'ya gitti... 
</HEADLINE>
<TEXT>

     Başbakan Recep Tayyip Erdoğan, Türkiye'nin Güney Asya'daki deprem bölgesine yardım eden ülkeler sıralamasında 26. olduğunu belirterek, ''Biz Türkiye'nin 26. sırada olmasını istemiyoruz. Üst sıralara çıkmasını istiyoruz. Türkiye'ye yakışan ne ise oraya çıkmalıdır'' dedi. 
     Erdoğan, tsunami felaketine maruz kalan 5 ülkeyi kapsayacak güney Asya gezisinin ilk durağı olan Endonezya'ya gitti. 
     Başbakan Erdoğan ve beraberindekileri taşıyan Türk Hava Yolları'na ait AKSU uçağı, saat 20.05'te Esenboğa Havalimanı'ndan hareket etti. 
     Erdoğan'ı Devlet Bakanı ve Başbakan Yardımcısı Abdüllatif Şener ve öteki ilgililer uğurladı. 
     Erdoğan ile birlikte Devlet Bakanı ve Başbakan Yardımcısı Mehmet Ali Şahin, Devlet Bakanı Mehmet Aydın, Sağlık Bakanı Recep Akdağ, Bayındırlık ve İskan Bakanı Zeki Ergezen, Diyanet İşleri Başkanı Ali Bardakoğlu, bazı milletvekilleri, işadamları ve gazeteciler de Endonezya'ya gitti. 
     Başbakan Erdoğan, hareketinden önce yaptığı açıklamada, ''dost ve kardeş'' diye nitelendirdiği bu ülkelere Türk halkı ve hükümeti adına taziye dileklerini bildireceğini söyledi. 
     Ziyareti sırasında, deprem bölgesinde yapacağı tespitlerin dışında devlet ve hükümet başkanlarıyla da ikili temaslarda bulunacağını kaydeden Erdoğan, şöyle konuştu 
     ''Ziyaret esnasında bizzat yerinde incelemelerde bulunacağız ve yapacağımız görüşmelerde ne gibi yardımlar yapmamızın bu bölgede fayda meydana getireceğini öğreneceğiz. Özellikle 17 Ağustos felaketini yaşamış bir ülke olarak bizdeki tecrübeyi de değerlendirmek ve bu bakışımızı oradaki tespitlerle birleştirmek suretiyle bu dostlarımıza yardımcı olmanın gayreti içinde olacağız. 
     Bakanlarımızın dışında Diyanet İşleri Başkanımızı da beraberimizde götürüyoruz. Yardım kampanyalarını ve bu işin manevi boyutunu da değerlendirmek için yanımızda götürmeyi uygun bulduk. Türkiye olarak bu büyük felakete ve bundan etkilenen yüz binlerce insana karşı duyarlılığı ortaya koymak istiyoruz.'' Türkiye'nin coğrafi konum itibariyle sık sık doğal afetlere maruz kaldığını anlatan Başbakan Erdoğan, bu nedenle Türkiye'nin bu konuda en çok duyarlı olması gereken ülkelerden biri olduğunu söyledi. 
     Bu duyarlılığı göstermede ilk anda beklenen heyecanın gösterilmediğini belirten Erdoğan, ''Bu durumdan dolayı bazı yaklaşımlar da olabilir. Fakat her zaman söylüyorum kısa bir süreç değildir, çok uzun süreçtir. Dostlarımızı yalnız bırakmamak suretiyle kendileriyle uzun soluklu yatırımı hedefleyen bir politika izliyoruz'' dedi. 
     Erdoğan, Kızılay'ın bölgedeki insani faaliyetlerini de anlatarak ayni ve nakdi yardımların Kızılay'ın hesabında toplandığını anlattı. Bu yardımların mutabık kalındıktan sonra belirli yatırımlara dönüştürüleceğini ifade eden Erdoğan, sözlerini şöyle sürdürdü 
     ''Bunlar konut, hastane, okul, yetimhane olabilir. Bazı işadamlarımız da nitekim yaptığımız görüşmede bu şekilde yaklaşım gösterdiler. Fakat şunu açık ve net ifade etmek istiyorum Türkiye Cumhuriyeti'nin Başbakanı olarak ben işadamlarımızla toplantılar yaparım ve bu toplantılarımızda işadamlarımızın bu tür felaket bölgelerine yardımda bulunmaları için öncülük de ederim, teşvik de ederim. Bunu yaparken de asla hiçbir şeyden gocunmam. Bundan hiçbir endişem yok. Huzurum var, rahatlığım var. Bu rahatlık ve huzur içinde de bunu yapıyorum. Bu tür işadamlarımızla bir araya gelmemizi hazmedemeyenler çıkabilir. Hazmedemeyenler önce psikolojik durumlarını gözden geçirmelidir. Çünkü bu iş bir hassasiyetin gereğidir. Ancak bunu bu olayın içerisinde yaşayanlar bilebilir. Gidip orada o insanların durumunu tespit ederek, onlarla yaşayarak, konuşarak, oturup, kalkarak o durumu görenler çok daha iyi bilir ve biz bunu yaşıyoruz. Bu işler sadece fildişi kulelerden seyretmekle olmaz.'' Başbakan Erdoğan, bölgeye yardım yapan ülkeler arasında Türkiye'nin 26. sırada olduğunu ifade ederek, ''Biz Türkiye'nin 26. sırada olmasını istemiyoruz. Üst sıralara çıkmasını istiyoruz. Türkiye'ye yakışan ne ise Türkiye oraya çıkmalıdır'' diye konuştu. 
     Bölgede yaşananlar karşısında sadece üzüntü duymanın yeterli olmayacağını dile getiren Erdoğan, yapılan yardımların ve ziyaretin de yaşanan üzüntünün hafiflemesinde etkili olacağını kaydetti. 
     
</TEXT>
</DOC>
