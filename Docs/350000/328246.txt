<DOC>
<DOCNO> 328246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur17.html </URL>
<DATE> 2005/03/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ayrıldığı sevgilisi oda arkadaşıyla çıkınca dehşet saçtı... 
</HEADLINE>
<TEXT>

     Hasan BÖLÜKBAŞ DHA 

      AKSARAY'da, ayrıldığı kız arkadaşının yurtta birlikte kaldığı oda arkadaşı ile çıkmasına sinirlenen üniversite öğrencisi dehşet saçtı. Oda arkadaşı 24 yaşındaki Ali Rıza Doğan'ı 7 yerinden bıçaklayarak hastanelik eden 26 yaşındaki Murat Yazıcı Ankara'ya kaçmak isterken otogarda yakalandı. Gözaltına alınan Yazıcı, çıkarıldığı mahkemece tutuklanarak cezaevine gönderildi. 
     Olay, Aksaray Kredi Yurtlar Kurumu Erkek Öğrenci Yurdu'nun önünde meydana geldi. Niğde Üniversitesi'ne bağlı Aksaray Meslek Yüksek Okulu Makine Bölümü 1'nci sınıf öğrencisi Murat Yazıcı ile aynı bölümde okuyan oda arkadaşı Ali Rıza Doğan arasında kız meselesi yüzünden tartışma çıktı. Murat Yazıcı'nın ayrıldığı kız arkadaşı aynı okulun Muhasebe Bölümü 1'nci sınıf öğrencisi 22 yaşındaki Ayşe Aysun Atmaca'nın Ali Rıza Doğan ile çıkmaya başlaması üzerine, odalarında başlattıkları tartışma kavgaya dönüştü. 
     Odalarından dışarı çıkıp, kavgaya yurdun 500 metre ilerisinde devam eden iki arkadaştan Murat Yazıcı, Ali Rıza Doğan'ı 7 yerinden bıçakladı. Murat Yazıcı olaydan sonra kaçarken, vücudunun çeşitli yerlerinden bıçaklanarak ağır şekilde yaralanan Ali Rıza Doğan ise 112 Acil Servis Ambulansı ile Aksaray Devlet Hastanesi'ne kaldırıldı. Doğan, yoğun bakım servisinde tedavi altına alındı. 
     Murat Yazıcı, Ankara'ya gitmek isterken Aksaray Şehirlerarası Yolcu Terminali'nde yakalandı. Göz altına alınan Yazıcı, çıkarıldığı nöbetçi mahkemece tutuklanarak cezaevine gönderildi. 
     
</TEXT>
</DOC>
