<DOC>
<DOCNO> 318941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/ekonomi/eko09.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis stenograf arıyor 
</HEADLINE>
<TEXT>


TEBERNÜŞ KİREÇCİ 

Türkiye Büyük Millet Meclisi TBMM oturumlarında milletvekillerinin konuşmalarını tutanaklara geçirmek için 10 stenograf alacak. TBMM Tutanak Müdürlüğü'nün stenograf ihtiyacını karşılamak amacıyla 90 kişinin başvurusu kabul edilecek. Yapılacak bir mülkat ile bu elemanların 60'ı elenecek. Geriye kalan 30 eleman stenografi kursunda eğitim görecek. 30 elemanın katıldığı kursta başarılı olan 10 eleman işe alınacak. 

Ücretsiz kurs 
En az bir yıl sürecek olan kursta her gün iki saat eğitim verilecek. Öğrenimini, belirlenen kurs süresinden erken tamamlayanlar için bir defa özel sınav yapılabilecek. Kursiyerlere, kurs süresince herhangi bir ücret ödenmeyecek, kurs için de ücret talep edilmeyecek. 

18 Mart'a kadar 
Adayların, eğitim süresi en az dört yıl olan siyasal bilgiler, iktisat, işletme, hukuk, iktisadi ve idari bilimler fakülteleri ile iletişim fakülteleri veya aynı süre eğitim veren ve bunlara denkliği Yüksek Öğretim Kurulu'nca kabul edilen yurtiçi ve yabancı üniversitelerin fakülte veya yüksek okullarından mezun olması gerekiyor. Başvurular 7 - 18 Mart arasında TBMM Personel ve Özlük İşleri Müdürlüğü'ne yapılacak. 


</TEXT>
</DOC>
