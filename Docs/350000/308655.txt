<DOC>
<DOCNO> 308655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/soneko13.html </URL>
<DATE> 2005/01/23/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Avrupalılar patron olmayı sevmiyor... 
</HEADLINE>
<TEXT>

     Kendi işini kurup büyütmek isteyen Amerikalıların tersine, Avrupalıların sabit geliri tercih ettiği bildirildi. 
     Alman Deutsche Welle DW televizyonunun haberine göre ''başarısızlık korkusu'' Avrupalıların girişimciliğe soğuk bakmasına neden oluyor. Amerikalılar kültürel olarak ''Hadi deneyelim'' demeye yatkınken, Avrupalıların girişimciliğe bakışı ''Bunun üzerinde düşünelim'' şeklinde oluyor. 
     Avrupa Komisyonu'nun düzenli olarak yaptığı Eurobarometer anketinde kendi işinin patronu olmak isteyen Avrupalıların yüzde 45 olmasına rağmen aynı oranın ABD'de yüzde 61 çıktığını hatırlatan DW, daha da karamsarlık yayan karşılaştırmanın, girişimcilikten kaçınma nedenleri arasında, başarısızlık korkusunun Avrupalılarda yüzde 50, Amerikalılarda ise yüzde 33 olmasını gösteriyor. 
     21 bin Avrupalı ve Amerikalıyla görüşerek gerçekleştirilen anketin, iki kıta arasındaki kültürel farklılıkları ortaya koyduğu belirtiliyor. 
     DW televizyonuna konuşan Hohenheim Üniversitesi ekonomi profesörlerinden Christoph Müller, Avrupa Komisyonu'nun girişimcilik anketini şöyle değerlendiriyor 
     ''ABD'de bir girişimci başarısız olursa çok şey farketmez. Onun için hayat aynen devam eder. Ama Almanya'da bir girişimci başarısız olursa iş hayatı sona erer. Çünkü bankalar, sicilinde iflas olan birinin kredi başvurusunda yapmasına gerek bile görmüyor, reddediliyor.'' Avrupalıların bu nedenle girişimcilik konusunda daha çekingen davrandığını belirten Möller, Türkiye ve Yunanistan'da girişimciliğin daha yaygın olmasını ise ''şirketlerin daha çok tarım sektöründe faaliyet göstermesine ve cirolarının göreceli olarak düşük olmasına'' bağlıyor. 
     
</TEXT>
</DOC>
