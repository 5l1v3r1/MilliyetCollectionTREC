<DOC>
<DOCNO> 349531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/guncel/gun02.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'PKK eski araç arıyor' uyarısı 
</HEADLINE>
<TEXT>


TOLGA ŞARDAN Ankara 

Emniyet Genel Müdürlüğü, yurt genelindeki terör eylemlerini tırmandırarak faaliyetlerini yoğunlaştıran terör örgütü PKK'nın yeni tür eylem arayışları içinde olduğunu saptadı. 
Örgütün, patlayıcı yerleştirilecek araçlarla üst düzey kamu görevlilerine yönelik eylem hazırlığı yaptığını belirleyen emniyet, bu kapsamda örgüt üyelerinin ucuz eski araçların peşinde olduğunu bildirdi. 
Emniyetin gönderdiği uyarı yazısında, PKK'nın turistik ve gelişmiş kentlerde eylemler planladığı ve patlayıcı maddeler konusunda eğitimli eylem gruplarını bu bölgelere gönderdiğine dikkati çekti. Uyarıda, eylemcilerin bu bölgelerde amaçlarına ulaşamadıklarını, örgütün 'şiddetin metropol kentler ve batıda tırmandırılması' şeklinde tehditte bulunduğunu kaydetti. 
Emniyet, örgütün fabrika kundaklama ve orman yangını çıkarma gibi eylemler için faaliyete başladığını vurguladı. Emniyet, patlayıcı konusunda eğitim almış örgüt üyelerinin, ucuz ve eski araçlarla, kamu görevlileri ve ekonomik önemi olan tesislere yönelik saldırı hazırlığı yaptığı uyarısında bulundu. 


</TEXT>
</DOC>
