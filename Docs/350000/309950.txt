<DOC>
<DOCNO> 309950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonspo13.html </URL>
<DATE> 2005/01/27/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Rıza Çalımbay Beşiktaş ile anlaştı... 
</HEADLINE>
<TEXT>

     Beşiktaş, İspanyol çalıştırıcısı Vicente Del Bosque ile yollarını ayırdıktan sonra eski futbolcusu teknik direktör Rıza Çalımbay'ı takımın başına getirdi. 
     Dün yapılan yönetim kurulu toplantısında Vicente Del Bosque'yi gönderme kararı alan ve bu sabah İspanyol teknik adamla yollarını ayıran siyah-beyazlı kulübün yöneticileri, BJK Nevzat Demir Tesisleri'nde Rıza Çalımbay ile biraraya gelerek anlaşma sağladılar. 
     Görüşmelerin ardından kulüp başkanı Yıldırım Demirören ile basın mensuplarının karşısına geçen Çalımbay, kendisini 1.5 yıllığına eski takımının teknik patronu yapan sözleşmeye imza attı. 
     Çalımbay, futbol yaşamına başladığı ve bitirdiği kulübe dönmekten mutluluk duyduğunu ifade ederek, ''Beşiktaş'a layık olmaya çalışacağız. Birlik ve beraberlik içinde mutlu günlere ulaşacağımıza inanıyorum'' dedi. 
     Çalımbay, kadro hakkındaki düşünceleri ve transfer konusundaki soruları ise, ''Bu kadroya çok güveniyorum. Kadroda yok yok gibi. Futbolculara güvenlerini kazandırırsak transfere gerek olmayabilir'' diye yanıt verdi. 
     Siyah-beyazlı ekipte birçok futbolcuda güven eksikliği bulunduğunu anlatan ve bunları gidermeye çalışacağını ifade eden siyah-beyazlı takımın yeni teknik direktörü, şöyle konuştu 
     ''Çaykur Rizespor'da başarılı bir dönem geçirdim. Artık tek hedefim Beşiktaş'ı iyi yerlere getirmek. Beşiktaş'ın kadrosunda yok yok. Sadece takımda kaybolan bir güven var. Hata yapmaktan korkan arkadaşlar var. Güveni tekrar sağlayıp başarının gelmemesi için neden yok. Ancak camianın da desteği lazım. Geçmişte futbolculuk dönemlerimizde olduğu gibi aynı desteği bekliyoruz. Benim belli bir sistemim yok. Rakibe göre sistemimi değiştirebilirim.'' 
     
     ''RONALDO'DAN YARARLANACAĞIM'' 

     Çalımbay, Del Bosque'nin takımdan göndermek istediği Ronaldo'ya kucak açarak, bu oyuncunun A takımla birlikte yeniden çalışmasını istedi. 
     Basın toplantısında Ronaldo'dan yararlanacağını belirten genç çalıştırıcı, Brezilyalı oyuncunun çok kaliteli ve profesyonel bir oyuncu olduğunu ifade ederek, övgüde bulundu. 
     Siyah-beyazlıların anlaştığı eski futbolcuları Ahmet Dursun'un da çok değiştiğini ve iyi durumda olduğunu kaydeden Çalımbay, Ahmet'in de adeta Beşiktaş aşkıyla yanıp tutuştuğunu vurguladı. 
     
     
     ÇALIMBAY'IN YARDIMCILARI 

     Çalımbay, Çaykur Rizespor'daki ekibiyle Beşiktaş'a geldi. 
     Siyah-beyazlı ekipte Çalımbay'ın yardımcılıklarını Gökhan Keskin, Bülent Albayrak, Zeki Önatlı ve kaleci antrenörü Cengiz Bilgen yapacak. 
     Malatyaspor maçında yeni takımın başında olacağını belirten Çalımbay, Çaykur Rizespor'un Fenerbahçe ile yapacağı lig maçında ise 2 yardımcısının Karadeniz ekibinin başında sahaya çıkacağını bildirdi. 
     
     ÇALIMBAY, ÖNCE ESKİ TAKIMINI, SONRA YENİ TAKIMINI ÇILIŞTIRDI 

     Beşiktaşlı yöneticilerle görüşüp anlaştıktan sonra BJK Nevzat Demir Tesisleri'nde antrenman yapan Çaykur Rizespor takımının başında son kez antrenmana çıkan Rıza Çalımbay, daha sonra yeni takımı Beşiktaş'ın antrenmanında takımın başında bulunacak. 
     Bu arada imza töreninin yapıldığı tesislerin basın merkezine kulübün diğer yöneticileri de girerek basın toplantısını izlediler. 
     Çalımbay, basın toplantısı sonrası tesislerdeki Beşiktaş simgeleri olan heykellerinin önünde görüntü verdi. 
     
     DEMİRÖREN ''CAMİAMIZA BÜYÜK İŞ DÜŞÜYOR'' 

     Beşiktaş Kulübü Başkanı Yıldırım Demirören ise camiadan kendi öz evladına sahip çıkmasını istedi. 
     Siyah-beyazlı ekibin 10 yıllık bir sürenin ardından yerli bir antrenöre ve öz evladına dönüş yaptığını belirten Demirören, şunları söyledi 
     ''Yönetim kurulu olarak bu sabah Del Bosque ile yollarımızı ayırdık. Ona teşekkür ediyoruz. Çok kariyerli ve değerli bir hoca. Onunla beraber Beşiktaş, dünya kulübü olma yolunda bir adım attı. Ama maalesef sportif başarıyı getiremedik. Türkiye'de olaylar daha çok sportif başarıya bakıyor. Anlayışla karşılayacağı bir şekilde yollarımızı ayırdık. Beşiktaş'ın bundan sonra yapması gereken kendi öz evladına dönerek, Avrupa Şampiyonlar Ligi hedefini yakalamaktır. Çaykur Rizespor Kulübü Başkanı Ekrem Cengiz'e de önümüzü açtıkları için teşekkür ediyoruz. Beşiktaş'ın bundan sonraki hedefi Avrupa Şampiyonlar Ligi'ne katılıp şampiyonluğu yakalamaktır. Camiamıza da büyük işler düşüyor. Kendi öz evladının sonuna kadar arkasında birleşerek destek olmak zorundadır.'' Rıza Çalımbay ile 1.5 yıllık sözleşme yaptıklarını kaydeden Demirören, kafasından geçen bir düşünceyi de belirterek, ''1.5 yıllık artı 15 sene düşünüyorum. Yeter ki camianın ve Beşiktaş kamuoyunun desteği olsun. Bu değişiklik yönetim kurulu için değil, Beşiktaş için yapılmıştır'' dedi. 
     
     DEL BOSQUE'NİN SÖZLEŞMESİ 

     Demirören, Vicente Del Bosque'nin sözleşmesinin feshedilmesi konusundaki soruları da yanıtlayarak, şöyle konuştu 
     ''Del Bosque ile yaptığımız anlaşma, mayıs ayında opsiyonu bizim lehimize olmak üzere sona eriyor. Bunun için bizim kendi içimizde konuşacağımız rakam bugünden mayıs sonuna kadar alacaklarıdır. Ancak Türk futbolu çok değerli bir hocayı ve çok değerli bir adamı kaybetti. Kendisi adam gibi adamdır. Kendisiyle yaptığımız görüşmede Beşiktaş'a geldiği gibi ayrılmak istediğini söyledi. Biz de aynı jestle ayrılmak istiyoruz. İnşallah yarın Rıza hocamızla biraraya gelecek. Takımla ilgili bilgi alışverişi yapacaklar. Kendisiyle oturup konuşup belli bir şekilde anlaşmanın yoluna gideceğiz. Kendisi de buna makul bakıyor. Denildiği gibi 2 yıllık tazminat, 2 yıllık paralar, 6 milyon Euro'lar, böyle şeyler yok.'' Demirören, Del Bosque'nin 1 hafta ya da 10 gün daha İstanbul'da bulunacağını, kendisiyle bugünden mayıs ayı sonuna kadar olan alacakları konusunda anlaşma yoluna gideceklerini sözlerine ekledi. 

     
</TEXT>
</DOC>
