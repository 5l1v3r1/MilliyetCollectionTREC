<DOC>
<DOCNO> 314874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/soneko02.html </URL>
<DATE> 2005/02/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ziraat Bankası kuyruklara odaklandı... 
</HEADLINE>
<TEXT>

     Ziraat Bankası, şubelerdeki kuyrukların azaltılması için bu yılın ilk yarısını yeniden yapılanma dönemi ilan ederken, bunu gerçekleştirebilmek için geçen hafta itibariyle takımlar oluşturdu. 
     A.A muhabirinin edindiği bilgiye göre, karlılıkta ilk sırada yer alan Banka'nın özellikle emekli kuyrukları ile özdeşleşmesi Banka yönetimini harekete geçirdi. 
     Banka üst yönetimi bu yılın ilk yarısını yeniden yapılanma dönemi ilan ederken, bu kapsamda takımlar oluşturdu. 
     
     ÖNCELİK MÜŞTERİ MEMNUNİYETİ 
     Bu çerçevede, öncelikle Banka'daki iş süreçleri gözden geçirilecek. Müşteri memnuniyeti temel öncelik olarak ortaya konulurken, Banka'daki iş süreçleri sektör ortalamalarına getirilecek. Örneğin bir özel sektör bankasında mevduat hesap açılışı 10 saniyede yapılıyorsa Ziraat'te de buna yetişilecek. 
     Bunun yanında YTL'ye geçişle birlikte bilişim alt yapısının ince ayarları yeniden gözden geçirilecek. 
     
     ZİRAAT EXPRES'LER GELİYOR 
     Şubelerdeki yoğunluğun düşürülmesi ve kuyrukların azaltılması için ise Banka'nın operasyonları içinde önemli yer tutan emekli maaş ödemeleri için Ziraat Expres'lerin açılması gündeme geldi. 
     Bu özel şubelerde sadece emeklilerin maaş ödemelerin yapılması, normal Ziraat şubelerinin ise diğer bankalarda olduğu gibi normal bankacılık işlerine odaklanması öngörülüyor. 
     
</TEXT>
</DOC>
