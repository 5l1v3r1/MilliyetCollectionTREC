<DOC>
<DOCNO> 314949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/dunya/adun.html </URL>
<DATE> 2005/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sünniler yok, Şiiler birinci, Kürtler ikinci 
</HEADLINE>
<TEXT>


Şii ittifakı oyların yüzde 48'ini, Kürt ittifakı yüzde 26'sını aldı. Bazı Sünni bölgelerinde katılım yüzde 2'de kaldı. Sünnilerin çok az temsil edileceği mecliste Türkmenlerin de 3 sandalyesi var 

DIŞ HABERLER SERVİSİ 


Irak'ta 30 Ocak'ta yapılan genel ve yerel seçimlerin sonuçları iki hafta sonra dün açıklandı. Irak Seçim Komisyonu'nun açıklamasına göre, Şii Birleşik Irak İttifakı, yaklaşık 8 milyon 456 bin geçerli oyun 4 milyon 75 binini alarak meclise en fazla temsilciyle girmeyi garantiledi. Kürt partilerin oluşturduğu Kürdistan İttifakı, 2 milyon 175 bin, Başbakan İyad Allavi'nin liderliğindeki Irak Listesi ise 1 milyon 168 bin oy aldı. 14.2 milyon kayıtlı seçmenden 8 milyon 456 bin 266'sının oy kullandığı seçime katılım oranı yüzde 58 oldu. 
Şii lider Ayetullah Ali el Sistani'nin desteklediği, liderliğini Abdulaziz El Hekim'in yaptığı Birleşik Irak İttifakı'nın oy oranı yüzde 48, Irak Kürdistan Yurtseverler Birliği ile Kürdistan Demokratik Partisi'nin oluşturduğu Kürdistan İttifakı'nınki yüzde 26, Allavi'nin önderliğindeki Irak Listesi'ninki ise yüzde 13.8 oldu. Irak Devlet Başkanı Sünni Gazi El Yaver'in partisi Iraklılar, yalnızca 150 bin oyla yüzde 2 oranında, bir başka Sünni lider Adnan Paçacı'nın önderliğindeki Bağımsız Demokratlar Birliği de 12 bin oyla yüzde 0.1 oranında oy alabildi. 
Mevcut oy dağılımına göre 275 sandalyeli parlamentoda, Birleşik Irak İttifakı'nın 140, Kürt İttifakı'nın 75, Irak Listesi'nin 40, Türkmen Cephesi'nin ise 3 sandalye alacağı belirtiliyor. El Yaver'in partisinin ancak 5 sandalye ile temsil edilmesi bekleniyor. 

Sünni katılım düşük 
Ülkenin Sünni bölgelerinde seçime katılımın çok düşük olduğu gözlendi. Yalnızca 17 bin 893 kişinin oy kullandığı el Anbar bölgesinde seçime katılım oranı yüzde 2, Sünni Arapların yanı sıra Kürt nüfusunun da bulunduğu, Musul kentini de kapsayan Ninova'da yüzde 17'de kaldı. 
Mecliste Sünnilerin sandalye sayısının çok az olmasının Irak'ta mezhep ayrılıklarını ve çatışmaları körüklemesinden korkuluyor. Saddam Hüseyin döneminde yönetimde olan Sünni Arapların, yeni hükümetin dışında kalması halinde, yeni anayasayı veto ederek kilitlenmeye yol açabileceği belirtiliyor. 
Kürdistan Yurtseverler Birliği ile Kürdistan Demokratik Partisi'nin oluşturduğu Kerkük Kardeşliği listesi, Kerkük kentinin de içinde bulunduğu Tamim bölgesinde yerel parlamento seçimlerinde oyların yüzde 58.4'ünü aldı. Türkmenler ise aynı bölgede oyların yüzde 16'sını aldı. 

'Seçimler etkilendi' 
Öte yandan dün Türk Dışişleri Bakanlığı'ndan yapılan açıklamada, Kerkük dahil olmak üzere bazı bölgelerde yapılan manipülasyonların seçim sonuçları üzerinde dengesizliklere yol açtığı bildirildi. Açıklamada, seçimlere belirli kesimlerin katılım düzeyinin düşük olmasının ve bir dizi vilayette neredeyse hiç oy kullanılmamasının sonuçları etkilediği vurgulandı. 

Allavi - Kürt koalisyonu 
Seçimlerde hiçbir blokun çoğunluğu elde edememesi nedeniyle, bloklar arasında pazarlıkların başlaması bekleniyor. Reuters ajansı, önceki gün Talabani ile görüşen Allavi'nin başbakanlık görevini korumak için Kürtlerle ittifak kurabileceğini belirtti. 
Ajans, ayrıca Kürt ve Şii blokunun bir Şii adayın başbakanlık koltuğuna oturması, Talabani'nin de devlet başkanı olması için anlaşmaya varabileceğini duyurdu. 


</TEXT>
</DOC>
