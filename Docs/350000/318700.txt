<DOC>
<DOCNO> 318700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/ekonomi/eko02.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Müteahhitlere Ziraat'ten fon desteği 
</HEADLINE>
<TEXT>


Müteahhitlerin yurtdışı işlerinde teminat mektubu sorununun çözülmesi için Ziraat Bankası'nda fon kurulması gündemde 

EKONOMİ SERVİSİ 

Müteahhitler Birliği Başkanı Erdal Eren, geçtiğimiz gün Başbakan Tayyip Erdoğan'la görüşerek, sektörün teminat mektupları ve döviz kur farkından doğan zararlarına ilişkin düzenleme talep etti. Eren, Başbakan'ın talimatıyla Bankalar Birliği ve Müteahhitler Birliği'nin oluşturduğu çalışma grubunun yurtdışı müteahhitlik işlerinde bir Türk bankası tarafından verilen teminat mektubunun, nakde çevrilmesi karşısında Ziraat Bankası'nda fon kurulmasını tartıştığını anlattı. 
Eren, bu fonun, bankaların müteahhitlik işlerinden risklerini de sigorta edeceğini belirtti. 2004'te 5 milyar dolarlık yurtdışı müteahhitlik kontratı imzaladıklarını belirten Eren, teminat gibi sorunlar aşılırsa bu tutarın 10 milyar doları bulabileceğini kaydetti. 


</TEXT>
</DOC>
