<DOC>
<DOCNO> 313109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun48.html </URL>
<DATE> 2005/02/07/ </DATE>
<TIME> 21.17 </TIME>
<AUTHOR>  </AUTHOR>
<HEADLINE>
Irak'ta rehin tutulan İtalyan gazeteci serbest bırakıldı 
</HEADLINE>
<TEXT>

     Irak'ın başkenti Bağdat'ta 3 gün önce kaçırılan İtalyan kadın gazeteci Giuliana Sgrena'nın serbest bırakılacağı bildirildi. 
     Gazetecinin kaçırılmasını üstlenen Irak Cihad örgütünün internetten yayımladığı açıklamada, Sgrena'nın ''casus olmadığını anlaşılması üzerine'' serbest bırakılacağı belirtildi. 
     Örgütün açıklamasında, ''İtalyan tutuklunun Irak'taki kafirler için casusluk yapmadığının kesin olarak anlaşılması ve Sünni Ulema Komitesi'nin çağrısı üzerine, Cihad grubu olarak İtalyan rehineyi bir kaç gün içinde serbest bırakacağız'' denildi. 
     İtalya'da ''Il Manifesto'' adlı sol bir gazetede çalışan 56 yaşındaki Giuliana Sgrena, cuma günü Bağdat Üniversitesi yakınlarında kaçırılmıştı. 
     Kaçırılma olayını üstlenen ''Irak'ta Cihad'' adlı örgüt, İtalyan askerlerinin Irak'tan çekilmemesi durumunda, gazetecinin öldürüleceğini duyurmuştu. 
     İtalyan gazeteci Sgrena'nın kaçırılması olayını daha önce üstlenen ''İslami Cihad Örgütü'' de benzeri bir açıklama yapmış ve Sgrena'nın, İtalyan askerlerin çekilmemesi halinde öldürüleceğini bildirmişti. 
     Cihad Örgütü, Eylül ayında, yine Irak'ta kaçırılan yardım örgütü çalışanları Simona Torretta ile Simona Pari'nin, talepleri yerine getirilmezse öldürüleceklerini açıklamıştı. Aynı açıklama, İslami Cihad Örgütü'nden de yapılmıştı. İtalyan yardım görevlileri daha sonra serbest bırakılmıştı. 
     
</TEXT>
</DOC>
