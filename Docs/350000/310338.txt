<DOC>
<DOCNO> 310338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sontur17.html </URL>
<DATE> 2005/01/28/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Yalvarınca tecavüz etmemiş .. 
</HEADLINE>
<TEXT>

     İsmail AKDUMAN DHA 

SAMSUN'da 10 gün içinde 3 genç kızı bıçakla tehdit edip paralarını gasp eden ve birine de cinsel tacizde bulunduğu iddiasıyla tutuklanan 25 yaşındaki Hikmet Kuzubaş, duruşmada 25 yaşındaki D.K.'ya yalvardığı için tecavüz etmediğini söyledi. 
     Samsun'da, geçen yıl aralık ayında 10 gün içinde bıçakla tehdit ettiği 14 yaşındaki S.S'nin 16 milyon lira ile cep telefonunu, Ondokuzmayıs Üniversitesi Eğitim Fakültesi öğrencisi 20 yaşındaki Ö.T'nin de 15 milyon lirası ve cep telefonunu gasp eden Hikmet Kuzubaş, Emniyet Müdürlüğü'ne 200 metre uzaklıktaki bir mağazaya girdi. Burada tezgahtar olarak çalışan D.K'yı tehdit edip kasadaki 123 milyon lirayı alan Kuzubaş, genç kıza zorla oral seks yaptırdı. Bir gün sonra bölgede görevlendirilen kadın polisin de çantasını gasp etmeye çalışırken, sivil polisler tarafından yakalanan sanık tutuklandı. 
     2'nci Ağır Ceza Mahkemesi'nde gasp, tecavüze eksik teşebbüs suçundan toplam 67 yıl hapis cezası istemiyle yargılanan Kuzubaş, suçlamaları kabul etti. Hikmet Kuzubaş savunmasında, D.K'ya kendisine yalvardığı için tecavüz etmekten vazgeçtiğini belirtti ve "Kendisi bakire olduğunu söyleyip ağlamaya başladı. O yüzden kendisine acıdım ve bıçağı boğazına dayayıp oral seks yaptırdım. Çok pişmanım'' dedi. 
     Bu arada, mağdurlardan D.K, sanıkla yüzyüze gelmekten korktuğu için, S.S de psikolojik tedavi gördüğünden dolayı duruşmaya dilekçe verip katılmadı. Üniversite öğrencisi Ö.T ise, olay anında sanığın yüzünü görmediğini söyledi ve "Arkamdan gelip ağzımı kapadı. Sonra bıçağı omuzuma batırarak çantamı alıp kaçtı. Yüzünü hiç görmedim ama sesinden tanıdım'' dedi. Duruşma D.K ve S.S'nin dinlenmesi için ertelendi. 
     

     
</TEXT>
</DOC>
