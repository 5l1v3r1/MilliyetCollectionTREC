<DOC>
<DOCNO> 314985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/spor/axspo03.html </URL>
<DATE> 2005/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Taçsız Kral'a selam 
</HEADLINE>
<TEXT>


Hakan Şükür, Çaykur Rizespor karşısında attığı iki golle, Metin Oktay'ın Türkiye liglerindeki 217 golüne ulaştı. Sarı - Kırmızılı futbolcu, "Dört sene Türkiye'den ayrı kalmasaydım, durum daha farklı olurdu" dedi 

ERHAN TELLİ 


'Gurur duydum' 
ÇAYKUR Rizespor maçında attığı iki gol, Hakan Şükür için ayrı bir anlam taşıyordu. Kendine idol edindiği, izinde yürüdüğü efsane golcü Metin Oktay'ın, Türkiye liglerindeki 217 golüne ulaşmak, Sarı - Kırmızılı golcü için çok farklı bir duygu oldu. Bu durumun kendisine büyük gurur verdiğini söyleyen Hakan, "Dört sene Türkiye'den ayrı geçti. Eğer burada olsaydım, şimdi daha farklı bir durum olurdu" yorumunu yaptı. 

'Şampiyonluk önemli' 
GOL kralı olmak gibi bir iddia taşımadığını belirten Hakan Şükür, "Tabii ki gol kralının Galatasaray'dan çıkmasını isterim. Ama 100. yılda şampiyonluk onurunu yaşayabilmek çok daha önemli" diye konuştu. Şampiyonluk yarışında Fenerbahçe'nin daha farklı avantajlarının bulunduğunu da söyleyen Sarı - Kırmızılı futbolcu, "Büyük fedakarlık yaparak bugünlere geldik. Yarışı sonuna kadar kovalayacağız" ifadesini kullandı. 

Şükür'den gönderme 
BARCELONA'DA yarın Güney Asya'daki depremzedelere yardım amacıyla yapılacak Dünya Karması'na davet edilen Hakan Şükür, "Başarılarım ortada. Demek ki yurtdışında bana daha çok değer veriyorlarmış" diyerek Ersun Yanal'a göndermede bulundu. Kral, UEFA'nın davetinin federasyona değil, kulübe gönderilmesinin de anlamlı olduğunu söyledi. 

Hagi azarladı, Aslan uyandı 

RAŞİT ALTUN 

'Herkes dışarı' 
GALATASARAY Teknik Direktörü Hagi, devre arasında futbolcularını ateşledi, Sarı - Kırmızılılar sahaya çıkıp işi bitirdi. İlk yarının bitmesinin ardından sinirli bir şekilde soyunma odasına giren Rumen çalıştırıcı, futbolcular dışındaki herkese kapıyı gösterdi, "Çayınızı alın, dışarı çıkın. Sadece futbolcularla konuşacağım" dedi. 

'Her şey biter' 
HAGİ, baş başa kalmasının ardından Sarı - Kırmızılılar'ı azarlamaya başladı. "Durumun farkında mısınız " diye çıkışan Cim - Bom'un Teknik Direktörü, "Bu maçı kazanamazsak, her şey biter. Galatasaray gibi oynayın" diyerek oyuncularını payladı. Bunun üzerine Aslan, üç golle üç puana ulaştı. 

Galatasaray evinde gibi 

SARI - Kırmızılılar'ın deplasman fobisi sona erdi. Geçen sezon oynadığı 17 dış saha maçından sadece 5 galibiyet alabilen Galatasaray, bu yıl oynadığı 11 karşılaşmanın 7'sinden 3 puan almayı başardı, iki karşılaşma Diyarbakır, Gaziantep da yenilgiyle sonuçlandı. Rize gibi kritik bir deplasmandan da kayıpsız dönen Aslan, dışarıda kalesinde sadece 5 gol görürken, 14 kez rakip fileleri havalandırdı. 

Deplasman zaferleri Sakaryaspor 2-1 Ankaraspor 2-0 Trabzonspor 1-0 Ankaragücü 1-0 Gençlerbirliği 3-1 Konyaspor 2-0 Rizespor 3-0 

'Hoşgeldin Franck' 

SARI - Kırmızılı formayla ilk maçına çıkan Franck Ribery'nin, dönüş yolculuğunda büyük korku yaşadığı öğrenildi. Uçağa binmek için Trabzon'a hareket eden Galatasaray kafilesinin, Rize'nin 20 kilometre dışında taşlandığı, Fransız oyuncunun da bundan ürktüğü ifade edildi. Bu sırada Ribery'nin yanına gelen Hagi'nin, "Türkiye'ye hoşgeldin Franck " diyerek ortamı yumuşattığı bildirildi. 


</TEXT>
</DOC>
