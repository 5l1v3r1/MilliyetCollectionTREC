<DOC>
<DOCNO> 340836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/yazar/toruner.html </URL>
<DATE> 2005/05/09/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Ağar, yakın geleceğe şekil verebilir 
</HEADLINE>
<TEXT>


Bu haftanın sonunda, Doğru Yol Partisi DYP 'nin kongresi var. 14 Mayıs 1950 Demokrat Parti'nin iktidara geldiği tarihti. Belki de, bu nedenle kongre için bu tarih seçildi. Ağar, Genel Başkanlığa rakipsiz aday olarak giriyor. Son belediye seçimlerinde aldığı oy oranıyla kendisini kanıtlayan DYP'de bu koltuk onun hakkı. Hatırlarsanız, DYP'den ayrılmasından sonra, DYP sürekli oy kaybedip sonunda baraj altında kalırken, Ağar üst üste 2 kez Elazığ'dan bağımsız milletvekili seçildi. Hem de hiç zorlanmadan. Anlaşılıyor ki, Ağar'ın halk nezdinde ciddi bir itibarı var. Bu itibar onun oy makinesi olmasını sağlıyor. Öyle ki, Çiller onu kazanabilseydi, DYP barajı aşabilecekti. Ağar yıllar içinde yaratılan bir marka. Türk siyasetini ve siyasetçilerini iyi tanıyor. Devleti ve bürokrasiyi biliyor. Devlet gelenek ve göreneklerine hakim. Milliyetçi, muhafazakar ve hoşgörülü bir kişiliği var. Üstelik, medya, iş alemi, bürokratlar, yabancılar ve diğer hakim güçlerle ile yıllar içinde pekişmiş iyi ilişkileri bulunuyor. 
Ağar, şimdi merkezde bir kitle partisi oluşturuyor. Şimdi, AKP iktidarından memnun olmayan herkesin Ağar'ı desteklemesi ve merkezde bir buluşma yaşanması büyük bir olasılık. AKP, kitle partisi oluşturamadığı gibi kendi dinci tabanına da verdiği sözlerde duramadı. Avrupa Birliği yolculuğunda, artık dar boğazlar başlıyor. İlk sınav Haziran'da. Meclis, Güney Kıbrıs'ı tanımak zorunda bırakılacak. Öte yandan, milliyetçi akımlar kuvvetleniyor. Apo'nun yeniden yargılanma olasılığı var. 1999-2001 arasında ekonominin dibe vurması sonrası kendiliğinden bir yükselme trendine giren ekonomide, işsizlik başta olmak üzere sosyal sorunlar çözülemedi. IMF bile işin farkında. Aslında, kendiliğinden oluşanlar dışında, AKP ekonomide hiç bir reform yapamadı. Yabancıların desteği ile iktidar olan AKP'den, bu destek de çekilmiş görünüyor. 
Görünen o ki, Ağar geleceğin başbakanı. İlk seçimde, olmazsa takip eden seçimde halkımız yeni DYP'yi deneyecektir. İlk seçimde bile, DYP'nin barajı rahatlıkla aşıp, koalisyon ortağı olacağı anlaşılıyor. Hatta, AKP hatalara devam eder ve seçim zamanında yapılırsa, DYP'nin en yüksek oyu alması hatta tek başına iktidar olması şaşırtıcı olmaz. Son 50 yılın siyasi tarihi gösteriyor ki, DP'nin, AP'nin ve bunların devamı olan DYP'nin başına gelen mutlaka başbakan oluyor. 
CHP ana muhalefet görevini yapamadı. Zaten, CHP iktidara gelememiş oyların büyük bölümünü temsil edebilen bir parti değil. Üstelik, solcular her zaman olduğu gibi iç kavgaları sürdürüyor. Bölünmüş bir sol, her zaman merkez partilerinin ve sağ partilerin ekmeğine yağ sürdü. Bu da, kitle partisi haline gelen DYP'yi güçlendiren bir olgu. 
DYP, kongreden daha da güçlenerek çıkacaktır. 



</TEXT>
</DOC>
