<DOC>
<DOCNO> 342258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo17.html </URL>
<DATE> 2005/05/13/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Futbol Federasyonu 9 kulübe lisans verdi... 
</HEADLINE>
<TEXT>

     Futbol Federasyonu Kulüp Lisans Departmanı’nın, mart ayı sonundan bu yana sürdürülen denetim çalışmalarını tamamladığı ve yapılan denetimler sonucunda 9 kulübün lisans almaya hak kazandığı açıklandı. 
     Futbol Federasyonu’ndan yapılan açıklamaya göre, Büyükşehir Belediyesi Ankaraspor, Beşiktaş, Denizlispor, Fenerbahçe, Galatasaray, Gençlerbirliği, İstanbul Büyükşehir Belediyespor, Malatyaspor ve Trabzonspor kulüpleri, Futbol Federasyonu Yönetim Kurulu’nun onayıyla 2005-2006 sezonunda lisans sahibi oldular. 
     Galatasaray ve Fenerbahçe kulüplerinin statlarında devam eden inşaat çalışmaları nedeniyle her iki kulüp de Atatürk Olimpiyat Stadı’yla anlaşma yaparak lisans alırken, İstanbul Büyükşehir Belediyespor da stadı yetersiz olduğu için stat olarak Atatürk Olimpiyat Stadı’nı gösterdi. 
     Açıklamada, diğer kulüplerin eksikliklerini tamamlamaları için Futbol Federasyonu Yönetim Kurulu’nun 29 Temmuz’a dek ek süre verilmesini kabul ettiği bildirildi. 
     Ayrıca, lisans alamayan kulüplere yönelik tek yaptırımın Avrupa kupalarına katılamamaları olsa da, Federasyon Yönetim Kurulu’nun bu konuda kulüpleri teşvik ve sistemin önemi açısından lisans alan takımlara ödül verme uygulamasını da onayladığı, bu sistemin detaylarının önümüzdeki günlerde açıklanacağı bildirildi. 
     
</TEXT>
</DOC>
