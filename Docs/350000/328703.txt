<DOC>
<DOCNO> 328703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonyas06.html </URL>
<DATE> 2005/03/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
'Evde Tek Başına' filminin çocuk yıldızı da Jackson kurbanlarından' 
</HEADLINE>
<TEXT>

     NEW YORK DHA 

      MICHAEL Jackson'ın 'çocuk tacizi' iddialarıyla yargılandığı davanın dünkü duruşmasında, ünlü popçuya yönelik geçmişteki cinsel taciz suçlamalarının da gündeme getirilmesi kararlaştırıldı. Jackson aleyhinde atılmış büyük bir adım olarak nitelendirilen karar kapsamında, çocuk yaştayken 'Popun Kralı' tarafından taciz edildiği öne sürülen 5 kişinin mahkemede dinlenmesinin yolu açıldı. 
     Bunlardan birinin de 1990'da sinemaseverlerin büyük beğenisini toplayan 'Evde Tek Başına' filminin küçük yıldızı Macaulay Culkin olacağı belirtildi. Şu an 24 yaşında olan Macaulay'in, daha önce verdiği bir ifadede Jackson'la aynı yatağı paylaştığını ancak aralarında uygunsuz bir olay yaşanmadığını söylediği bildirildi. 
     
     MICHAEL BİR 'KURBANINA' 23 MİLYON DOLAR ÖDEMİŞTİ 
     Mahkemenin verdiği bu karara göre dinlenecek 'kurbanlar' arasında, Michael Jackson tarafından taciz edildiğini öne süren ancak 1993'te mahkeme dışında yapılan anlaşmayla ünlü yıldızdan 23 milyon dolar alan Jordan Chandler ile birlikte, Jackson'ın Neverland çiftliğindeki eski bir işçinin oğlu olan Jason Francia da bulunuyor. Francia, cinsel tacize uğradığını iddia ederek Jackson'dan 2 milyon dolar almıştı. 
     Mahkemede dinlenmesi planlanan diğer 2 kişi ise yaklaşık 10 yıl önce Jackson'un tacizine maruz kaldığını öne süren Avustralyalı Brett Barness ve Wade Robson olacak. Barness ve Robson da ünlü şarkıcıyla yattıklarını ancak aralarında uygunsuz bir durum yaşanmadığını söylemişti. 
     
</TEXT>
</DOC>
