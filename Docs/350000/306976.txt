<DOC>
<DOCNO> 306976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sonspo13.html </URL>
<DATE> 2005/01/16/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Dakar Rallisi'ni Fransız pilot Peterhansel kazandı... 
</HEADLINE>
<TEXT>

     27. Uluslararası Dakar Rallisi'ni, Fransız pilot Stephane Peterhansel, 2. kez kazanmayı başardı. 
     Fransız pilot, yardımcısı Jean-Paul Cottret ile birlikte girdiği 16'sı özel etaptan oluşan toplam 9 bin 39 kilometrelik rallide Mitsubishi marka otomobiliyle en iyi zamanı 52.31.39.00 ile elde ederek, 2004 yılının ardından bu yıl da şampiyon olmayı başardı. 
     Peterhansel'in en yakın takipçisi olan diğer bir Fransız pilot Luc Alphand, yine Japon Mitsubishi yapımı araçla toplamda liderin 27 dakika 14 saniye gerisinde kalarak ikinciliğe yerleşti. 
     Üçüncü sırayı ise yarışlara Almanya'dan Wolkswagen marka aracıyla katılan Alman pilot Jutta Kleinschmidt, bitiş cizgisini liderden 3 saat 22 dakika sonra görerek aldı. 
     Ralliyi bu yıl ve geçen yıl kazanan Peterhansel 1991, 1992, 1993, 1995, 1997 ve 1998 yıllarında tam 6 kez motosiklet dalında bu zorlu ralliyi birinci bitirme başarısı göstermişti. 
     
     MOTOSİKLETTE FRANSIZ DESPRES, BİRİNCİLİĞİ KAPTI 
     Rallinin motosiklet dalında yarışan Fransız Cyril Despres, KTM markalı motosikletiyle yarışlarda en iyi zamanı yaparak birinciliği kazanmayı bildi. 
     Yarışların 31 kilometrelik son etabını ABD'li Kellon Walch kazanmasına karşın toplamda en iyi dereceyi elde eden Despres, 2000 yılından sonra katıldığı ilk yarışlarda ipi göğüslemeyi başardı. 
     Despres'in 9 dakika 45 saniye ardından gelen İspanyol pilot Marc Coma, toplamda en iyi ikinci zamanı yaptı. 
     Bu yıl 27.'si düzenlenen ve 5 bin 431 kilometresi özel etap olmak üzere toplam 9 bin 39 kilometre uzunluğundaki Dakar Rallisi, 31 Aralık tarihinde İspanya'nın Barcelona kentinden başlamıştı. 
     İspanya'nın ardından, Fas, Moritanya, Mali ve Senegal'i geçerek yapılan rallide katılımcılar çölleri, ormanları ve dağları aşmak zorunda kaldılar. 
     Bu yılki yarışlara yaklaşık olarak 465 aracın katıldığı belirtilirken, arızalanan veya çarpışarak kalan araçlardan sonra yarışları tamamlayabilen 216 araç olduğu bildirildi. 
     Öte yandan bugün yapılan final yarışları öncesinde organizatörler rallide ölen İspanyol motosikletçi Jose Manuel Perez ve İtalyan motosikletçi Fabrizio Meoni için 1 dakikalık saygı duruşu düzenlediler. 
     
</TEXT>
</DOC>
