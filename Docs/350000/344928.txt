<DOC>
<DOCNO> 344928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/spor/yguven.html </URL>
<DATE> 2005/05/23/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
'Bunları saymazsak' 
</HEADLINE>
<TEXT>



Adam olacak çocuk misali daha transfer ayı bitmeden belliydi Fenerbahçe'nin şampiyon olacağı. Lakin kısmet sezon sonuna bir hafta kala Şükrü Saraçoğlu'nda almakmış müjdeyi. Manzara muhteşemdi, muhteşem. Bravo Fenerbahçe'ye... Şampiyonluğunu Galatasaray galibiyetiyle kutlayabildiği için. Bravo yönetime böyle bir takım kurabildiği için... Ve bravo Daum'a yanlışıyla doğrusuyla, Fenerbahçe'yi şampiyonluğa taşıyabildiği için .. 
Böyle günlerde oturup maçın kritiği yapılmaz, ama, 65 dakika Fenerbahçe tribünlerine kan kusturan bu sportif olayı ve saha dışı notları tarihe kayıt düşmek lazım. Neden 65 dakikalık sürede daha etkiliydi Galatasaray. Çünkü Fenerbahçe adeta beraberliğe kurgulanmıştı ve gittikçe telaşa kapıldı. 
Daum, Tuncay'ı üçüncü libero yapmıştı. Orta sahaya hapsetmişti. Her maçında kalabalık forvetiyle gole giden Fenerbahçe eksikti, aksıyordu ilerde. Bunun somut örneğini 26. dakikada gördük. Alex'in şık pasıyla buluşan Nobre, eski alışkanlığı ile topu sola açtı. Lakin solda olması gereken Tuncay on metre geride kararsızdı. Acaba orta sahaya mı dönse, önündeki hücuma mı katılsa 
Dakikalar ilerledikçe, telaş Fenerbahçe'nin yakasına yapışmıştı. 
57'de Necati'nin kaçırdığı yüzde yüz fırsat, 60'ta Hakan ve Necati'nin ortaklaşa hovardalığı tam tribünlerin umudunu kırmaktaydı ki, gol yetişti. 
Aslında gerginlik golden sonra da bitmedi ama, eksik olmasın Hagi, Necati ve Ribery'i çıkarıp Hasan Kabze ve Arif'i alınca Cim-Bom'un kontrolünü kaybettiği anlaşıldı. 
Ardından Hooijdonk'a veda dakikaları. Artık Fenerbahçe şampiyonluğunu ilan etmişti ve tadını çıkarmaktaydı. Hakkıydı elbet. 
Çok temiz bir galibiyetti futbol adına. Ama derbinin her şeyiyle temiz olduğunu iddia etmek imkansızdı. 
Güzel ve çirkin, iyi ve kötü bu kadar iç içe geçer mi Bu maçta geçti. Önce sahayı enlemesine arşınlayan Ergun Gürsoy ile gördük polis kalkanlarını... Sonra Hooijdonk'un sevimli çocuğu ile tribünlere vedası sona ererken Galatasaray takımı sahaya çıktı ve çocuk korktu küfürden. Ardından belki de ilk defa bir saygı duruşu ana avrat küfürler eşliğinde gerçekleştirildi. 
Şampiyonluk muhteşem ama, gelin de "bunları saymazsak" deyin şimdi. 


</TEXT>
</DOC>
