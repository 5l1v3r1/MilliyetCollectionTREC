<DOC>
<DOCNO> 328324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/dunya/dun07.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kofi Annan aklandı 
</HEADLINE>
<TEXT>


NEW YORK Milliyet 


BM Genel Sekreter Kofi Annan, Irak'ta "petrole karşı gıda programıyla" ilgili yolsuzluk suçlamalarından kişisel olarak aklandı, ancak oğlunun bu programla olan bağlantısı yüzünden eleştiriye uğradı. BM programındaki yolsuzluk skandalını soruşturan bağımsız komisyon Annan'ı, programla bağlantılı bir ihalenin, oğlunun çalıştığı şirkete verilmesi konusunda temize çıkardı. Ancak komisyon, oğlu Kojo'nun, Irak'a gönderilen malları denetlemek için BM'den ihale kazanan Cotecna adlı firma tarafından istihdam edilmesini "yeterince sorgulamamaktan" dolayı, Kofi Annan'ı kusurlu buldu. Kojo Annan'ın, 1998'deki faaliyetleri ve petrole karşı gıda programıya ilgili iş bağlantıları konusunda ciddi sorular bulunduğunu belirten komite, bu konudaki soruşturmaya devam edeceğini de bildirdi. 


</TEXT>
</DOC>
