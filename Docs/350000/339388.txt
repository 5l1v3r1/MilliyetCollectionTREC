<DOC>
<DOCNO> 339388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/guncel/gun04.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eruygur aklandı 
</HEADLINE>
<TEXT>


Özel Kuvvetler Komutanlığı soruşturmasında, emekli Org. Eruygur'un da aralarında olduğu 3 emekli general hakkında, takipsizlik kararı verildi. Org. Özkök, karara itiraz etmedi 

ANKARA Milliyet 

Genelkurmay Askeri Savcılığı, Özel Kuvvetler Komutanlığı Oğulbey Tesisleri'nin inşaatında devletin 118.5 milyon YTL zarara uğratıldığı iddiasıyla açılan dava kapsamında haklarında soruşturma başlattığı dönemin Milli Savunma Bakanlığı Müsteşarı emekli Orgeneral Şener Eruygur, Müsteşar Yardımcısı emekli Tümgeneral M. Kenzi Suner ve İnşaat Emlak Daire Başkanı emekli Tuğgeneral M. Yaşar Öney için takipsizlik kararı verdi. Genelkurmay Başkanı Orgeneral Hilmi Özkök'ün, karara itiraz hakkını kullanmadığı bildirildi. 
Askeri Savcılık'tan dün yapılan açıklamada, Eruygur, Suner ve Öney'in çıkar sağlama amacının bulunmadığı, amaçlarının "inşaatı kesintiye uğratmadan Genelkurmay direktiflerini yerine getirmek olduğu", kovuşturmaya yer olmadığı belirtildi. 

Albayın malvarlığı 

ANKARA Milliyet 
ÖKK inşaatıyla ilgili davada, İnşaat Emlak Dairesi Şube Müdürü emekli Albay Recep Yılmaz'ın mal varlığıyla ilgili mahkemeye rapor sunuldu. Yılmaz'ın birisi 600 milyar liralık, diğerleri boş 20 banka hesabı, 3 otomobili ve biri 300 bin dolar değerinde 6 adet gayrimenkulü bulunduğu belirtildi. Yılmaz'ın malvarlığına konulan tedbirin süreceğini belirten mahkeme, duruşmayı 6 Mayıs'a erteledi. 


</TEXT>
</DOC>
