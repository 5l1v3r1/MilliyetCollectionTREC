<DOC>
<DOCNO> 343381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonspo37.html </URL>
<DATE> 2005/05/17/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Basketbolda play-off yarı final serisi yarın başlıyor... 
</HEADLINE>
<TEXT>

     Türkiye Basketbol Ligi'nde TBL play-off yarı final serisi, yarın Efes Pilsen-Fenerbahçe maçıyla başlayacak. 
     Çeyrek finalde İstanbul Tekelspor'u eleyen Efes Pilsen ile Pınar Karşıyaka'yı eleyen Fenerbahçe arasındaki yarı final serisinin ilk maçı, Abdi İpekçi Spor Salonu'nda saat 18.30'da başlayacak. 
     Ligde iki takımın da birbirine karşı birer kez üstünlük sağlamış olması nedeniyle 0-0'lık eşitlikle başlayacak seride tüm maçlar, iki takımın da sahası olduğu için Abdi İpekçi Spor Salonu'na oynanacak. 
     Normal ligi ilk sırada tamamlayan Efes Pilsen, 4. sırada bitiren Fenerbahçe'ye karşı saha avantajına sahip bulunuyor. Bu nedenle ilk 2 maçta seyirci desteğine sahip olacak Efes Pilsen, 3. ve 4. maçları Fenerbahçe seyircisi önünde oynayacak. Seri 5. maça uzarsa, seyirci avantajı Efes Pilsen'de olacak. Seride 3 galibiyete ulaşan takım finale yükselecek. 
     Serinin 2. maçı 21 Mayıs Cumartesi günü saat 15.00'te oynanacak. İki takım 3. kez 23 Mayıs Pazartesi günü saat 19.30'da karşı karşıya gelecek. Serinin uzaması halinde 4. karşılaşma 26 Mayıs Perşembe günü saat 19.30'da, gerekirse 5. maç 28 Mayıs Cumartesi günü saat 15.00'de yapılacak. 
     
</TEXT>
</DOC>
