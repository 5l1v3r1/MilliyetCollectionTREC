<DOC>
<DOCNO> 330114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/soneko26.html </URL>
<DATE> 2005/04/04/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Çin tekstili, ABD pazarını istila etti... 
</HEADLINE>
<TEXT>

     ABD Ticaret Bakanlığı, Çin'den yapılan tekstil ihracatının yılın ilk çeyreğinde yüzde 63 arttığını açıkladı. 
     Buna göre geçen yılın ilk çeyreğinde 1.76 milyar metreküp olan Çin'in ABD'ye tekstil ihracatı, bu yılın aynı döneminde 2.86 milyar metreküpe yükseldi. 
     Böylece tekstilde kotaların Ocak başında kalkmasıyla ucuz Çin ürünlerinin bütün pazarları istila edeceği korkusu somut hale geldi. 
     Dünyanın en büyük tekstil pazarı ABD'de Ticaret Bakanlığı'nın açıkladığı verilere göre ilk 3 ayda iç çamaşırı, pamuk pantolon, triko ve t-shirt gibi bazı ürünlerde Çin'den ithalat artışı yüzde 2 bine kadar çıktı. 
     ABD Ticaret Bakanlığı'nın verileri, yılın ilk iki ayında ABD ve Avrupa Birliği'ne yapılan tekstil ihracatının yüzde 50 arttığını ortaya koyan Çin Tekstil Ticaret Odaları Birliği verileriyle örtüşüyor. 
     Kotaların kaldırılmasının ardından Çin'in tekstil ihracatındaki artış karşısında önlem çağrıları ve arayışları da hızlandı. 
     Avrupa Birliği ticaret yetkililerinin bu konudaki çalışmalarında sona yaklaşıldığı, resmi açıklamanın bu hafta içinde yapılabileceği ifade ediliyor. 
     ABD yönetiminden geçen hafta yapılan açıklamada ise Çin'den tekstil ve hazır giyim ithalatındaki artışın etkilerini daha iyi değerlendirmek için yakın izlemenin sürdürüldüğü kaydedilmişti. 2004 verilerine göre ABD'nin rekor dış ticaret açığının 162 milyar dolar ile en büyük kısmının zaten Çin'den kaynaklanıyor olması, konuyu daha hassas hale getiriyor. 
     Çin yönetimi ise bir taraftan tekstil ihracatındaki artışı ''Kotaların kaldırılmasıyla kısıtlama geleceği korkusuyla fabrikalar üretimlerini yılın ilk aylarında artırdı'' şeklinde açıklayarak endişeleri gidermeye, diğer taraftan da görüşmeler yoluyla tekstil ihracatına kısıtlama getirilmesini engellemeye çalışıyor. 
     Çin Ticaret Bakanlığı tarafından yapılan bir araştırmaya göre, ülkenin ihracatını engellemek için ''teknik standartlar, kalite soruşturması, çevreyi koruma, çalışma hayatı standartları, gümrük yönetmelikleri ve fikri hakların korunması'' gibi yöntemler ileri sürülüyor. 
     Daha çok Japonya, ABD ve AB gibi büyük pazarları dikkate alan Çin Ticaret Bakanlığı raporunda müzakereler yoluyla üstesinden gelinmesi gereken 450 ticaret sorununun bulunduğu iddia ediliyor. 
     
</TEXT>
</DOC>
