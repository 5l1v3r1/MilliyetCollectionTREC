<DOC>
<DOCNO> 330903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/dunya/adun.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a Kürt başkan 
</HEADLINE>
<TEXT>


Celal Talabani, Irak Meclisi'nde yapılan oylama ile ülkenin 'geçici devlet başkanı' oldu. Talabani, 275 üyeli mecliste, 227 milletvekilinin desteğini aldı 

DIŞ HABERLER SERVİSİ 


Irak Ulusal Meclis'i 2 ayı aşan tartışmaların ardından Kürdistan Yurtseverler Birliği KYB lideri Celal Talabani'yi yeni Irak Geçici Devlet Başkanı seçti. Bugün yemin ederek göreve başlayacak olan Talabani, sembolik yetkiler üstlenmesine karşın bir Arap ülkesi olan Irak'ın ilk Kürt Devlet Başkanı olarak kayıtlara geçecek. Talabani aynı zamanda Arap dünyasının yakın tarihinde, bir Arap ülkesinin ilk Arap olmayan devlet başkanı oldu. 
Talabani'nin devlet başkanlığındaki "geçici" sıfatı, görev döneminin, aralıkta yapılacak seçimlerle belirlenecek parlamentonun seçeceği yeni devlet başkanının işbaşına gelmesine kadar sürecek olmasından kaynaklanıyor. 

Tek adaylı seçim 
Talabani'yi devlet başkanlığına taşıyan seçim, dün tek adaylı, gizli oylama esasına göre yapıldı. Seçimde, devlet başkanlığı yardımcılıklarına Şii Arap Adil Abdülmehdi ile geçen dönemin geçici devlet başkanı olan Sünni Arap Gazi El Yaver seçildi. 275 sandalyeli mecliste milletvekillerinin 227'si Talabani ile 2 yardımcısı lehinde oy kullandı. Yaklaşık 30 oy, başka rakibi olmayan bu 3 adayı protesto etmek amacıyla boş çıktı. 
Celal Talabani, seçilmesinin ardından, "Ülkeyi güvenliğe kavuşturmaya çalışacağını" söyledi. Irak'ta 30 Ocak'taki seçimlerle oluşturulan parlamentoda, Kürtler 75 sandalye kazanmıştı. 
Reuters'a göre, bugün de Şii İbrahim Caferi'nin başbakan olarak atanması bekleniyor. Olası bir krizi önlemek isteyen Ulusal Meclis, Sünni Gazi El Yaver'i devlet başkan yardımcısı olarak seçti. Eski geçici yönetimin Dışişleri Bakanı Hoşyar Zebari, savunma bakanlığının da Sünnilere verileceğini duyurdu. 
Meclis'te devlet başkanlığı seçimlerinin ve hükümeti oluşturacak isimlerin bu kadar geç belli olması, Kerkük'ün statüsü ve Irak'ın petrol gelirlerinin dağılımı konusundaki anlaşmazlıklara bağlanıyordu. Ancak Şiiler ve Kürtler arasında petrol bakanlığını kimin kontrol edeceği konusundaki anlaşmazlığın sürdüğünü söyleyen gözlemciler, bu konuların anayasa taslağı yazımının tamamlanacağı 15 Ağustos'a kadar çözülebileceğini belirttiler. 

Saddam'a izlettirdiler 
Iraklı yetkililer, cezaevinde bulunan devrik lider Saddam Hüseyin ve tutuklu eski rejim yetkililerinin seçimleri tutuldukları yerde, televizyondan izlediklerini söyledi. 

Şimdi ne olacak 

15 Ağustos Anayasa taslağı tamamlanacakEkim Anayasa referanduma sunulacakAralık Genel seçimle daimi hükümet işbaşına gelecek 

</TEXT>
</DOC>
