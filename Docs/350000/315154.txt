<DOC>
<DOCNO> 315154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonspo32.html </URL>
<DATE> 2005/02/14/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Cavcav'dan Maliye Bakanlığı'na Şans oyunlarındaki mevcut statü korunsun 
</HEADLINE>
<TEXT>

     Türkiye Birinci Süper Lig Profesyonel Futbol Kulüpleri Vakfı Başkanı İlhan Cavcav, futbolla ilgili şans oyunlarında bilet bedeli üzerinden yüzde 10 vergi alınması ile ilgili çalışmanın Türk futbolunu zora sokacağını ifade etti. 
     Kulüplerin gelir kaynaklarının başlıca 3 kaynaktan oluştuğunu belirten Cavcav, yaptığı yazılı açıklamada bunların, yayın gelirleri-seyirci hasılatı-Spor Toto ve İddaa oyunları olduğunu kaydetti. 
     Cavcav, özellikle son bir yıl içinde seyirci sayısında büyük düşüş yaşandığını, hatta Anadolu takımlarının stat kirası ve hakem parasını dahi cebinden ödemek zorunda kaldıklarını ifade ederek, şu görüşleri savundu 
     ''Yayın gelirlerimizde aksamalar yaşanmakta ve kulüplerimiz çok zor durumda faaliyetlerini sürdürmektedir. Hal böyle iken son edindiğimiz bilgiye göre, daima sporun içinde olan ve Türk sporuna büyük destek veren hükümetimizin çok degerli Maliye Bakanlığı yetkilileri, Türkiye sathında oynanan ve kulüplerimizin geleceği olan ''İddaa'' isimli müşterek bahis oyununda şans oyunları vergisi, kolon başına alınırken, bilet bedeli üzerinden yüzde 10'a çıkarılmasının düşünüldüğünü üzülerek öğrenmiş bulunmaktayız. Böyle bir durum zaten kulüplerimizi, özellikle de Anadolu kulüplerimizi ve iştirakçilerinin haklarını azaltacağı bir gerçektir. İlgili makamların özellikle Maliye Bakanımızın vergi ödemede kulüplerimize yaptığı kolaylıklar takdirle karşılanmaktadır. Bu hususta da hükümetimizin eski statüyü aynen koruyacağına inancımız tamdır.'' 
     
</TEXT>
</DOC>
