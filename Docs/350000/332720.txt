<DOC>
<DOCNO> 332720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur66.html </URL>
<DATE> 2005/04/12/ </DATE>
<TIME> 21.24 </TIME>
<AUTHOR>  </AUTHOR>
<HEADLINE>
Hollanda'da aşırı sağcılar gösteri yapamayacak 
</HEADLINE>
<TEXT>

     Hollanda'da, önceki hafta sonunda bir Türk camisine saldırının düzenlendiği Venray kasabasında, aşırı sağcıların gelecek cumartesi günü yapacaklarını açıkladığı protesto gösterisi, belediye tarafından yasaklandı. 
     Belediyeden yapılan açıklamada, yasaklama kararının, gösterinin, kamu düzenini tehdit edebileceği ve olaylar çıkabileceği konusunda ortaya çıkan kaygılar üzerine alındığı bildirildi. 
     Venray kasabasında önceki hafta sonunda Türklere ait Hacı Bayram Camii dazlaklar tarafından saldırıya uğramış ve Türk gençleri ile dazlaklar arasında kısa süreli kavga yaşanmıştı. 
     Gelişmeler üzerine belediye yönetimi, kasabada sıkı güvenlik önlemlerinin alınmasını kararlaştırmış ve düzenlenecek sosyal ve eğlence içerikli tüm etkinliklerin en az iki hafta önceden bildirilmesi zorunluluğunu getirmişti. 
     Belediye yönetiminin aldığı bu kararlardan hoşnut olmayan aşırı sağcılar ise yönetimi kınamak amacıyla, ''eşit muamele istiyoruz'' adıyla bir protesto gösterisi düzenlemeyi kararlaştırmıştı. 
     Gösteri, ''Yeni Sağ'' olarak bilinen ve liderliğini Michiel Smit adlı Rotterdamlı bir politikacının yaptığı siyasi hareketin öncülüğünde planlanmıştı. 
     
</TEXT>
</DOC>
