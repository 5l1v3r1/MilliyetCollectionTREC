<DOC>
<DOCNO> 327128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sontur18.html </URL>
<DATE> 2005/03/25/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Umut davası... 4 sanığın tahliye istemi reddedildi 
</HEADLINE>
<TEXT>

     Gazeteci-Yazar Uğur Mumcu, Prof. Dr. Ahmet Taner Kışlalı, Prof. Dr. Muammer Aksoy ve Doç. Dr. Bahriye Üçok'un öldürülmesi olaylarının da aralarında bulunduğu, çok sayıda olayı kapsayan ''Umut Operasyonu''na ilişkin davada, tutuklu 4 sanığın tahliye istemi reddedildi. 
     Ankara 11. Ağır Ceza Mahkemesi'nde görülen davanın bugünkü duruşmasına, tutuklu sanıklar Hasan Kılıç, Ferhan Özmen, Mehmet Ali Tekin, Ekrem Baytap ve avukatları ile müdahil avukatları katıldı. 
     Başkan Mehmet Orhan Karadeniz, Hasan Kılıç'ın avukatı Hüseyin Kılıç'ın mazeret dilekçesi verdiğini, gıyabi tutuklu sanık Oğuz Demir'in yakalanamadığını bildirdi. 
     Duruşmada söz alan Ekrem Baytap'ın avukatı Mehmet Alagöz, müvekkilinin 11 yıldır tutuklu olduğunu, yeni Türk Ceza Kanunu TCK ve Ceza Muhakemesi Kanunu'ndaki CMK düzenlemeler dikkate alındığında, tahliye edilmesi gerektiğini savundu. 
     Tutuklu sanıklar da tahliyeleri istedi. 
     Mahkeme heyeti, Cumhuriyet Savcısı Salim Demirci'nin de görüşü doğrultusunda, sanıkların tutukluluk hallerinin devamına karar verdi. 
     Yeni TCK'nın yürürlüğe girişinin de beklendiği duruşma, 13 Mayıs 2005 tarihine ertelendi. 
     Kapatılan Ankara 2 No'lu DGM'nin ilk yargılamada, 8 sanık yönünden verdiği karar, Yargıtay 9. Ceza Dairesi'nce bozulmuştu. 
     DGM'lerin kapatılmasının ardından Ankara 11. Ağır Ceza Mahkemesi'nde görülmeye başlanan davada, Ekrem Baytap'ın dosyasının birleştirilmesiyle sanık sayısı 9'a çıkmıştı. 
     
</TEXT>
</DOC>
