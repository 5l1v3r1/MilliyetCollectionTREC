<DOC>
<DOCNO> 326082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/guncel/agun.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatlıses'i istiyor ama 'döver' diye korkuyor 
</HEADLINE>
<TEXT>


Devlet Bakanı Güldal Akşit, "Kadına Karşı Şiddete Son Kampanyası"nın geniş kesime ulaştırılması için İbrahim Tatlıses'i düşünüyor. Ama bir çekincesi var "Ya 'dövmeyin' dedikten sonra birini döverse..." 

Yıldız Yazıcıoğlu - Ankara 

Devlet Bakanı Güldal Akşit, Kadına Karşı Şiddete Son Kampanyası'nın futbolcularca desteklenmesine rağmen yeterince etkili olamadığını belirterek, geçmişte kadınlara karşı sert davranışlarıyla gündeme gelen Türkücü İbrahim Tatlıses'e "kampanyayı destekleme" teklifi götürebileceklerini söyledi. 
Akşit, "Yeter ki mesajımız çok kişiye ulaşsın. Ama 'dövmeyin' dedikten sonra ya birini döverse Tatlıses'in katılımı olumlu mu, olumsuz mu olur düşünebiliriz" dedi. 
Akşit, dün kahvaltıda Milliyet'in konuğu oldu. Ziyareti sırasında sorularımızı da yanıtlayan Akşit, Başbakan Recep Tayyip Erdoğan'ın eşi Emine Erdoğan ile birlikte 25 Kasım 2004'te başlattıkları Kadına Karşı Şiddete Son Kampanyası'nın toplumda beklenen etkiyi yaratmadığını söyledi. 
Kampanyayı etkinleştirmek için farklı çevrelerden ünlü isimleri düşündüklerini belirten Akşit, toplumda gerekli ilgiyi nasıl uyandırabileceklerini araştırdıklarını vurguladı. 

Kırsala ulaşmalıyız 
Yılmaz Erdoğan ve Demet Akbağ'dan destek aldıklarını anlatan Akşit, şöyle konuştu 
"Başka kişiler, Tatlıses olur mu Bu kampanyayı, eğitim seviyesi düşük, kırsal kesime ulaştırmalıyız. Bu kesim, kiminle ilgilenir, bu kesime kim ulaşabilir BM ile görüşeceğiz. Olumlu mu, olumsuz mu olur bilemiyorum. Tatlıses'e kampanyaya destek vermesi teklif edilebilir. Ama yapmayın dedikten sonra ya birini döverse... Tatlıses ismi dikkat çekici olabilir. Belki çok fazla kişiye bu mesajı ulaştırabiliriz." 

"Eğitim şart " 
Akşit, Brüksel'de Avrupa Parlamentosu Kadın Hakları ve Fırsat Eşitliği Komisyonu ile görüşmesinde, kendisine, "Türkiye'de genç kadınların yüzde 39'unun koca dayağını doğal ve haklı bulmasını nasıl değerlendiriyorsunuz " sorusu yöneltildiğini açıkladı. 
"Şaşırdım. Buna cevap veremeyeceğimi söyledim. Koca dayağının doğal bir yanı yok" diyen Akşit, parlamenterlere yanıt veremediğini, ancak bunu acilen eğitimle çözülmesi gereken bir sorun olarak gördüğünü belirtti. Kadına yönelik şiddete kadınların destek vermesini anlayamadığını kaydeden Akşit, "Konuyu magazinleştirmek istemiyorum ama eğitim şart" diye konuştu. 

Milliyet'in konuğu oldu 

Fotoğraf ALTAN BURGUCU 
Devlet Bakanı Güldal Akşit, dün kahvaltıda Milliyet'in konuğu oldu, sorularımızı yanıtladı. Emine Erdoğan'la birlikte başlattıkları "Kadına Karşı Şiddete Son Kampanyası"nın beklenen ilgiyi görmediğini belirten Akşit, İbrahim Tatlıses yanda isminin dikkat çekici olabileceğini söyledi. 


</TEXT>
</DOC>
