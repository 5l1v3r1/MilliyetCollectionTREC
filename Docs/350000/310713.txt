<DOC>
<DOCNO> 310713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sondun03.html </URL>
<DATE> 2005/01/30/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Irak.. Talabani ve Başbakan Allavi oy kullandı... 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, Irak'ın kuzeyindeki Süleymaniye kentinde oyunu kullandı. 
     Talabani, düzenlemeler nedeniyle geç başlayan oy verme işleminde sandık başına giden ilk Iraklılar arasında yer aldı. 
     Bölge güvenlik şefi Dana Ahmed Macid, sıkı güvenlik önlemlerinin alındığı Süleymaniye'de oy verme işleminin sakin geçtiğini ve seçimlere yüzde 90'lık bir katılım beklendiğini söyledi. 
     Seçimler başlamadan bir saat önce seçim bürosuna gelen bir kişi de ''Bugün Kürtler için tarihi bir gün. Bugün Celal Talabani'nin günü'' dedi. 
     Başbakan İyad Allavi, Yeşil Bölge'de oyunu kullanırken seçim görevlileriyle bir süre sohbet etti. 
     Şii lider Abdülaziz el Hekim de gazetecilere açıklamasında, seçimlerin iyi geçmesi temennisinde bulunarak, ''Bugünkü seçim çok önemli'' dedi. 
     Seçimlerde, ulusal meclisin 275 üyesi, Kürtlerin bölge parlamentosundaki 111 üyesi ve 18 ildeki yerel meclislerin üyeleri belirlenecek. 
     
</TEXT>
</DOC>
