<DOC>
<DOCNO> 345085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo27.html </URL>
<DATE> 2005/05/23/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
TBL'de play-off istatistik liderleri belli oldu... 
</HEADLINE>
<TEXT>

     Türkiye Basketbol Ligi’nde play-off yarı final mücadelesi sürerken istatistik liderleri de belli oldu. 
     Play-off’ta en değerli oyuncu MVP sıralamasında Beşiktaş’ın yıldız oyuncusu Khalid El Amin, oynadığı 5 maçta 70.6 ortalama ile birinci olurken, aynı takımdan Ratko Varda 62.4 ortalama ile 2., Ülkerspor’dan Goran Nikolic de 60.6 ortalama ile üçüncü sırada yer aldı. 
     İstanbul Tekelspor’un ABD’li oyuncusu Rashard Phillips, 2 maçta attığı 57 sayı ve 28.5 ortalamayla sayı krallığında ilk sırayı alırken, ikinci sırada ise Türk Telekom’un ABD’li oyun kurucusu Grogery Grays 26.5 sayı ortalamasıyla yer aldı. Bu iki oyuncunun ardından Beşiktaş’ın ABD’li yıldızı Khalid El Amin, 5 maçta yakaladığı 24.4 sayı ortalamasıyla üçüncü sırada bulundu. 
     Ribaunt ortalamasında ise Pınar Karşıyaka’dan Onur Aydın 10.7 ortalama ile birinci sırada yer alırken, asist sıralamasında 9.0’lık ortalama ile Ülkerspor’un genç yıldızı Kerem Gönlüm rakiplerini geride bıraktı. Play-off serisinin blok istatistiklerinde ise Pınar Karşıyaka’nın ABD’li oyuncusu Hollman 2 ortalama ile ilk sırayı alırken, top çalmada Beşiktaş’ın yıldızı El Amin 3,4’lük yüzdesiyle yine birinci sırada yer aldı. 
     
</TEXT>
</DOC>
