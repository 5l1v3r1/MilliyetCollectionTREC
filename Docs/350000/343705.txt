<DOC>
<DOCNO> 343705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy41.html </URL>
<DATE> 2005/05/18/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Askerin kadın-erkek eşitliği duyarlılığı 
</HEADLINE>
<TEXT>

     Milli Savunma Bakanlığı’nın, askeri hakimliğe giriş sınavında hukuk fakültesi mezunu kadın ve erkekler arasında, kadınlar lehinde var olan eşitsizliği gidermek amacıyla hazırladığı yasa tasarısı, Bakanlar Kurulu’nda imzalanarak TBMM’ye sunuldu. 
     Askeri Hakimler Yasasında Değişiklik Yapılmasına Dair Yasa Tasarısı tek maddeden oluşuyor. Tasarıyla askeri hakim kaynağında yaşanan bazı eşitsizliklerin giderilmesi amaçlanıyor. Tasarının yasalaşmasıyla birlikte, hukuk fakültesi mezunu erkeklerin askeri hakimliğe başvurabilmesi için gereken askerlik yapma koşulu kaldırılacak ve böylece kadın adaylarla eşit şansa sahip olacak. 
     Ayrıca tasarının diğer hükümleriyle de yine benzeri biçimde hukuk fakültesi mezunu olup da TSK’nın hakimlik dışındaki sınıflarında halen muvazzaf subay olarak çalışan üsteğmen ve yüzbaşı rütbesindeki subayların da askeri hakimlik sınavlarına girişinde kolaylıklar getiriliyor. MSB, burada hukuk fakültesi mezunlarının diğer sınıflarda muvazzaf subay olarak çalışmaya başlayanların askeri hakimlik sınavına girememesine karşın, subayken hukuk fakültesini bitirenlere sınava giriş hakkı tanınmış olmasını eşitliğe aykırı bulduğu için böyle bir düzenlemeye gitti. 
     MSB, yapılacak yasa değişikliğiyle, "Başvurudaki eşitsizliklerin ortadan kaldırılmasını ve böylece daha çok ve daha çeşitli adaylar arasından askeri hakim seçimine ve dolayısıyla TSK’da daha nitelikli personel istihdamına imkan sağlanmasını" amaçlıyor. 
     
</TEXT>
</DOC>
