<DOC>
<DOCNO> 334408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun33.html </URL>
<DATE> 2005/04/18/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Irak'ta saldırılarda 7 kişi öldürüldü, 1 ceset bulundu 
</HEADLINE>
<TEXT>

     Irak'ta başkent Bağdat ve kuzeyinde düzenlenen saldırılarda 7 Iraklının öldürüldüğü bildirildi. 
     İçişleri Bakanlığı'ndan bir yetkili, Bağdat'ın batısındaki Gazaliye mahallesinde, seyahat acentası müdürü Tarık Hasan Kadem'in bu sabah silahlı kişilerce öldürüldüğünü açıkladı. 
     Bağdat'ın 200 kilometre kuzeyindeki Beyci kentinde, sabaha karşı bir bombanın infilak etmesi sonucu 1 polis öldü. 
     Kuzeydeki Şorgat bölgesinde Amerikan ordusu için çalışan bir tercüman ve bir Irak askerinin, Irak ordusuna ait bir bölgeye düzenlenen havan topu saldırısında hayatını kaybettikleri bildirildi. 
     Bağdat'ın 70 kilometre kuzeyindeki Duluiye bölgesinde düzenlenen havan topu saldırısında 2 Irak askeri öldü, 4 kişi yaralandı. 
     Kerkük kentinin 70 kilometre güneyindeki Tuz bölgesinde düzenlenen silahlı saldırıda da bir askerin hayatını kaybettiği, bir askerin yaralandığı belirtildi. 
     Öte yandan, Irak polisi, Kerkük kentinde kurşunlanarak öldürülmüş bir gencin cesedinin bulunduğunu duyurdu. 
     
     MADEN'DE BOMBA YÜKLÜ ARAÇ ATÖLYESİ BULUNDU 
     Irak güçlerinin, Bağdat'ın güneyindeki Maden kasabasında düzenlediği operasyonda bombalı araç yapım atölyesi buldukları bildirildi. 
     İçişleri Bakanlığı'na bağlı komandoların, hurmalık alanda bulunan terk edilmiş bir çiftliğin avlusunda gizlenmiş bomba yüklü iki araç buldukları, araçların her ikisinin de cips paketleriyle dolu olduğu belirtildi. 
     Çiftlikte ayrıca, 30 kadar uzaktan kumandalı ateşleme sistemi ile 120 milimetre çapında iki havan topunun ele geçirildiği kaydedildi. 
     Irak'ta saldırılarda kullanılan patlayıcı ve bomba yüklü araçlar, Maden gibi direnişçilerin etkin olduğu bölgelerde bulunan atölyelerde hazırlanıyor. 
     
</TEXT>
</DOC>
