<DOC>
<DOCNO> 317044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/dunya/axdun01.html </URL>
<DATE> 2005/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
10 gazeteden 7'si toplatıldı 
</HEADLINE>
<TEXT>



Seçim yasakları uyarınca radyo, televizyon ve her türlü yayın organı, dün 19.00'a kadar seçimlerle ilgili haber, tahmin ve yorum yapamadı. KKTC Yüksek Seçim Kurulu, seçim yasaklarına aykırı haber yayımlayan, Cumhuriyet, Afrika, Yeniçağ, Kıbrıs, Kıbrıslı, Yenidüzen ve Halkın Sesi gazetelerinin satışını ve dağıtımını durdurdu. 10 gazetenin yayımlandığı KKTC'de sadece Volkan, Güneş ve Vatan gazeteleri toplatılmadı. Toplatılan gazetelerin, propaganda rengi yeşil olan CTP'nin seçim kampanyasını andıran "Söz ver kemerini tak, trafik kurallarına uy, sürat yapma, yeşili bekle, hayatta kal" sloganını içeren bir reklam yüzünden toplatıldığı öğrenildi. 

Gazeteciler, oyunu Lefkoşa'da 128 numaralı sandıkta kullanan Cumhurbaşkanı Rauf Denktaş'a büyük ilgi gösterdi. Denktaş gazetecilerin izdihamına "Vay anam vay" diyerek tepki gösterdi. Bir Rum gazetecinin "Fotoğraf makineniz nerede " diye sorması üzerine Denktaş, cebinden fotoğraf makinesini çıkararak "İşte burada" dedi. Denktaş, bütün gazetecilerin fotoğraflarını gruplar halinde çekti. 

Rum basını seçimlere yine büyük ilgi gösterdi. Seçimleri 59 Rum gazeteci izledi. Canlı yayın yapan Rum TV'leri seçimleri dakika dakika izleyicilerine aktardılar. 

CTP, tarihinde ilk kez Anadolu Türklerinin yoğun şekilde yaşadığı İskele bölgesinden 2 milletvekili çıkardı. CTP, İskele'den daha önceki seçimlerde bugüne kadar en çok 1 milletvekili çıkarabilmişti. 


</TEXT>
</DOC>
