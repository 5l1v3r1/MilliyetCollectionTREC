<DOC>
<DOCNO> 345449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sontur15.html </URL>
<DATE> 2005/05/24/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Ortodoks Zirvesi başladı 
</HEADLINE>
<TEXT>

     Kudüs’teki kilise mallarıyla ilgili yaşanan sorunu görüşmek ve Kudüs Patriği İrineos’a ilişkin kararların alınacağı "Ortodoks Kiliseleri Zirvesi" Fener Rum Patrikhanesi’nde başladı. 
     Ortodoks Kiliseleri temsilcileri sabahın erken saatlerinde zirvenin yapılacağı Fener Rum Patrikhanesi’ne geldi. Buradan toplantının yapılacağı Aya Yorgi Katedrali’ne geçen ve aralarında Kudüs Patriği İrineos, İskenderiye Patriği Teodoros’un da bulunduğu Sırbistan, Romanya, Gürcistan, Antakya, Arnavutluk, Atina, Finlandiya, Polonya, Prag, Kıbrıs, Moskova ve Esland Kiliseleri temsilcileri, Patrik Bartholomeos başkanlığında, özel ayine başladı. 
     Basına kapalı devam eden toplantıda, Kudüs Patriği İrineos’un, Kudüs’te kiliseye ait bazı taşınmazları İsrailliler’e uzun süreli kiralaması ve bu kararları alırken Kudüs Kilisesi Sen Sinod Meclisi’ne danışmadığı yönündeki iddialar ele alınacak. Toplantıdan Kudüs Patriği İrineos" hakkında "istifaya mecbur etme" kararının çıkması bekleniyor. 
     
     "YAPILAN TOPLANTI, MAHKEME DEĞİL" 

     Patrik İrineos’un hukuk danışmanı Franciscos Raoussis, gazetecilerin soruları üzerine, yapılan toplantının bir "mahkeme" olmadığını söyledi. İrineos’un toplantıya Patrik Bartholomeos’un daveti üzerine geldiğini kaydeden Raoussis, toplantıda "tavsiye kararı" çıkabileceğini, çıkacak kararın ise Kudüs Patriği tarafından değerlendirileceğini ve ona göre uluslar arası bir mahkemeye gidilip gidilmeyeceğine karar verileceğini bildirdi. 
     
     HRİSTİYAN MAHKEMESİ PROTESTOSU 

     Fener-Balat Sakinleri olduklarını söylen ve ellerinde Türk bayrağı taşıyan bir grup, zirveyi protesto etti. 
     "Mahkeme bahane ekümenik şahane", "AB uğruna Balat’ı Vatikan yaptırmayacağız", "Devlet içinde devlet bunun adı ihanet" yazılı döviz açan grup adına yapılan açıklamada, Patrikhane’nin İstanbul’un göbeğinde Hristiyan şeriat mahkemesi kurarak, Kudüs Patriği’ni yargılayacağı ifade edildi. Açıklamada, "Laik Türkiye Cumhuriyeti’nde Hristiyan şeriat mahkemesi kurarak Fener Rum Patriği Bartholomeos’un böyle bir yola tevessül etmesi Ekümenliğini tescil ettirmekten başka bir şey değildir. Bu Lozan’ın delinmesi demektir" denildi. 
     
</TEXT>
</DOC>
