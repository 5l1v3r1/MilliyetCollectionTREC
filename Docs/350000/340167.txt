<DOC>
<DOCNO> 340167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/soneko29.html </URL>
<DATE> 2005/05/06/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kretschmer Reformların hızı, müzakerelerin gidişatını belirleyecek 
</HEADLINE>
<TEXT>

     AB Komisyonu Türkiye Temsilcisi Hans Jörg Kretschmer, reformların hızının müzakerelerin gidişatını belirleyeceğini, etkin ve kapsamlı bir şekilde yerine getirmenin katılım aşamasının erken bir şekilde mümkün olmasını sağlayabileceğini kaydetti. 
     Kretschmer, Forum İstanbul 2005’te yaptığı konuşmada, 3 Ekim’de alınan kararın temelde politik bir karar olduğunu belirterek, "Aslında farklı bir karar da verilebilirdi. Yani 17 Aralık’taki karar ile hiç kimsenin kafasında şüphe kalmamalıdır. Bu, Türkiye’nin katılımı konusunda AB’nin politik iradesini gösteriyor" dedi. 
     Türkiye’nin üyelik sürecinde her şeyden önce politik reformları ve uygulama alanındaki noktaları tamamlaması gerektiğine dikkat çeken Kretschmer, ayrıca yeni yükümlülükler için mevcut yükümlülüklerin yerine getirilmesini beklediklerini söyledi. 
     AB’de "Türkiye uyum sağlayabiliyor mu Uygulamaları yerine getiriyor mu " yönündeki beklentilerin doğal olduğunu dile getiren Kretschmer, "Reformların hızı müzakerelerin gidişatını belirleyecek. 
     Etkin ve kapsamlı bir şekilde yerine getirme, katılım aşamasının erken bir şekilde mümkün olmasını sağlayabilir" diye konuştu. 
     Kamuoyunun müzakerelerde en büyük destek olduğunu vurgulayan Kretschmer, dolayısıyla hükümetin Türkiye kamuoyu üzerinde daha fazla bilgilendirme yapması gerektiğine işaret etti. 
     
     "POLİTİK İSTİKRARIN KORUNMASI İYİ BİR ŞANS OLACAK" 
     AB’nin katılım öncesi yardımlarına değinen Kretschmer, Türkiye’ye gelecek yıl yarım milyar avro, daha sonra da belli bir tarihe kadar her yıl 1 milyar avro yardım yapılacağını hatırlattı. 
     Kretschmer, "AB olarak, üzerine düşeni yaparsa Türkiye’ye tam destek vermeye hazırız. Eğer politik istikrar korunabilirse, bununla Türkiye tam üyelikte gerçek anlamda iyi bir şansa sahip olacak" dedi. 
     Soruları da yanıtlayan Kretschmer, bir aday ülke için hem kendi içinde hem de AB’de en önemli unsurlardan birinin ülke desteği olduğuna dikkat çekerek, "Hükümet liderlik yapmalı, açık bir yönlendirme ve kararlılık sergilemeli. Yani bu uzun süreçte ülkeyi arkasına almak için her şeyi yapmalı" diye konuştu. 
     Kretschmer, AB’nin, Türkiye’nin üyeliği ile kendi ortak bölgesinin güneydoğusunda politik ve ekonomik açıdan istikrarlı bir ülke kazanmış olacağını vurguladı. 
     
     "ÜYE OLAN 10 ÜLKE HİÇBİR ZAMAN TEK SES KONUŞAMADIK" 
     Polonya Merkez Bankası Başkan Yardımcısı Pawel Samecki ise müzakere sürecinde sıkıcı ve bıktırıcı çalışmalar olabileceğini, bu konuda iyi bir planlamayla başarılı sonuç elde edilebileceğini ifade etti. 
     Samecki, Türkiye’nin tek ülke olarak müzakereleri sürdürmesinin aslında avantaj olduğunu dile getirerek, "Geçen yıl üye olan 10 ülke olarak bizler hiçbir zaman blok olamadık, tek ses konuşamadık. Kimi zaman aykırı tavırlar takındık ve birbirimize dezavantaj oluşturduk. 
     Dolayısıyla sizin tek başınalığınız bir zaaf değil" şeklinde konuştu. 
     Müzakere sürecindeki başarıda parlamentoda mutabakatın etkili olduğunu vurgulayan Samecki, Polonya’da 1990’lı yıllarda mutabakat sağlanamaması nedeniyle bir yavaşlama olduğunu, insanların birbirleriyle güç çekişmesi içine girdiğini ve bu nedenlerle iş yapma konusunda uyarı aldıklarını söyledi. 
     AB’nin hiçbir zaman makro ekonomik açıdan patlama riski taşıyan bir ülkeyi kabul etmeyeceğini ifade eden Samecki, "Reformlara mutlaka devam etmelisiniz. Politik istikrar çok önemli" dedi. 
     Samecki, AB’nin bölgede istikrarın sağlanmasında etkili olduğunu belirterek, "Ukrayna’daki devrim, bizim Avrupa’ya istikrar sağladığımızı kanıtladı" diye konuştu. 
     
     "ÖNERİM, MUHALEFETİ DE KATIN" 
     Çek Cumhuriyeti Sanayi Konfederasyonu AB ve UNICE Temsilcisi Karel Lukas da AB ile müzakerelerinde dostça ve sert yaklaşımlar olduğunu, ancak hiçbir zaman dramatik bir hal almadığını söyledi. 
     Lukas, müzakere başındaki hiçbir korku ve endişenin üyelik sonrasında gerçekleşmediğini belirterek, "Size tavsiyeden ziyade önerim şu müzakerelerde devletinizin çıkarlarını bir partizan düzeyinde formüle edebilirsiniz. Çünkü muhalefeti de tartışmalarınıza katabilirseniz daha başarılı olursunuz. Biz bunu başaramadık ve sorunlar yaşadık. Ayrıca hukukun uygulanması sistemine çok dikkat edin" diye konuştu. 
     Başbakanlık AB Genel Sekreteri Murat Sungar da 3 Ekim’de müzakereler başladığında artık yavaş yavaş siyasi konulardan çıkılması, kırsal kalkınma, bölgelerarası farkın ortadan kaldırılması, ekonomik ve sosyal uyum ile sektörlerin uyumu gibi hayati konulara eğilmek gerektiğini söyledi. 
     Sungar, Türkiye’nin önündeki sorunlardan olan Kıbrıs, Ermeni ve azınlık meselelerinin aslında Kopenhag siyasi kriterleri içinde bulunmayan siyasi beklentiler olduğunu ifade etti. 
     
</TEXT>
</DOC>
