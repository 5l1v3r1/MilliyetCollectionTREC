<DOC>
<DOCNO> 301599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/soneko32.html </URL>
<DATE> 2004/12/28/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Asgari ücret 350 milyon lira... 
</HEADLINE>
<TEXT>

     Asgari Ücret Tespit Komisyonu, 1 Ocak 2005 tarihinden itibaren uygulanacak asgari ücreti, brüt 488 milyon 700 bin, net 350 milyon 153 bin 550 lira olarak belirledi. 

Çalışma ve Sosyal Güvenlik Bakanı Murat Başesgioğlu, Asgari Ücret Tespit Komisyonu'nun çalışmalarını tamamlamasından sonra yaptığı açıklamada, 1 Ocak 2005'ten itibaren geçerli asgari ücretin, 16 yaşından büyük işçiler için brüt 488 milyon 700 bin Türk Lirası, net 350 milyon 153 bin 550 Türk lirası olarak belirlendiğini söyledi. 
     16 yaşından büyükler için belirlenen brüt asgari ücretten 68 milyon 418 bin lira SSK primi, 4 milyon 887 bin lira işsizlik sigortası fonu, 62 milyon 309 bin 250 lira gelir vergisi, 2 milyon 932 bin 200 lira damga vergisi olmak üzere toplam 138 milyon 546 bin 450 lira kesinti uygulanacak. 16 yaşından büyük işçiler için belirlenen asgari ücretin işverene maliyeti 593 milyon 770 bin 500 lira olacak. 
     Asgari ücret, 16 yaşından küçük işçiler için brüt 415 milyon 800 bin, net 297 milyon 920 bin 700 lira oldu. 16 yaşından küçükler için belirlenen brüt asgari ücretten ise 58 milyon 212 bin lira SSK primi, 4 milyon 158 bin lira işsizlik sigortası fonu, 53 milyon 14 bin 500 lira gelir vergisi, 2 milyon 494 bin 800 lira damga vergisi olmak üzere toplam 117 milyon 879 bin 300 lira kesinti yapılacak. 
     Kapıcılar için asgari ücret ise brüt 488 milyon 700 bin, net 412 milyon 462 bin 800 liraya çıktı. Kapıcılar için belirlenen brüt asgari ücretten de 68 milyon 418 bin lira SSK primi, 4 milyon 887 bin lira işsizlik sigortası fonu, 2 milyon 932 bin 200 lira damga vergisi olmak üzere toplam 76 milyon 237 bin 200 lira kesilecek. 
     Komisyonun aldığı karar uyarınca 16 yaşından büyükler için açıklanan yeni asgari ücret, yüzde 10.3, 16 yaşından küçükler için belirlenen asgari ücret ise yüzde 10 oranında artırıldı. 
     Asgari ücret 16 yaşını dolduran işçiler için günlük brüt 16 milyon 290 bin, 16 yaşından küçük işçiler için ise günlük brüt 13 milyon 860 bin lira olarak uygulanacak. 
     Yeni asgari ücret 1 Ocak 2005-31 Aralık 2005 arasında geçerli olacak. 

     
</TEXT>
</DOC>
