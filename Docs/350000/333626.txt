<DOC>
<DOCNO> 333626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun30.html </URL>
<DATE> 2005/04/15/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Çin'de Japonya karşıtı gösterilerin hafta sonunda süreceği sanılıyor 
</HEADLINE>
<TEXT>

     Çin'de Japonya karşıtı gösterilerin bu hafta sonu da süreceği sanılıyor. 
     Çin'deki Japonya karşıtı internet siteleri ve forumlarda, Japonya'daki tarih dersi kitaplarında İkinci Dünya Savaşı yıllarına yaklaşımın protesto edildiği gösterilerin Pekin, Guangzhou ve Şenyang gibi şehirlerde tekrarlanacağı kaydediliyor. 
     Çin makamları tarafından yapılan açıklamalarda, halka ''sakin olma'' ve ''aşırı eylemlerde bulunmama'' çağrısı yapıldı. 
     Öte yandan Japonya Dışişleri Bakanı Nobukataka Maçimura, 17-18 Nisan günlerinde Pekin'de Çinli yetkililerle iki ülke arasındaki son gerilimi ve ortak uluslararası konuları ele alacak. 
     Hong Kong'da yayımlanan South China Morning Post gazetesinin haberine göre, Maçimura Çin tarafına, iki ülkenin ortak tarihinin gözden geçirilmesi ve yorumlanması için ortak araştırma grubu kurulmasını önerecek. 
     Çin'deki gösterilerin hükümet tarafından desteklendiğini savunan Japon yönetimi, Çin makamlarından gerilimi düşürecek ve Çin'deki Japon vatandaşlarının güvenliğini riske atmayacak önlemler almasını isteyecek. 
     Kyodo haber ajansının bildirdiğine göre, Çin makamları Tokyo yönetimine, Çin'de Japon şirketlerinin güvenliği konusunda güvence verdi. 
     Maçimura'nın Pekin'de temaslarının bir diğer önemli gündem maddesi de Japonya'nın BM Güvenlik Konseyi daimi üyeliği olacak. Japonya'nın Çin'in bu konudaki tutumunu değiştirmesi pek kolay görünmüyor. 
     Çin Başbakanı Ven Ciabao ve Dışişleri Bakanlığı yetkilileri hafta içinde yaptıkları açıklamalarda, Hindistan ve Almanya'nın daimi üyeliğini desteklediklerini, Japonya'nın ise ''komşularının güvenini kazanmadığını'' açık dille belirtmişlerdi. 
     Maçimura, Pekin'deki görüşmelerde, Japonya Başbakanı Juniçiro Koizumi ve Çin Cumhurbaşkanı Hu Cintao'nun 22 Nisan'da Endonezya'da düzenlenecek Asya-Afrika Konferansı sırasında ikili görüşme yapmaları olasılığını da ele alacak. 
     
</TEXT>
</DOC>
