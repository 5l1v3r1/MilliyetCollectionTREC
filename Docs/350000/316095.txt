<DOC>
<DOCNO> 316095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy04.html </URL>
<DATE> 2005/02/17/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Rusya ile ''Top secret'' yakınlaşma... 
</HEADLINE>
<TEXT>

     Rusya Devlet Başkanı Vladimir Putin'in ziyareti sırasında Milli Savunma Bakanlığı Müsteşar Yardımcısı Hava Pilot Tümgeneral Ömer İnak ile Rus İstihbarat Servisi FSB'nin Başkan Birinci Yardımcısı Sergey Mihayloviç Smirnov, iki ülke arasındaki savunma işbirliğine ivme kazandıracak önemli bir anlaşma imzaladı. 
     Türkiye ile Rusya arasında, "Savunma Sanayii Alanında İkili İşbirliği Süresince Mübadele Edilen veya Oluşturulan Gizlilik Dereceli Bilgi ve Malzemelerin Karşılıklı Korunması Anlaşması" 6 Aralık 2004'te Ankara'da imzalandığı öğrenildi. 
     Anlaşmayla, "Askeri ve teknik işbirliği çerçevesinde her iki ülke hükümetlerinin ve firmalarının diğer ülkelerin hükümetleri veya firmaları ile olan işbirliklerinden ortaya çıkacak bilgilerin, karşılıklı gönderilen belgelerin ve diğer taraf için yapılan hizmetlerin karşılıklı olarak korunması ve güven altına alınması" öngörülüyor. Anlaşmanın, Türkiye ile Rusya arasında 20 Nisan 1994'te imzalanan Askeri ve Teknik Konular ve Savunma Sanayii Alanında İşbirliği Anlaşması hükümlerinin dikkate alınarak hazırlandığı belirtiliyor. 
     Tümgeneral İnak ve FSB'den Smirnov'un imzaladığı anlaşmanın işleyişi şöyle olacak 
     "-Gönderilme biçimi ne olursa olsun taraflardan birisinin güvenlik sınıflandırma kategorisi verdiği bilgi, belgeler gizlilik dereceli sayılacak. Bu tür 'Çok Gizli' ve 'Gizli' bilgiler üzerinde sadece 'Güvenlik Klerans' olan kişiler çalışabilecek, bunları öğrenebilecek. 
     -Anlaşmanın yürürlüğe konulması işlemlerinin tamamlanmasından sonra tarafların imzalayacağı diğer anlaşmalarla, buradaki gizlilik hükümlerinin çelişmesi durumunda, bu anlaşmanın düzenlemeleri geçerli sayılacak. 
     -Taraflar birbirlerinden karşılıklı olarak aldığı bilgileri 'Çok Gizli' ve 'Gizli' şeklinde işaretleyecek. 
     -Gizlilik dereceli bigliler reklam için kullanılamayacak. 
     -'Çok Gizli' veya 'Gizli' bilgiler Türkiye'nin Moskova Büyükelçiliği Askeri Ateşeliğinden Rusya Dışişleri Bakanlığına nota ile transfer edilebilecek. Ruslar da Türkiye'de aynı yolu izleyecek. 
     -Trasnfer sırasında yetkili makamlarla görüşülerek taşıma yolları, güzergah ve eskort şekli belirlenecek. 
     -Bu tür bir bilginin yetki dışı yayılmasına neden olacak ihlal durumu derhal diğer tarafa bildirilecek. 
     -Anlaşma kapsamında bir ziyaret söz konusu olduğunda, ilgili tarafa 21 gün öncesinden haber verilmesi gerekecek. Bu ziyaretler için 12 ayı geçmeyecek bir program hazırlanabilecek. 
     -Bu anlaşma süresiz olarak geçerli olacak. Taraflardan biri, bu anlaşmayı diğer tarafa yazılı bildiri göndermek suretiyle sona erdirebilecek. Sona erdirme kararı bu yazılı bildrinin alınmasından altı ay sonra yürürlüğe girecek. 
     Anlaşma kapsamındaki gizli bilgiler anlaşma sona erdikten sonra bile bu anlaşmaya göre saklanmaya devam edilecek." Bu arada anlaşmanın bir an önce yürürlüğe konulabilmesi amacıyla hızla hazırlanan, uygun bulunduğuna dair yasa tasarısı da Meclis'e sunuldu. 

ANKA 
     
</TEXT>
</DOC>
