<DOC>
<DOCNO> 333911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/spor/spoz1.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



SAMSUNSPOR 
Çifte sevinç 

Kırmızı - Beyazlı takımda çifte mutluluk yaşanıyor. Tahkim Kurulu'nun, Disiplin Kurulu'nun verdiği saha kapatma cezasını kaldırması ile Kirita'nın sakatlıktan çıkması Karadeniz ekibinde büyük sevinç yarattı. Futbol Federasyonu daha önce Ordu'da oynanacağı açıklanan Denizlispor maçını Samsun'a aldı. Kirita'nın ise maçta forma giyeceği bildirildi. 

KONYASPOR 
Çıkış arıyorlar 

Yeşil - Beyazlılar bugün sahasında Sakaryaspor'u mağlup ederek 3 haftalık galibiyet hasretine son vermek istiyor. Basın Sözcüsü Sefa Ortaç ligde kalma mücadelesi veren Sakarya karşısına önce güzel futbol sonra galibiyet için çıkacaklarını söyledi. Ortaç, "Zor bir maç olacak. Sahadan 3 puanla ayrılıp yeniden tırmanışa geçmeyi hedefliyoruz" dedi. 

A.SEBATSPOR 
Prestij hesabı 

Akçaabat Sebat bugün evinde Galatasaray ile yapacağı maçın hazırlıklarını tamamladı. Teknik direktör Güvenç Kurtar yönetiminde yapılan son çalışmaya sakatlığı düzelen Yusuf da katıldı. Tecrübeli futbolcunun ilk 11'de sahaya çıkacağı vurgulandı. Genel Menajer İlter Kasapoğlu, "Hedefimiz, Galatasaray'ı yenmek. Bu galibiyetle konuşulmak istiyoruz" diye konuştu. 

AYDINSPOR 
Şike suçlaması 

İkinci Lig B Kategorisi A Grubu takımlarından Aydınspor'da Başkan Hasan Ceylan, Bucaspor Başkanı Yusuf Muhafız'ın, "Göztepe maçına da gençlerle çıkacağız. Çok daha gençlerle çıkacağız. Göztepe'nin düşmesini istemeyiz" biçimindeki açıklamaları için Futbol Federasyonu'na başvuracaklarını söyledi. Buca ile Göztepe arasında yarın oynanacak maçla ilgili bazı iddialar duyduklarını belirten Ceylan, ellerindeki belgeleri Şike Tahkik Komisyonu'na göndereceklerini açıkladı. 

KARATE 
Boğaziçi'nde heyecan başlıyor 

18. Uluslararası Boğaziçi Karate Turnuvası, bugün İstanbul'da başlayacak. Bağcılar Olimpik Spor Kompleksi'nde iki gün sürecek turnuvaya, Türkiye'nin yanısıra, 15 ülkeden toplam 239 sporcunun katılacağı bildirildi. Türkiye, turnuvada 52 sporcuyla mücadele edecek. Yarın saat 09.00'da elemelerle başlayacak turnuvada, öğleden sonraları finaller gerçekleştirilecek. 

BİSİKLET 
İran'da Brisa farkı 

Brisaspor Bisiklet Takımı, İran'daki Uluslararası Kerman Bisiklet Turu'nun ilk etabını önde tamamladı. 11 takımdan 66 sporcunun katıldığı Kerman Turu'nun Bam - Mahamn arasında koşulan 155 kilometrelik ilk etabını Brisaspor'dan Sergey Tretyakov birinci, Bakhtiyar Mamyrov üçüncü tamamladı. 

BUZ PATENİ 
Buzda minik umutlar 

İLHAN GÜLER 

Uluslararası Silver Cup Artistik Buz Pateni Şampiyonası dün Ankara Bel - Pa Pisti'nde başladı. Japonya, Rusya, Romanya, Hollanda ile Türkiye'den 80 sporcunun katılımıyla start alan ve 7 - 12 yaş grubu patencilerin yarıştığı şampiyona, Gümüş Patenler Kulübü tarafından organize ediliyor. Türkiye Buz Sporları Federasyonu Asbaşkanı Ufuk Ulaş ülkemizde bir kulüp tarafından ilk kez uluslarası organizasyon düzenlediğini belirterek," Bu branşı gençlere sevdirmek amacındayız. Turnuva sporcularımıza tecrübe kazandıracak" dedi. 

ATLETİZM 
Slovenya'da büyük gün 

Avrupa Atletizm Birliği EAA Kongresi, bugün Slovenya'da başlayacak. Kongreye Federasyon Başkanı Mehmet Terzi başkanlığında katılan Türk heyeti, İstanbul 2009 Avrupa Salon Atletizm Şampiyonası adaylığıyla ilgili kulis çalışmaları yapacak. Ayrıca adaylıkla ilgili bir de stand kurulacak. 

DÜNYA KUPASI 
2006 için bilet şüphesi 

2006 Dünya Kupası Finalleri'nin bilet alımında dolandırıcılık girişiminde bulunulduğu bildirildi. Kupanın Organizasyon Komitesi Başkan Yardımcısı Horst Schmidt, ABD'den sahte adreslerle internet yoluyla satışa sunulan biletlerden fazla miktarda alınmaya çalışıldığının tespit edildiğini söyledi. Schmidt yaklaşık 2 milyon biletin bu sahte adresler adına talep edildiğini söyledi. 


</TEXT>
</DOC>
