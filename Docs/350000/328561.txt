<DOC>
<DOCNO> 328561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy16.html </URL>
<DATE> 2005/03/30/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
AKP'den dün ayrıldı, bugün ANAP'a katıldı 
</HEADLINE>
<TEXT>

     AKP'den dün istifa eden Gaziantep Milletvekili Ömer Abuşoğlu ANAP'a katıldı. 
     Abuşoğlu dün AKP'den ayrılış gerekçelerini açıklarken, birçok milletvekilinin özgür iradesini ve seçmeninden aldığı olumsuz izlenimleri, yasama ve yürütme organı faaliyetlerine yansıtamadığını savunarak, ''Bu şartlar altında milletvekillerine tepkisini istifa ederek gösterme yolu kalmıştır'' demişti. 
     ''Gidişata karşı'' tepkilerini dile getiren milletvekillerinin ya görmezlikten gelindiğini ya da susturulduğunu savunan Abuşoğlu, ''Böylelikle birçok milletvekili hür iradesini ve seçmeninden aldığı olumsuz izlenimleri, gerek yasama gerekse yürütme organının faaliyetlerine yansıtamaz hale gelmiştir. Bu şartlar altında bir başka seçenek olarak milletvekiline, tepkisini istifa ederek gösterme yolu kalmıştır'' demişti. 
     Gaziantep Milletvekili Ömer Abuşoğlu, Anavatan Partisi'ne ANAP katıldı. 
     
     MUMCU 

     ANAP Genel Başkan Adayı ve Isparta Milletvekili Erkan Mumcu, ''iki yıldır ülkenin hiçbir öncelikli konusunda anlaşamayan iktidar ve muhalefetin bir çırpıda kanun çıkarmasının içine düştükleri panik duygusunun ürünü olduğunu'' iddia etti. Gaziantep Milletvekili Ömer Abuşoğlu'nun ANAP'a katılımı dolayısıyla ANAP Genel Merkezi'nde tören düzenlendi. 
     Törende konuşan ANAP Genel Başkan Vekili Halil İbrahim Özsoy, milletvekilliğinin zor ve kutsal bir görev olduğunu, siyasi iradelerin milletvekilinin önünü açması, çalışma ortamı sağlaması durumunda yararlı olabileceğini ifade söyledi. 
     Abuşoğlu'nun millete daha iyi hizmet arayışı içinde ANAP'ı seçtiğini ifade eden Özsoy, ''Mumcu'nun açtığı yol, bütün Türkiye'yi saracaktır'' dedi. 
     Özgeçmişinin okunmasının ardından konuşan Abuşoğlu ise akademik ve siyasi hayatında ilkelerinin olduğunu, AK Parti'de siyaset yapma imkanı kısıtlandığı için ayrılmaya karar verdiğini söyledi. 
     Türkiye'nin içte ve dışta büyük problemlerle karşı karşıya olduğunu savunan Abuşoğlu, bu problemlerin çözümü için ciddi ve dirayetli bir yönetime gereksinim duyulduğunu belirtti. 
     Abuşoğlu, Türkiye'nin ve Türk milletinin daha iyi bir noktaya gelmesi için ter dökmeyi Türk milleti adına borç bildiğini söyledi. 
     Daha sonra Erkan Mumcu Abuşoğlu'na parti rozetini taktı. 
     
     PANİK DUYGUSU 

     Erkan Mumcu da konuşmasında, dün akşam TBMM'de kabul edilen ve siyasi partilere hazine yardımını düzenleyen kanun konusunda iktidar ve muhalefeti eleştirdi. 
     Mumcu, şu görüşleri dile getirdi 
     ''Bunu sadece tebessümle karşılıyorum. Bu bana bir karikatürü hatırlatıyor. Mezarlığın yanından geçen bir adam korku içinde şarkı söylerken mezarlıktan birtakım grupların ona eşlik etmesi biçiminde mizah yaratan bir karikatür. Adam 'yaylalar yaylalar' diye şarkı söylüyor. Ayağa kalkmış birtakım yaratıklar da ona eşlik ediyor. Durum bana biraz bunu hatırlatıyor. 
     Bu yasa ANAP döneminde çıkarılmıştır. İktidar her rejimde vardır. Demokrasiyi farklı kılan şey onun bir muhalefetinin olmasıdır. İnsanlar CHP'yi muhalefet olarak düşünebilirler. Dün ortaya çıkmıştır ki CHP muhalefet kaygısında olan bir parti değildir. CHP'nin kaygısının parti içi iktidarı muhkemleştirmek, sağlamlaştırmaktan başka bir şey olmadığı ortaya çıkmıştır. Partileri hazine yardımının yapılması siyasetin finansmanının gayri meşru odaklarca yapılmaması için alınmış bir önlemdir.'' Erkan Mumcu, ''iki yıldır ülkenin hiçbir öncelikli konusunda anlaşamayan iktidar ve muhalefetin bir çırpıda kanun çıkarmış olmalarının içine düştükleri panik duygusunun ürünü'' olduğunu savundu. 
     Mumcu, Hazine'den sağlanacak 1.8 trilyon liranın partililerden de karşılanabileceğini ifade ederek, ''Eğer bütün mesele bu idiyse bir iletişim içinde biz bundan rahatlıkla feragat edebilirdik. Hiç olmazsa Türk hukuku dünya karşısında mahcup edebileceği bir duruma sokulmamış olurdu'' dedi. 
     Kanunun Cumhurbaşkanı'ndan döneceğini umduğunu ifade eden Mumcu, ''Kendi geçmişlerinde hesap veremeyenlerin ve hesap veremeyenleri affeden kimselerin bugün sözüm ona ülkenin ekonomik imkanlarını gerekçe göstererek demokrasinin finansmanını meşru kanallardan gayri meşru kanallara doğru zorlamaları Türk demokrasisi adına utanç vericidir'' diye konuştu. 
     ANAP'ın özgürlükler konusunda attığı adımlar ile bugün yapılanları karşılaştırınca ''içinin burkulduğunu'' belirten Mumcu, ''Küçük ayak oyunlarının bizi yolumuzdan döndüreceğini düşünenler varsa, hayal kuruyorlar, olmayacak duaya amin diyorlar'' dedi. 
     Mumcu, üçyüzlerin çok üzerinde sayısı olanların yapamadığını bir avuç insan olarak gerçekleştireceklerini kaydetti. 
     Abuşoğlu'nun ANAP'a katılması nedeniyle parti genel merkezinde tören düzenlendi. Katılımın ardından TBMM'deki sandalye dağılımı şöyle oldu 
     

AK Parti 357 CHP 163 DYP 6 ANAP 6 SHP 5 HYP 1 BAĞIMSIZ 11 BOŞ 1      

     
</TEXT>
</DOC>
