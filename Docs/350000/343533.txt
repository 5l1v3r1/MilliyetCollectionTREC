<DOC>
<DOCNO> 343533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/spor/spo04.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskiye rağbet 
</HEADLINE>
<TEXT>


Trabzonspor, Beşiktaş'ın eski kalecisi Matthias Asper ve Fener'in gönderdiği golcü Washington ile temasa geçti. İki oyuncunun transferi konusunda girişimler hızlandı 

ADNAN SUNGUR DHA 


Petkoviç'in yerine kaleci arayışına giren Trabzonspor Teknik Direktörü Şenol Güneş, gözünü Mattias Asper'e dikti. Bir dönem Beşiktaş'ta da görev alan İsveç Milli Takımı ve Malmö'nün 1.98'lik file bekçisini izleyen Güneş'in Asper'i isteyebileceği ifade edildi. İsveçli futbolcuyla anlaşma zemini arayacak olan Bordo - Mavililer uzlaşma sağlayamazsa diğer isimlere yönelecek. 
Kale dışında forvet ve stoper konusunda da arayışını devam ettiren Güneş'in, Fatih Tekke'nin yanında oynayabilecek uzun boylu, yüksek toplara çıkabilen, asist özelliği olan, dağıtıcı bir santrfor aradığı ifade edildi. Bu ismin ise Brezilya'nın Juventude takımında forma giyen 1.87 boyunda 23 yaşındaki Diogo Gorea de Olivire olabileceği vurgulandı. 
Ayrıca Fenerbahçe'de oynarken kalbinde sorun olduğu gerekçesiyle ülkesine gönderilen, ancak Palmeiras'ta çok başarılı olan Washington ile de temas kuruldu. Sambacının menajerine, "Trabzonspor'da oynarım" dediği öğrenildi. 
Zurawski'nin kulübü Wisla Krakow ile anlaşma zemini arayan, Polonya ekibinin yöneticilerinin olumlu demeçleriyle ümitlenen Bordo - Mavililer, bu futbolcuya Avusturya Wien'in de talip olmasıyla şoke oldu. Wien'in bu girişimi karşısında Zurawski'de görüşmelerin askıya alındığı açıklandı. 

Liste kabarık 

Trabzonspor yabancı konusunda arayışını sürdürürken, yerli oyuncularda da elini çabuk tutmak istiyor. Bordo - Mavililer, Türk Telekom'un sol orta saha oyuncusu Kazım'ın top tekniği ve oyununu beğendi. Bunun dışında İstanbulsporlu Cem Can, Bakırköysporlu Ali, Antalyasporlu Burak, Malatyasporlu Bilal, Gençlerbirliği'nden Uğur Boral ve Hakan, Vestel Manisaspor'un genç milli oyuncusu Caner Erkin, Ankaragücü'nden Emre, Konyasporlu Altan, Samsunsporlu Adnan, Diyarbakırsporlu Sinan Demircioğlu, St. Pauli'den Yusuf ve Denizlisporlu Serhat için temasa geçildiği vurgulandı. 

Gençler'den kanca 

Gençlerbirliği Lee Yong, İbrahim Ege ve Mehmet Yılmaz için Trabzonspor'a başvurdu. Bordo - Mavililer, Mehmet Yılmaz'ı satmayı düşünmediklerini ifade ederken, Yong'u ise verebileceklerini belirtti. Karadeniz ekibi, Gençlerbirliği'nden İbrahim Ege'ye karşılık ise Uğur Boral'ı talep etti. Ancak Başkent takımının Teknik Direktörü Ziya Doğan'ın, Mehmet Yılmaz için ısrar ettiği vurgulandı. 

Haydi Fener 

Sarı - Lacivertliler karşısında şampiyonluk umudunu kaybeden Trabzonspor, bu hafta Fenerbahçe'nin puan alması için dua edecek 

Fenerbahçe - Galatasaray derbisinde tüm Trabzonspor camiası Sarı - Lacivertliler'i tutacak. Fenerbahçe karşısında aldığı mağlubiyetle şampiyonluk umutlarını gelecek yıla bırakan Bordo - Mavililer, bu hafta Fener'in puan alması durumunda Şampiyonlar Ligi'ne katılma yolunda büyük avantaj elde edecek. 
Trabzonspor Basın Sözcüsü İbrahim Şahin, önce Samsunspor'u yenip, ardından da Kadıköy'deki sonucu bekleyeceklerini vurguladı, "Bu maçtan istediğimiz sonuç çıkarsa, son hafta İstanbulspor ile deplasmanda yapacağımız maçta Avrupa Şampiyonlar Ligi'ne katılmamızı kutlamak istiyoruz" diye konuştu. 
77 puanla ligi bitirmeyi hedeflediklerini söyleyen Şahin, Trabzonspor'un bu yıl başarılı bir sezon geçirdiğini, ancak uğradıkları haksızlıktan dolayı daha fazla puan toplayamadığını ifade etti. 
Bordo - Mavili yönetici, taraftarlara her zamankinden daha fazla ihtiyaçlarının bulunduğunu ve 20 bin taraftarın Hüseyin Avni Aker Stadı'nı doldurmasını istediğini vurguladı. 

Hasan mı, Petkoviç mi 

Trabzonspor, bir günlük iznin ardından Samsunspor maçının hazırlıklarına bugün devam edecek. İsveç ve Danimarka'da futbolcu izleyen Teknik Direktör Şenol Güneş de bugün şehre gelerek antrenmana katılacak. 
Hasan Sönmez'in Çaykur Rizespor maçında başarılı performans göstermesi Şenol Güneş'in kafasını karıştırdı. Petkoviç'in de cezasının dolması nedeniyle, Şenol hocanın Samsunspor önünde kimi kalede oynatacağı maç günü belli olacak. 


</TEXT>
</DOC>
