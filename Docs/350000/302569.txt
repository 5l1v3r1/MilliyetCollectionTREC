<DOC>
<DOCNO> 302569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sondun22.html </URL>
<DATE> 2005/12/18/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Gül Casus Belli, 1997'de çözüme ulaştı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Türkiye'nin Yunanistan ile dostluk ilişkilerine büyük önem verdiğini'' belirtti. 
     Gül, Atina'da yayımlanan Katimerini gazetesinde yayımlanan demecinde, Türk-Yunan ilişkileri, Türkiye'nin AB süreci ve Kıbrıs konularına değindi. 
     Yunanistan ile dostluk ilişkilerinin gerekliliğine Türkiye'nin samimi olarak inandığını belirten Gül, ''bu ilişkilerin geliştirilmesini bir görev olarak kabul ettiklerini'' söyledi. 
     Gül, iki ülke halkları arasında tahammül ve karşılıklı anlayış duygularının geliştirilmesinin her iki tarafın da yararına olacağını, Türkiye'nin AB sürecinin olumlu sonuçlanmasının da iki ülke arasındaki ilişkilere katkı sağlayacağını belirtti. 
     Her iki ülkede de bu konuda bazı adamların atılmasından duyduğu memnuniyeti dile getiren Gül, ''Türk ve Yunanlı çocukların komşu ülkenin tarihine daha olumlu bir yaklaşım içerisinde yetişmelerinin güvence altına alınması için ülkelerimizin eğitim sistemlerine farklı bir yaklaşım getirilmesi gerekliliğine inanıyorum. Bu yaklaşım, aralarındaki bağları güçlendirecektir. Ancak, sorun bu konudaki değişikliğin ne şekilde sağlanacağıdır. Biz, son üç yıl içerisinde okul kitaplarında değişiklikler yaptık. Yunanistan'ın da aynı şekilde davrandığına inanıyorum'' dedi. 
     İkili ilişkilerin geliştirilmesi çerçevesinde kendisinin Yunanistan'ı ziyaret ettiğini ve daha sonra da Yunanistan Başbakanı Kostas Karamanlis'in seçilmeden kısa bir süre önce AK Parti kongresine geldiğini hatırlatan Gül, ''Karamanlis'i yeniden Türkiye'de görmekten büyük mutluluk duyacağız. Ancak, her iki ülkede de bazı çevreler tahrikleri besleyerek, birçok uygunsuz konuyu abartmaktalar. Bu da, yardımcı olmamaktadır'' dedi. 
     TBMM'nin, Yunanistan'ın karasularını genişletmesini savaş nedeni casus belli sayacağı yönündeki kararına ilişkin soruyu yanıtlayan Gül, bu konunun 1997 Madrid Bildirisi ile çözüme kavuşturulduğunu ve yeni bir gelişme olmadığını söyledi. Gül, ''Yunanistan'ın karasularını genişletmemesi ve Türkiye'nin de askeri bir çözüm yoluna gitmemesini öngören 1997 tarihli Madrid Bildirisi halen yürürlüktedir'' dedi. 
     İstanbul Rum Ortodoks Patriği Bartholomeos'un ''ekümenikliğinin'' tanınması konusunda Türkiye'nin tavrıyla ilgili bir soruyu da yanıtlayan Gül, ''Türkiye, Lozan Antlaşması ve Türkiye yasalarına göre Patrik Bartholomeos'u Türkiye'deki Rum Ortodoks nüfusunun lideri olarak görmektedir'' dedi. 
     Gül, Heybeliada Ruhban Okulunun açılmasıyla ilgili bir soru üzerine de, yasalara göre, Heybeliada Ruhban Okulunun yeniden faaliyete geçmesi konusunda bugünkü yasalara göre bir engel bulunmadığını ve bu konudaki önerilerin YÖK ve İstanbul Patrikhanesi'nce tartışıldığını belirtti. 
     
     'MÜZAKERELERİN BAŞLAMASI BÜYÜK ADIM' 
     Türkiye'nin AB sürecine değinen Gül, üyelik müzakerelerinin başlatılmasının Türkiye için ''büyük bir adım'' olduğunu, ''bundan sonrasının Türkiye'nin performansına bağlı olduğunu'' kaydetti. Gül, ''Bunun için, Yunanistan dahil, bizlere destek veren tüm Avrupa ülkelerine minnettarız. Artık müzakerelerin sakin ve başarılı bir şekilde geçmesini diliyoruz ve ne kadar süreceğini bilemiyoruz. Bundan sonrası Türkiye'nin göstereceği performansa bağlı'' dedi. 
     AB'nin Türkiye'nin üyeliği konusunda almış olduğu kararlarla ''İslam alemine Hıristiyan kulübü olmadığını gösterdiğini'' belirten Gül, ''değişim sürecinde bulunan Türkiye'nin yeni kimliği ile daha da değişeceğini ve 10 yıl içerisinde tamamen farklı bir ülke olacağını'' söyledi. 
     Gül, ilk kez Müslüman bir ülkenin Avrupa standartları, demokrasi ve insan haklarını içeren Kopenhag siyasi kriterlerini yerine getirdiğine dikkati çekerek, ''Bu demektir ki, Müslüman ülkeler çağdaş dünyaya karşı kendilerini rahat hissedebilirler. Eminim ki, Müslüman ülkeler gelişmeleri yakından izliyor ve burada olanlardan gurur duyuyorlardır. Biz buradaki atmosferi değiştirebilirsek, çevremizi de etkileyebiliriz. Her şeyden önce AB değerlerini paylaşıyoruz. Bu ülkede bugüne kadar yapılan değişikliklerden gurur duyuyoruz. Ancak, reform sürecini devam ettireceğiz'' dedi. 
     Yeni Türk Ceza Kanunu'nun ifade özgürlüğünü kısıtladığına ilişkin iddialar hakkında da Gül, bu konuda gerekli tüm yasal değişikliklerin yapıldığını, ancak yasanın ilgili maddelerinin tümüyle yaşama geçirilmesinin zaman alabileceğini belirtti. Bu konuda arzu edilen sonucun elde edilememesi durumunda yeni düzenlemeler getirilebileceğini kaydeden Gül, ''ifade özgürlüğü konusunda son zamanda yaşanan bazı sıkıntıların savcılık makamlarının bazı yazarların yasayı ihlal ettikleri doğrultusundaki inançlarından kaynaklandığını'' ve ''gerçekte böyle olup olmadığına mahkemelerin karar vereceğini'' belirtti. 
     
     'KIBRIS'TA BÜYÜK BİR FIRSAT KAÇTI' 
     Kıbrıs konusuyla ilgili soruları da yanıtlayan Gül, bu konuda geçen yıl Annan Planı'nın Rumlar tarafından reddedilmesiyle Ada'daki sorunun çözümü konusunda ''büyük bir fırsat kaçırıldığını'' söyledi. 
     Gül, Kıbrıs'ta bir çözüme varılması için Türk halkının uzlaşmadan yana tavır koyduğuna, ancak Rumların bunu reddettiğine dikkati çekerek, ''Halkların referandumlara 'Hayır' deme hakları vardır, ancak burada sorun 'Hayır' kampanyasının başını Rum lideri Tasos Papadopulos'un çekmiş olması. Bu nedenle bu konuda pek iyimser değiliz. Kronikleşmiş bir sorunun çözümü karşılıklı uzlaşma gerektirir. Türk halkı uzlaştı. Ancak, Papadopulos uzlaşmak istemiyor'' dedi. 
     Rum gemilerinin Türkiye limanlarına yanaşma yasağının kaldırılmasına ilişkin bir soru üzerine de Gül, ''Türkiye'nin bu konuda geçen Mayıs ayında yeni bir öneride bulunarak, Ada'daki tüm kısıtlamaların aynı anda kaldırılması önerisinde bulunduğunu, ancak Papadopulos'un bu öneriyi de kabul etmediğini'' hatırlattı. 
     Bu arada, ''Milli bütünlük açısından Kürt haklarının güçlendirilmesinden endişe duyuyor musunuz '' şeklindeki bir soruyu da yanıtlayan Gül, ''Türkiye'deki azınlıkların varlığı Lozan Antlaşması döneminde tanınmıştır. Ve bu azınlıklar, haklarına sahip olmalıdırlar. Bu konuda bir sorun varsa, biz bunları korumakta kararlıyız. Herkes Türk vatandaşıdır. Başka her türlü farklılık sunidir. Yıllarca Türk, Kürt, Boşnak, Çeçen, tüm Müslümanlar birlikte yaşadılar. Bu hiçbir sorun yoktur anlamına gelmez. Ancak, bu sorunlar demokratik çerçevede çözümlenmelidir. Ve demokratik normlarımızın AB üyesi ülkeler düzeyinde geliştirilmesi de en iyi çözüm yoludur. Geçmişte Türkiye'de Kürt dilinde yayın yoktu'' dedi. 
     Gül, alkollü içki satışına ilişkin kısıtlamalar getirildiği haberlerini konu alan soruyu ise ''Birçok konuda yanlış anlaşılma oldu. İçki yasağı yoktur. İçişleri Bakanı bu konuyu aydınlatıcı açıklamalar yaptı. Öyleyse bu karışıklık neden Lokanta açmayı kolaylaştıran yeni düzenlemeler getirildi. Ancak, alkollü içeceklerin satış yerleri konusunda bazı kısıtlamalar söz konusu olmaktadır. Hepsi bundan ibaret. Bundan ötesi propagandadır'' diye yanıtladı. 
     
</TEXT>
</DOC>
