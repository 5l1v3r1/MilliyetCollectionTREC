<DOC>
<DOCNO> 338957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo43.html </URL>
<DATE> 2005/05/02/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Pancu Lucescu aradı ve ''seni kaleci olarak transfer edeyim'' dedi 
</HEADLINE>
<TEXT>

     Beşiktaş’ın Rumen oyuncusu Daniel Gabriel Pancu, Fenerbahçe derbisinde kırmızı kart görerek oyun dışı kalan Cordoba’nın yerine geçtiği kalede yaşadıklarıyla ilgili olarak, risk almayı seven bir oyuncu olduğunu söyledi. 
     BJK Dergisi’nin Mayıs ayı sayısına verdiği röportajda Pancu, kaleye geçmek için teknik heyete istekte bulunduğunu belirterek, "Ben risk almayı seven bir oyuncuyum. Şampiyonlar Ligi’nde penaltı atacak kadar sorumluluk alıyorsam, Fenerbahçe maçında da kaleyi korumak gibi büyük bir sorumluluğu almam gerektiğini düşündüm. Bunu yapacak cesaretim ve becerim var. O yüzden elimi kaldırırken bir an bile tereddüt etmedim. Zaten Rıza hoca, her toplantıda bize ’Kendinize güvenin, sorumluluk almaktan kaçınmayın’ der" dedi. 
     Kaleci kazağını ve eldivenleri giyerken yedek kulübesi önünde arkadaşlarının kendisini motive edici sözler söylediğini anlatan Rumen oyuncu, "Tam olarak ne dediklerini hatırlamıyorum, ama biri, ’Sağa git’, biri, ’Sola git’ diyordu. Kaleye doğru giderken Ronaldo yanıma geldi ve ’Senin soluna atacak, gözünü kapa sola atla’ dedi. Onun tecrübesine inandığım için dediğini yaptım. Ronaldo, Alex’i çok iyi tanıdığı için onun sözünü dinledim. Alex, çok güzel şut çekti, çok zor toptu ve çıkarmam neredeyse imkansızdı. Kurtarabilmem için Alex topa vurmadan iki saniye önce atlamam gerekirdi" diye konuştu. 
     
     "BİRİMİZ HEPİMİZ, HEPİMİZ BİRİMİZ İÇİN..." 

     Fenerbahçe karşısında Beşiktaşlı oyuncuların büyük bir dayanışma içinde bulunduğunu dile getiren Pancu, "Zaten ekip ruhu, bu şekilde oluşur ve böyle olaylarda ortaya çıkar. Hepimiz takımımızın galip gelmesini istiyorduk. Birimiz hepimiz, hepimiz birimiz için... Bütün arkadaşlarıma da teşekkür etmek istiyorum, çünkü yaptıkları beni cesaretlendirmek için çok önemliydi" derken, çıkardığı her topta kendine olan güveninin biraz daha arttığını söyleyerek, "Özellikle Alex’in şutu çok sertti. Kendime güven geldikçe de eski kalecilik yıllarımı hatırladım. Zaten antrenmanlarda da Murat’la bazen çalışıyorduk. Onun söyledikleri, eski yaptıklarım aklıma geldi" şeklinde konuştu. 
     Mücadeledeki 8 dakikalık uzatmanın gerçekten uzun bir süre olduğunu da ifade eden yıldız oyuncu, gol yememek için büyük bir konsantrasyon içine girmesi nedeniyle maç içinde uzatma süresini düşünme fırsatı bulamadığını dile getirdi. 
     
     "LUCESCU TRANSFER TEKLİF ETTİ" 

     Pancu, derbi maçta Koray’ın attığı golle büyük bir rahatlama hissettiğini ve maçın bitiminde ise hayatındaki en güzel düdük sesini duyduğunu söyleyerek, "Gerçekten futbol hayatım boyunca hakemin düdük çalmasına hiç bu kadar sevinmemiştim. Karşılaşma sonrası büyük sevinç vardı. Arkadaşlarım beni tebrik etti. Daha sonra Lucescu da aradı, ’Kaleci olarak seni transfer edeyim’ diyerek dalgasını geçti. 
     Arayanlardan biri de Hagi’ydi. Fenerbahçe’yi yendiğimiz ve puan farkını azalttığımız için gayet mutlu ve memnundu" diye konuştu. 

     
</TEXT>
</DOC>
