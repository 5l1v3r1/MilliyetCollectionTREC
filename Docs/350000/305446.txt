<DOC>
<DOCNO> 305446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/soneko44.html </URL>
<DATE> 2005/01/11/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
TEKEL Genel Müdürü Tütün Kurumu'nun yetkisizliği ortada 
</HEADLINE>
<TEXT>

     TEKEL Genel Müdürü Sezai Ensari, hard box sert paket makinalarının ithalinde yaşanan sıkıntılar konusunda Tütün Kurumu'na dönük eleştirilerde bulunurken, ''Hem yeni makinamız var, hem Tütün Kurumu'nun yetkisizliği ortada. Ama sanki bu işte bir yanlışlık ve usulsuzluk varmış imajı vererek, bazı mercileri etkilemeye ve bu işe engel olmaya uğraşıyorlar'' dedi. 
     TEKEL Genel Müdürü, konuya ilişkin bazı basın organlarında çıkan haberler konusunda, A.A muhabirinin sorularını cevapladı. 
     Kendileri hakkında üzücü ve haksız yere iftira ve isnatlarda bulunan bir kesim bulunduğunu ve başından beri engellemeye çalıştıklarını savunan Ensari, ''Ama başarılı olacaklarına hiç inanmadık. Biz yanlış hiç bir şey yapmadık ve yanlış hiç bir şeyin içinde olmayız'' diye konuştu. 
     TEKEL'in üretim kapasitesinin yüzde 90'ının soft, yüzde 10'unun ise hard box üretecek şekilde olduğunu anlatan Ensari, bunun yanlış bir üretim politikası olduğunu, dünyada talebin hard boxa kaydığını belirtti ve ''Siz eğer üretim kapasitesini geliştiremezseniz, piyasada rekabet edemezsiniz, bu çok açık'' şeklinde konuştu. 
     Ensari, bunun üzerine, sert paket üretebilen makinaların temini arayışına girdiklerini anlattı. 
     
     ''İHALE YÖNTEMİ, TÜTÜN KURUMU'NUN GÖREVİ DEĞİL'' 
     İspanya'dan ithal edilen makinaların ihale yöntemi ile ilgili iddiaların Tütün Kurumu'nun değil, Kamu İhale Kurumu ve diğer yetkili teftiş mercilerinin görevi olduğunu savunan Ensari, ''Tütün Üst Kurulu'nun bu hesabı çok gereksiz ve yanlıştır, amaçlıdır'' diye konuştu. Ensari, şöyle devam etti 
     ''Makinaların ihale yöntemi dışında, kendilerinin hangi yetkiyle, bizim satın aldığımız ya da kiraladığımız makinaları yurtdışı ederken hangi yetkiye dayandırdıkları, yetkilerinin bulunup bulunmadığı önemlidir. Tütün Üst Kurulu, hem kanunun 6. maddesine, hem yönetmeliğin 5. maddesine dayanarak bu makinalarınmızı yurtdışı etmek istiyor. Ama hem kanunun 6. maddesi yönetmeliklerinin 5. maddesi tamamen Türkiye'de yeni tesis kuracaklar ve yeni fabrika açacak olan firmaları bağlayan hususlardır. Bizim makina ithalatımız makina değişimi ile ilgili bir konu olup yönetmeliğin 9. maddesini ilgilendirmektedir. Yönetmeliğin bu maddesinde bu makinaların yeni olmalarına dair hiç bir şart yoktur. Kaldı ki bizim makinalarımız tamamen yeni makinalardır. Biz zaten eski bir makinanın girişine izin veremeyeyiz, vermeyiz de.'' İhaleyi pazarlık usulü ile yaptıklarını, İhale Yasası'nın 20. maddesine göre değil 21 b maddesine göre yapıldığını ifade eden Ensari, ''Bu madde acil durumlarda devreye sokulan bir maddedir. Burnada katılımcı, iştirakçi sayısı söz konusu değildir ve bu maddeye göre 6 firmaya davette bulunduk. 2 firma iştirak etti, biri teşekkür ederken, biri bizim uygun bulduğumuz fiyatı verdi'' dedi. 
     
     MAKİNALARIN FİYATI 
     İhale öncesinde bir sigara makinası üretici firma ile makina başına 1 milyon 670 bin euroya anlaştıklarını, ancak firmanın daha sonra fiyatı 2 milyon 884 bin euroya çekmesi nedeniyle bu işten vazgeçtiklerini anlatan Ensari, ''Dolayısıyla açılan ihalede gelen 1.1 milyon euroluk rakam bizi gerçekten çok mutlu etti'' diye konuştu. 
     Söz konusu makinaların ''Beyaz Rusya'ya 764 bin euroya satıldığı ve TEKEL'in zarar ettiği'' yönündeki iddialara da değinen Ensari, Beyaz Rusya'nın nasıl bir makina aldığını bilmediğini, bunun ikinci el olabileceğini, kendilerinin aldıkları fiyatın da peşin 1.1 milyon, 4 yıl kiralamada 1 milyon 730 bin euro olduğunu hatırlattı. 
     TEKEL'in yeni ithal ettiği makinalar eskidir diyerek rapor tutturulduğunu ve bu gerekçeyle makinaların yurtdışı edilmek istendiğini öne süren Ensari, ''Kaldı ki makinaların eskiliği ve yeniliği bir tarafa, yetkileri Tütün Kurumu olup olmadığı hususunu izah etmeliler'' dedi. 
     
     DEVLETİN GÜNLÜK KAYBI 2 TRİLYON 
     Bu makinaların ithaline izin verilmemesi nedeniyle günde 2 trilyon lira vergi kaybına ve TEKEL'in günlük 300 milyar liralık gelirine engel olunduğunu savunan Ensari, Tütün Kurumu'nun tespitlerine karşı bağımsız bir ekspertiz otoritesi konumundaki İstanbul Sanayi Odası'ndan, makinaların deneme üretimi dışında tamamen kullanılmamış ve yeni olduğu yönünde rapor aldıklarını kaydetti. 
     TEKEL Genel Müdürü, ''Şimdi hem yeni makinamız var, hem Tütün Kurumu'nun yetkisizliği ortada. Ama sanki bu işte bir yanlışlık ve usulsuzluk varmış imajı vererek, bazı mercileri etkilemeye ve bu işe engel olmaya uğraşıyorlar. Yani devletin bir kurumu, bilerek, isteyerek, kasıtlı olarak devletin diğer bir kurumunu engellemekte, kişisel hırslarla ve hissi saiklerle ve devlet bu işten büyük zarar görmektedir'' diye konuştu. 
     
     ''BÜROKRATİK OLİGARŞİ BU'' 
     Bunun, Başbakan Recep Tayyip Erdoğan'ın geçtiğimiz günlerde ifade ettiği gibi ''bürokratik oligarşi'' deyimini teyit eden tipik bir örnek olduğunu kaydeden Ensari, TEKEL özelleştirmesinde teklif aşamasında olunduğunu hatırlattı ve ''Şimdi bu makinalar giderse, eli kolu kırılmış bir TEKEL'in piyasada ne kadar değer edeceğini de düşünmek lazım'' dedi. 
     Tütün Kurulu'nun kararında bir karşı oy da olduğunu hatırlatan Ensari, bu karşı oyun tamamen gerçekleri ifade ettiğini ve üst kurulun bu konuda yetkisiz olduğunun belirtildiğini kaydetti. 
     
</TEXT>
</DOC>
