<DOC>
<DOCNO> 302781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/soneko04.html </URL>
<DATE> 2005/01/02/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Simitte KDV indirimi... 
</HEADLINE>
<TEXT>

     Bazı gıda ürünlerinde KDV'nin yüzde 18'den 8'e düşürülmesine karşın bu ürünler arasında bulunan simitte fiyat değişmedi. 
     AA muhabirinin edindiği bilgiye göre, Hükümet'in, 2005 yılından itibaren bazı gıda ürünleri ile sağlık ve eğitimde KDV oranlarının yüzde 18'den yüzde 8'e indirileceğini açıklamasının ardından 1 Ocak ile birlikte indirim ürünlere yansıtılmaya başlandı. 
     Özellikle büyük marketlerde hazırlanan programlar aracılığıyla gıda ürünlerinin fiyatı otomatik olarak yaklaşık yüzde 10 ucuzlarken, simitte fiyatın halen aynı kalması vatandaşların dikkatini çekiyor. 
     Konya'da simit, seyyar tezgahlarda halen eskisi gibi 300 bin, simit evlerinde ise 400 bin ile 500 bin liradan alıcı buluyor. 
     KDV indiriminin simite çok fazla yansımayacağını belirten simitçiler, ''Zaten uzun zamandır simide zam yapılmıyordu. 1 Ocak'tan itibaren simite zam yapacaktık. Uygulanan KDV indirimini söz konusu zammı uygulamayarak, yapmış olacağız. Simit fiyatında değişiklik olmayacak'' dediler. 
     Tüm ürünlerde olduğu gibi simitte de KDV indiriminin yapılmasını isteyen vatandaşlar ise ''Simitçiler her şeyi kılıfına uydurdu. Esnaf da aynısını uygularsa indirimin bir yararı olmayacak'' diye konuştular. 
     
</TEXT>
</DOC>
