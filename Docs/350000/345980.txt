<DOC>
<DOCNO> 345980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun17.html </URL>
<DATE> 2005/05/26/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Merkel Türkiye 3 Ekim'e kadar Kıbrıs'ı çözmeli 
</HEADLINE>
<TEXT>

     Alman Hıristiyan Demokrat Birlik Partisi CDU lideri Angela Merkel, "Türkiye, 3 Ekim'e kadar Kıbrıs sorununu çözmeli" dedi. 
     Angela Merkel, Türkiye’nin AB ile tam üyelik müzakerelerine başlayacağı tarihe kadar Kıbrıs konusunda tavrını açıklığa kavuşturması gerektiğini söyledi. 
     Merkel, Hannover’de yaptığı açıklamada, 3 Ekim’de başlatılacak müzakerelerden önce Türkiye’nin Kıbrıs sorununun çözümüyle ilgili tavrı hakkında, "Açıklığa kavuşturulmalıdır" ifadesini kullandı. 
     Angela Merkel, Türkiye’nin Ermenistan ile "ilişki kurma zamanının geldiğini" de söyledi. 
     
     SPD AB’NİN GENİŞLEMESİ TARİHİ BİR FIRSATTIR 

     Alman Sosyal Demokrat Parti SPD 
     Genel Başkanı Franz Müntefering, Türkiye’nin AB üyeliğini destekleyerek, AB’nin genişlemesinin tarihi bir fırsat olduğunu söyledi. 
     Müntefering, Hannover kentinde düzenlenen Protestan Kiliseler Günü çerçevesinde yapılan açık oturumda, Türkiye’nin AB ile uzun zamandan bu yana Gümrük Birliği sayesinde "imtiyazlı ortaklığa" sahip olduğunu belirterek, "AB’nin genişlemesi tarihi bir fırsattır" dedi. 
     Müntefering, Türkiye’nin AB üyesi olmasının tek şartının, AB İnsan Hakları Şartı’nda ifade edilen değerlere uyması olduğunu kaydetti. 
     Birlik 90 Yeşiller Partili Avrupa Parlamentosu Milletvekili Cem Özdemir de Türkiye’ye bir fırsat verilmesi gerektiğini belirterek, Avrupa’da dinler arasında sınır çekilmesi ile radikal dinci akımlara karşı mücadelenin kazanılamayacağını söyledi. 
     
</TEXT>
</DOC>
