<DOC>
<DOCNO> 318222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/soneko28.html </URL>
<DATE> 2005/02/24/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
TÜRKONFED Başkanı Özsaruhan TOBB ile ayrı kulvarlarda olacağız 
</HEADLINE>
<TEXT>

     Türk Girişim ve İş Dünyası Konfederasyonu TÜRKONFED Yönetim Kurulu Başkanı Enis Özsaruhan, ''Umut ediyoruz ki bu konfederasyon, iş dünyamızın uzun zamandır ihtiyacı olan, gönüllülük esasına göre faaliyet gösteren, sektörleri ve tüm Anadolu'yu kapsayan, politik etkilerden uzak, geniş bir güç birliği olacaktır'' dedi. 
     Özsaruhan, TÜKONFED'in tanıtım toplantısında yaptığı konuşmada, konfederasyonu oluşturan 6 federasyon altındaki 60 dernekten 48'inin bölgesel, 12'sinin ise sektörel derneklerden oluştuğunu belirtti. 
     Biraraya gelmelerinde Türk Sanayicileri ve İşadamları Derneği'nin TÜSİAD çok önemli rolü bulunduğunu kaydeden Özsaruhan, 2002'de Türkiye SİAD Platformu üyesi derneklere üst örgütte biraraya gelme konusundaki düşünceleri sorulduğunu, ardından Kasım 2004'te kuruluşlarının resmen tamamlandığını belirtti. 
     Enis Özsaruhan, konfederasyon olarak sanayici ve işadamları federasyonlarının ortak sesi olarak bölgesel, sektörel ve ulusal ekonomik politikaların oluşturulmasına katkıda bulunmayı amaçladıklarını ifade etti. 
     Sorunlar ve çözüm önerilerinde ortak çalışma zemini oluşturmayı, uluslararası entegrasyona yardımcı olmayı, projeler üretmeyi, sivil toplumun kurumsallaşmasını ve özel girişimciliğin yaygınlaşmasına da çalışacaklarını anlatan Özsaruhan, bağımsız bir platformda tüm Türkiye'ye yayılarak temsil tabanı geniş, tüm sektörleri kapsayan güçlü bir örgütlenme gerçekleştirmenin de hedefleri arasında yer aldığını söyledi. 
     
     ÖNCÜ SEKTÖRLER... 

     Özsaruhan, demir çelik, otomotiv, seramik, ilaç, kimya, müteahhitlik, turizm, nakliye, lojistik, hazır giyim, ayakkabı sektörlerinin örgütlenmelerindeki öncü sektörler olduğuna dikkat çekerek, TÜRKONFED'e üye 5 bölgesel federasyona üye 48 derneğin 62.8 milyar dolar iş hacmi bulunduğunu, 517 bin kişiyi istihdam ettiğini ve 2004 yılı ihracat tutarlarının 27.2 milyar dolar civarında olduğunu kaydetti. 
     TÜSİAD hariç Sektörel Dernekler Federasyonu SEDEFED üyesi 11 derneğin iş hacminin de 56.6 milyar dolar olduğuna işaret eden Özsaruhan, 438 bin kişiyi istihdam eden bu federasyonun 2004 ihracat tutarının 13.6 milyar dolar olduğunu belirtti. Özsaruhan, 94.1 milyar dolarlık iş hacmine sahip TÜSİAD'ın ise 542 bin kişiyi istihdam ettiğini, 2004'te 22.2 milyar dolarlık ihracat yaptığını ifade etti. 
     
     FAALİYET ALANLARI VE ÇALIŞMA GRUPLARI 

     Enis Özsaruhan, konfederasyonun belirlediği faaliyet alanlarını şöyle sıraladı 
     ''Sürdürülebilir büyüme ve rekabet gücünün artırılması, 10-25 yıllık sanayileşme perspektiflerinin belirlenmesi, iş fırsatlarının uluslararası düzeyde tanıtımı, kamu reformu ve yerel yönetimler konusundaki çalışma ve uygulamaların izlenmesi, kurumsal yönetim, iş ahlakı ve iş mükemmelliği modellerinin yerleştirilmesi, bölge ve sektörlerde girişimci örgütlerin desteklenmesi, bilgi ve tecrübe aktarılması, AB müzakere ve uyum sürecinin izlenmesi, sürece katkıda bulunulması.'' Özsaruhan, bu faaliyetler kapsamında AB Müzakere ve Uyum Komisyonu, Sektörel ve Bölgesel Fırsatlar Tanıtım Komisyonu, KOBİ Eğitim, Geliştirme ve Alternatif Finansman Komisyonu, Sivil Örgütlerle ve Üyelerle İlişkiler Komisyonu olmak üzere dört çalışma grubu oluşturacaklarını bildirdi. Özsaruhan, ilk çalışmalarının AB'ye üyelik süreciyle ilgili olacağını kaydetti. 
     Özsaruhan, ''Umut ediyoruz ki bu konfederasyon, iş dünyamızın uzun zamandır ihtiyacı olan, gönüllülük esasına göre faaliyet gösteren, sektörleri ve tüm Anadolu'yu kapsayan, politik etkilerden uzak, geniş bir güç birliği olacaktır'' dedi. 
     
     ''TÜSİAD'A DA DİĞERLERİYLE AYNI MESAFEDE OLACAĞIZ'' 

     Enis Özsaruhan, soruları da yanıtlarken, TÜRKONFED'in federasyonların karar mekanizmalarını zorlamayacağını, ancak belli ilkelere riayet edileceğini söyledi. 
     TÜSİAD'ın konfederasyon üzerinde ne kadar etkili olacağı sorusunu Özsaruhan, ''Konfederasyon, üyesi bulunduğu 60 derneğin etkisi ve tesiri altında ne kadar kalırsa, TÜSİAD'ın da etkisi altında o kadar kalacak. TÜSİAD'a da diğerleriyle aynı mesafede olacaktır'' yanıtını verdi. 
     Özsaruhan, ''TOBB'a alternatif mi olacaksınız '' sorusu üzerine, kanunla kurulan TOBB'a üyeliğin zorunlu olduğunu ifade ederek, ''Ayrı kulvarlarda olacağız ve aramızda kesinlikle rekabet olmayacak'' dedi. 
     Teşvik Yasası'nın genişletilmesine ilişkin de Özsaruhan, bunun tek boyutlu olmaması, sektörel ve bölgesel göreli üstünlüklerin de dikkate alınması gerektiğini kaydederek, kişi başına düşen milli gelirin esas alınmasını doğru bulmadıklarını, bunun haksız rekabete yol açabileceğini söyledi. 
     TÜRKONFED Başkan Yardımcısı Güngör Keşçi ise alternatif finansman yaratılması ve finans kuruluşlarıyla sanayicilerin daha iç içe olmasına yönelik çalışmalar yapılacağını, federasyonların AB mevzuatına uyum çalışmaları gerçekleştirmesinin zorunlu olduğunu ifade etti. 
     
     ÜYE VE YÖNETİCİLER 

     TÜRKONFED, SEDEFED üyelerinin yanı sıra Batı Anadolu Sanayici ve İşadamları Dernekleri Federasyonu, Doğu Akdeniz Sanayici ve İşadamları Dernekleri Federasyonu, İç Anadolu Sanayici ve İşadamları Dernekleri Federasyonu, Doğu ve Güneydoğu Anadolu Sanayici ve İşadamları Dernekleri Federasyonu ile Marmara ve Kuzey Anadolu Sanayici ve İşadamları Dernekleri Federasyonu'ndan oluşuyor. 
     Güngör Keşçi ve Celal Beysel TÜRKONFED Başkan Yardımcılığı görevlerini üstlenirken, Yönetim Kurulu Lütfü Aysan, İdris Demirel, İlknur Denizli, Timur Erk, Süleyman Onatça, Musa Timur ve Mustafa Talat Sözen'den oluşuyor. 

     
</TEXT>
</DOC>
