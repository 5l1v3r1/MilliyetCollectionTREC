<DOC>
<DOCNO> 329091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonyas23.html </URL>
<DATE> 2005/03/31/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Michael Jackson, 32 yaşına kadar hiç ilişkiye girmemiş... 
</HEADLINE>
<TEXT>

     Çocuklara cinsel tacizden yargılanan Michael Jackson'ın 32 yaşına kadar hiçbir kadınla birlikte olmadığı ortaya çıktı. 
     Mahkemede açıklanan ünlü şarkıcının 30'lu yaşlarındaki telefon konuşmaları kayıtlarında, Jackson, iştahsızlıkla mücadelesi, saçlarından ne kadar nefret ettiğini ve bir kadınla ilişkiye girmek konusunda ne kadar umutsuz olduğunu anlatıyor. 
     Şarkıcının halkla ilişkiler yetkilisi David Hans Schmidt'in elinde bulunan ve mahkemede kamuoyuna açıklanan telefon konuşmalarının, 1985'de Jackson'ın arkadaş olduğu Utah eyaletinden 9 yaşındaki bir erkek çocuğunun ailesiyle yapıldığı belirtildi. 
     Çocuğun ailesi, Jackson'ın gece geç saatlerde oğullarını arayarak, aşk hayatından bahsettiğini söylediler. 
     Şarkıcının halkla ilişkiler yetkilisi, kayıtların Jackson'ın en azından ''heteroseksüel'' olduğunu ortaya koyduğunu belirtirken, ünlü popçunun arkadaş olduğu çocuğun ismini açıklamayı reddetti. 
     Mahkemede ayrıca, 13 yaşındaki davacı Gavin Arvizo'nun annesinin esrarengiz bir zenginin ne isterlerse satın alma teklifini reddettiği açıklandı. 
     
</TEXT>
</DOC>
