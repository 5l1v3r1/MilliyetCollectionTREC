<DOC>
<DOCNO> 313112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/soneko01.html </URL>
<DATE> 2005/02/07/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
MÜSİAD Kayseri şubesi olağan genel kurulu... 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ömer Bolat, ''Yaşanan sıkıntıları kesinlikle görmezden gelmemek gerekir. Yoksa rehavete sürükleniriz ve geçmişte yaşadığımız acı dersleri, tecrübeleri tekrar yaşamak zorunda kalabiliriz'' dedi. 
     Bolat, MÜSİAD Kayseri Şubesi'nin Hilton Oteli'ndeki 12. Olağan Genel Kurulu'nda yaptığı konuşmada, Türkiye'nin yeni bir dönemi yaşadığını, bu dönemin yeniden yapılanma ve kalkınma dönemi olması gerektiğini söyledi. 
     Türkiye'nin ikinci atılım döneminde olduğunu belirten Bolat, şunları söyledi 
     ''Bu dönem zorluklarla dolu. Çünkü, ülkemiz 1990'lı yıllarda 10 yılını heba etti. Bu 10 yılda birçok ülke bizi kalkınma yolunda, rekabet yarışında geçti. Biz ise yolsuzluklar, ekonomik istismarlar, yanlış yönetimler, siyasi kavgalar ve kaos ortamları içinde bu dönemi kötü bir şekilde geçirdik. Şimdi kaybettiğimiz yılları geri almanın telaşı ve heyecanı içindeyiz.'' Bolat, sanayicilerin mutlaka yenilikleri takip etmesi, farklı ve yeni ürünler ortaya çıkarması gerektiğine işaret ederek, anahtar kelimelerin, ''etkinlik, verimlilik, rekabet gücü ve maliyetleri düşürmek'' olduğunu anlattı. 
     İşadamlarının kazanmak, büyümek, yatırım yapmak ve müteşebbis güçlerini ortaya koymak istediklerini belirten Bolat, bu nedenle sağlanan siyasi ve ekonomik istikrarın devamının büyük önem taşıdığını bildirdi. 
     Bolat, hükümetin çok yönlü bir dış politika izleyerek, komşu ve çevre ülkelerle siyasi ve ekonomik ilişkileri geliştirmesinin, diplomatik sorunları çözmesinin ve AB ile tam üyelik için müzakere tarihi almasının olumlu gelişmeler olduğuna işaret ederek, ''Yaşanan sıkıntıları da kesinlikle görmezden gelmemek gerekir. Yoksa rehavete sürükleniriz ve geçmişte yaşadığımız acı dersleri, tecrübeleri tekrar yaşamak zorunda kalabiliriz'' dedi. 
     AB ile müzakere sürecinin engebelerle dolu olduğunu ifade eden Bolat, şöyle devam etti 
     ''Çünkü, Türkiye samimi olmak istiyor. AB de bunun için pek çok alanda yüksek bir fatura ortaya koyuyor, ciddi taahhütler listesi talep ediyor. Hükümetimizin bu konuda ülke menfaatlerini korumak için azami gayret göstermesini bekliyoruz ve göstereceklerine de inanıyoruz. Özellikle beklentilerimiz olan tarımsal fonlar, mali fonlar, bölgesel kalkınma fonları, mali fonlar gibi Türk halkının ve ekonomisinin beklediği hususlarda AB'nin almak istediği tavizleri vermemeleri gerektiğine inanıyoruz.'' 
     
     KREDİ KARTI FAİZLERİ 
     Bolat, konuşmasında, bankaların kredi kartı borcunu ödeyemeyen müşterileri sevdiğini belirterek, ''Bankalar keşke müşteriler kredi kartı borcunu ödeyemese diye düşünüyorlar'' dedi. 
     Bolat, şunları kaydetti 
     ''Çünkü, kart sahibine yıllık yüzde 150'lere varan faiz yükü çıkarıyorlar. Böyle bir tablo da onların belini büküyor ve birkaç yıllık satın alma güçlerini ipotek altına alıyor. Mutlaka kredi kartlarının taksitlendirmesine sınırlama getirmek lazım. Ekmeğe, gazeteye bazı temel maddelere bile taksit yapıldığı bir ortamın mutlaka önlenmesi gerekiyor. Çünkü, insanlar gelirinin kat kat üzerinde harcama yapıyor. Kredi kartının taksit avantajını kullanarak önümüzdeki 1-3 yıllık gelirini ipotek altına alıyor.'' Genel kurulda yapılan seçimlerde yeni yönetim kurulu, Celal Hasnalçacı, Şaban Çopuroğlu, İsmail Ruhlukürkçü, Mehmet Büyüksimitçi, Nihat Tekden, Mahmut Cıngıllıoğlu, Rıfat Yelkenoğlu, Necmettin Baktır, Zeki Özar ve Mustafa Özçakır'dan oluştu. 
     
</TEXT>
</DOC>
