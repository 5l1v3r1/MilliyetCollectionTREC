<DOC>
<DOCNO> 334518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonspo21.html </URL>
<DATE> 2005/04/18/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
"İlk defa derbide görev yapan Demirlek 80 dakika başarılı yönetmiştir'' 
</HEADLINE>
<TEXT>

     Futbol Federasyonu Merkez Hakem Kurulu Başkanı Sabri Çelik, Fenerbahçe-Beşiktaş derbisini yöneten hakem Bülent Demirlek'in 80 dakika başarılı bir yönetim gösterdiğini söyledi. 
     Lütfi Kırdar Uluslararası Kongre ve Sergi Sarayı'nda haftalık olağan basın toplantısını düzenleyen Çelik, Bülent Demirlek'in gözlemcisinden 8.7 aldığını ifade ederek, ''İlk defa bir derbide görev yapan Bülent Demirlek, 80 dakika başarılı yönetim göstermiştir. O dakikada verdiği penaltı kararı ise hakemin takdirine girer. Hakem niye penaltı verdi diye kesinlikle gözlemci tarafından tenkit yapılamaz. Bu FIFA ve UEFA'nın kararıdır'' dedi. 
     Sabri Çelik, Beşiktaş kalecisi Cordoba'nın ihracıyla ilgili hakemin raporunu okuduğunu ifade ederek, rapordaki ihraç nedenlerini şu şekilde sıraladı 
     ''Hakeme aşırı ve sürekli itiraz, yardımcı hakeme itiraz, kalecinin elindeki su şişesini protesto eder gibi yere fırlatma, hakemin penaltı kararından sonra kaleciye kale çizgisine geçmesi ikazı sonrasında Karşı kaleye mi geçeyim demesi üzerine ikinci sarı kartı gösteren hakem, kaleciyi kırmızı kartla ihraç etmiştir. Raporda ayrıca kalecinin ihraç kararından sonra yardımcı hakeme Türkçe olarak iki kelimeden oluşan küfür ettiği yazılıdır. Maç bittikten sonra kaleci ve tercümanı hakem soyunma odasına gelerek, maç içinde kendinden geçtiğini, itirazlarında haksız olduğunu hakeme söylemiş ve özür dilemiştir.'' 
     
     ''ENDİŞEMİZ YOKTU'' 

     Bir gazetecinin, ''Demirlek ilk kez derbide görev aldı. Bu kararı verirken endişeniz var mıydı '' şeklindeki sorusu üzerine Çelik, hiçbir endişelerinin olmadığını söyledi. 
     Bülent Demirlek'in ligin ilk devre maçlarında beklenen performansı gösteremediği için 2 kez 6'şardan 12 hafta dinlendirildiğini kaydeden Sabri Çelik, ''İkinci devre Demirlek'te inanılmaz performans yüksekliği görüldü. Kendisine peş peşe 4 büyüklerin maçlarında görev verdik. İkinci devre maçlarda notları çok yüksektir. Geçtiğimiz hafta bu arkadaşımıza maç vermedik ve dinlendirdik. Hiçbir endişemiz yoktu. Zaten Demirlek, UEFA'nın terfi eden hakem kategorisine girmiştir'' diye konuştu. 
     Sabri Çelik, derbi maçın hakeminin son anda değiştirildiği şeklindeki iddaaların da doğru olmadığını vurgulayarak, şöyle devam etti 
     ''Kesinlikle böyle birşey yoktur. Bülent Demirlek'i büyük takımların maçlarından denedik. Almış olduğu notlar üst düzeydeydi. Geçen hafta da dinlendirip, derbi maça verdik. Eğer bu iddianın ispatı varsa bu konuşmayı yapan kişinin çıkıp ispat etmesi lazım.'' Bir gazetecinin Bülent Demirlek'in 2 yıldır Galatasaray maçlarına verilmediğini söylemesi üzerine Çelik, Demirlek'in 4 hafta önce yapılan Diyarbakırspor-Galatasaray maçını yönettiğini hatırlatarak, her hakemi her maça vereceklerini söyledi. 
     
     HAKEMLERİN NOT ORTALAMASI 

     Sabri Çelik, toplantıda bu hafta maçları yöneten Birinci Süper Lig hakemlerinin aldıkları notları da açıkladı. 
     Süper Ligde maç yöneten 9 hakemin ortalamasının 8.41 olduğunu belirten Çekil, ''Bu oldukça yüksektir. 18 yardımcı hakemin ortalama notu ise 8.45'dir. Bu da son derece başarılıdır'' dedi. 
     Çelik, bu hafta en yüksek notu Ankaragücü-Büyükşehir Belediyesi Ankaraspor maçının hakemi Cem Papila 8.9 , en düşük notu ise Diyarbakırspor-Trabzonspor maçının hakemi Mustafa Çulcu'nun 7.5 aldığını kaydetti. 
     Tolga Özkalfa, Cem Deda ve Hakan Sivriselvi'nin gözlemcilerinden düşük not aldıkları için görev alamadıklarını dile getiren Sabri Çelik, bu hafta İkinci Lig A Kategorisi'nde yapılan Altay-Fatih Karagümrük maçındaki yönetiminden dolayı gözlemcisinden düşük not alan Vedat Tan'ın da bu hakemlere eklendiğini söyledi. 
     Çelik, Erol Ersoy'un ise dinlendirme süresi bittiğinden İkinci Lig A Kategorisi'nde bu hafta görev yaptığını ifade etti. 
     
     ''HUKUKİ SÜRECİN BİTMESİNİ BEKLİYORUZ'' 

     Sabri Çelik, MHK seçimlerin geçersiz olduğu şeklindeki karardan sonra hukuki sürecin bitmesini beklediklerini söyledi. 
     12 Nisan 2005 tarihinde Yargıtay 4. Hukuk Dairesi tarafından onanan MHK seçimlerinin geçersiz olduğu şeklindeki karardan sonra Futbol Federasyonumuz bu konuyla ilgili resmi açıklamayı yaptığını hatırlatan Çelik, ''Federasyonumuz MHK'nin görevinin başında olduğunu açıklamıştır ve kararın federasyonumuza ulaşmasından sonra kararın düzeltilmesi için talepte bulunacağını ilan etmiştir. Biz de MHK olarak hukuki sürecin bitmesini bekliyoruz'' diye konuştu. 
     Sabri Çelik, Prof. Dr. Acar Baltaş tarafından Süper Lig hakemlerine stres ve baskı yönetimiyle ilgili seminerin ikincisi 26-28 Nisan tarihlerinde İstanbul'da verileceğini sözlerine ekledi. 

     
</TEXT>
</DOC>
