<DOC>
<DOCNO> 331538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sontur22.html </URL>
<DATE> 2005/04/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Çanakkale Boğazı'nda gemi kazası... Denize fuel oil sızıyor... 
</HEADLINE>
<TEXT>

     Çanakkale Boğazı'nda, geçen hafta sonu meydana gelen gemi kazasının ardından ''MSC Roberta'' adlı konteyner geminin, akaryakıt tankından sızan fueloilin çevreyi tehdit ettiği öne sürüldü. 
     Kazanın ardından denize sızan akaryakıta kısa sürede müdahale eden ekipler, bölgeyi bariyerlerle çevirmişti, ancak bariyer çekilinceye kadar geçen sürede, denize karışan fueloilin, Gelibolu'nun Sütlüce, Kalanorlu ve Ilgar tatil sitelerinin bulunduğu 25 kilometrelik alanda çevre kirliliğine yol açtığı, bölgedeki birçok balıkçı teknesi ile deniz canlısının zarar gördüğü bildirildi. 
     Çanakkale Onsekiz Mart Üniversitesi ÇOMÜ Su Ürünleri Fakültesi Dekanı Prof. Dr. Şükran Cirik, AA muhabirine yaptığı açıklamada, üniversite olarak kazanın çevreye etkilerini bir yıl boyunca araştıracaklarını söyledi. 
     Prof. Dr. Cirik, kazanın meydana geldiği Gelibolu açıklarında ve Çanakkale Boğazı'nın çeşitli sahil şeritlerinden canlı ve deniz suyu örnekleri aldıklarını, bir yıl boyunca denizde ve çevrede meydana gelebilecek değişimleri gözlemleyeceklerini belirtti. 
     Midye ve yosun gibi deniz canlılarının, bu tip kazalar sonrasında oluşan kirli atıkları tutma özelliği olduğunu vurgulayan Prof. Dr. Cirik, ''Bu atığın tamamen bölgeden temizlenmesi gerekir. Bu da uzun süre alacak. Bu konuda acele edilmezse, Çanakkale Boğazı'nda önemli miktarda canlı kayıpları meydana gelebilir. Gıda tüketim zinciri yoluyla, insanlar da bu atıklardan etkilenebilir'' dedi. 
     Geçen hafta sonu Yunanistan bandıralı 185 metre uzunluğunda 23 bin 646 grostonluk ''Aegean Wind'' adlı kuru yük gemisiyle, Panama bandıralı ''MSC Roberta'' adlı 244 metre uzunluğundaki 39 bin 892 grostonluk konteyner gemisi çarpışmış, kazada ''MSC Roberta'' adlı gemide bulunan 3 Hindistan vatandaşı ölmüştü. 
     
</TEXT>
</DOC>
