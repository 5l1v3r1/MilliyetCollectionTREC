<DOC>
<DOCNO> 340328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/ekonomi/eko09.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gerçek ticari'nin değil, 'bineğin' ÖTV'si artacak 
</HEADLINE>
<TEXT>



Ticari araçlarla ilgili vergileme sistemi değişiyor. Gerçek ticari araçlardan düşük, binek olarak kullanılanlardan ise yüksek oranlı özel tüketim vergisi ÖTV alınması için hazırlık yapılıyor. Söz konusu çalışmanın ilk aşamasında otomotiv sektörünün büyük tepkisini çeken Tebliğin yürürlük tarihi 1 Haziran 2005'e ertelenirken, Maliye Bakanlığı ile Gümrük Müsteşarlığı'nın yürüttüğü yeni vergileme çalışmalarında da ticari araçlarla ilgili yeni bir tanımlamaya gidilmesi kararlaştırıldı. 
Bu tanımlama ile birlikte gerçekten ticari araç olarak kullanılan taşıtlar ile ticari araç olarak üretilen ya da ithal edilen, ancak daha çok binek araba niteliğinde olanlar birbirlerinden ayrılacak. 
Yeni düzenleme ile gerçekten ticari araç olarak kullanılan taşıtlar, özel tüketim vergisinde yüzde 10'luk dilimde kalmaya devam edecek. Ticari araç adı altında üretilen veya ithal edilen ancak binek olarak kullanılanlar, vergi rejiminde binek otomobil sınıfına sokulacak. Böylece bu araçlar, motor silindir hacimlerine göre yüzde 37 ile yüzde 84 arasında özel tüketim vergisine tabi kılınacak. 
Ticari araçlarla ilgili yeni vergileme rejimi, halen Başbakanlıkta üzerinde çalışılmakta olan ve çeşitli konular için af getiren taslağın içinde yer alacak. 


</TEXT>
</DOC>
