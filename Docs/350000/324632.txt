<DOC>
<DOCNO> 324632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/spor/axspo02.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hooijdonk sürprizi 
</HEADLINE>
<TEXT>


Denizlispor'un hocası Giray Bulak, NAC Breda ile bir yılı opsiyonlu iki yıllık sözleşme yapan Hooijdonk'a, bugünkü Fenerbahçe maçı öncesi transfer teklifinde bulunacağını açıkladı 

MEHMET DEMİRKOL 


Bulak'ın tutkusu 
YEŞİL - Siyahlı ekibin teknik patronu Giray Bulak, bugünkü maçtan önce yedek kulübesinde Pierre van Hooijdonk'a transfer teklifi götürmeye hazırlanıyor. Tecrübeli hoca, "Sanırım NAC Breda ile sözleşme imzalamış. Bunun ne kadar bağlayıcı olduğunu bilmiyorum. Ama kabul ederse, çok memnun oluruz. Futbol kişiliği ile de çok değerli bir oyuncu. Böyle bir kişiliğin Türkiye'de kalması için Denizlispor olarak elimizden bir şey geliyorsa yapmaya hazırız" dedi. 

Uzun korkusu 
FENERBAHÇE maçının büyük önem taşıdığını vurgulayan Bulak, rakibin uzun oyunculardan kurulu olmasının kendilerini zorlayacağını söyledi. Denizlispor'un hocası, "Fenerbahçe'nin üç oyuncusu dışında, bütün takım 1.85'in üzerinde. Üstelik bu oyuncuların hepsi çok güçlü ve fuleli. İlk maçta da bunun sıkıntısını çekmiştik. Dört kişiyle gole giderken, iki pasla gol attılar. Ama rakibi kontrol etmenin yolları var. Bunun üzerinde çalıştık. Yenmek istiyoruz" dedi. 

Nobre mucizesi 

GENÇLERBİRLİĞİ maçında sakatlanan ve tüm haftayı tedavi olarak geçiren Fenerbahçe'nin golcü oyuncusu Nobre'nin Denizli'de forma giyebileceği açıklandı. Kulüp doktoru Ethem Kavukçu, Brezilyalı oyuncunun anatomik yapısı nedeniyle denk sakatlıklara oranla daha hızlı iyileştiğini söyledi. 
TEKNİK Direktör Daum da Nobre'den gelen müjdeli haber sonrası rahat bir nefes aldı. Hafta boyunca Nobresiz takım kurgusu oturtmaya çalışan Alman hocanın keyfi yerine geldi. Bu arada Servet'in de tamamen düzeldiği öğrenildi. Daum bugünkü maçta Serkan'ın yerine savunmanın sağında Önder'i oynatacak. 

Servet'e aynı tarife 

26. yaş gününde Servet de Brezilya usulü kutlamadan kurtulamadı. Samandıra Tesisleri'nde dün yapılan antrenman sonrası Fenerbahçeli futbolcular, tecrübeli savunma oyuncusunun kafasında yumurta kırdılar ve un döktüler. 

Daum yasakları 

Talimat yayınladı 
TEKNİK Direktör Daum, Denizli seyahati öncesi bir dizi talimat yayınladı. oyuncularından sahada sağ duyulu davranmalarını isteyen, rakiplerin tahriklerine kapılmamaları konusunda uyaran Alman hoca, hakemlerle hiçbir şekilde diyaloğa girilmemesi için de öğütlerde bulundu. 

'İşimiz kavga değil' 
KAPTAN Ümit ile Rüştü'ye saha içinde arkadaşlarını kontrol etme görevi veren Fenerbahçe'nin çalıştırıcısı, "Herkes bizim hatamızı arıyor. Bunun için çok dikkatli olmalıyız. Bizim işimiz sahada mücadele etmek. Rakiple kavga etmek değil. Bunu unutmadan sahaya çıkın. Maçı eksik tamamlamayın" dedi. 

Stat projesi vakıfı yuttu 

ŞÜKRÜ Saracoğlu Stadı'nda başlayan numaralı tribün ve otopark inşaatı, stat arazisinde bulunan ve daha evvel yönetimin Birleşik Fenerbahçeliler Vakfı Derneği'ne tahsis edilen binayı da kapsamına aldı. Projeden sorumlu Asbaşkan Nihat Özbağı ile Vakıf Başkanı Aziz Yılmaz arasındaki görüşmeler sonuç verdi. 

Doğan'dan gönderme 

GENÇLERBİRLİĞİ Teknik Direktörü Ziya Doğan, Fenerbahçe çalıştırıcısı Daum'un 'Beşiktaş maçının dostane geçtiği' yönündeki sözlerini yorumladı. Doğan, "Gençlerbirliği, Fenerbahçe'ye karşı çok sert oynadı denildi. Bu maçta üst seviyede taktiksel bir oyun oynandı. Eğer Daum bunu göremiyorsa, O'nun eksikliği olarak görüyorum. Bu mantıkla Türk futboluna katkı sağlanamaz" ifadelerini kullandı. 

Denizli sallandı 

SARI - Lacivertli ekibi Denizli'de coşkulu bir taraftar topluluğu karşıladı. Burdur, Isparta ve Uşak'tan gelen taraftarlar da Çardak Havaalanı'na akın ederken, yaşanan izdihamda kaptan Ümit Özat, kendisini sert bir şekilde çeken bir kişiyi itti. Başkan Aziz Yıldırım, Teknik Direktör Christoph Daum ve futbolculara çiçek veren taraftarlar, Anelka'ya da büyük sevgi gösterisinde bulundular. 


</TEXT>
</DOC>
