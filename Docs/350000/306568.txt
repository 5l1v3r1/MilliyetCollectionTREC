<DOC>
<DOCNO> 306568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur45.html </URL>
<DATE> 2005/01/14/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Minibüs değil cephanelik .. 
</HEADLINE>
<TEXT>

     Balıkesir'in Ayvalık İlçesi'nde, jandarmanın durdurduğu bir minibüste çok sayıda silah ve mühimmat ele geçirildi, olayla ilgili bir kişi gözaltına alındı. 
     Alınan bilgiye göre, körfez ilçeleri başta olmak üzere Balıkesir'de ''yasal olmayan yöntemlerle vatandaşlara silah satıldığı'' yönündeki ihbarları değerlendiren Balıkesir İl Jandarma Komutanlığı'na bağlı İstihbarat, Kaçakçılık ve Organize Suçlarla Mücadele Şube Müdürlüğü ile Ayvalık İlçe Jandarma Komutanlığı ekipleri, operasyon başlattı. 
     Jandarmanın yaklaşık 3 aydır devam eden istihbarat çalışmaları sonucu, İzmir'in Karşıyaka İlçesi'nde yaşayan ve emekli Hava Astsubayı olduğu öğrenilen Numan İ'nin 47 , Ayvalık İlçesi'ne silah getireceğinin öğrenilmesi üzerine, İzmir'den hareketinden itibaren takibe alınan Numan İ'nin kullandığı 35 KMP 30 plakalı minibüs, Ayvalık İlçesi'ne bağlı Küçükköy Beldesi yakınlarında durduruldu. 
     Minibüste yapılan aramada, 14 tabanca, 2 av tüfeği, 264 adet değişik tip ve cinste mermi, 2 lazer pointer noktalayıcı , 1 adet pompalı tüfek dipçiği ve çeşitli silahlara ait 8 adet taşıma, 13 adet bulundurma ruhsatı ele geçirildi. Ruhsatlardan 10'unun ele geçirilen silahlara ait olduğu belirlendi. 
     Yetkililer, gözaltına alınan Numan İ'nin sorgulamasının devam ettiğini, olayla ilgili soruşturmanın Ayvalık Cumhuriyet Başsavcılığı ile koordineli ve geniş yönlü olarak sürdürüldüğünü bildirdiler. 
     
</TEXT>
</DOC>
