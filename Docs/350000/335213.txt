<DOC>
<DOCNO> 335213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonspo11.html </URL>
<DATE> 2005/04/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
PAF Ligi'nde Beşiktaş-Konyaspor maçı İnönü Stadı'nda yapılacak 
</HEADLINE>
<TEXT>

     Profesyonelliğe Aday Futbolcular PAF Ligi'nde Beşiktaş ile Konyaspor arasında 23 Nisan Cumartesi günü yapılacak karşılaşma, BJK İnönü Stadı'na alındı. 
     Beşiktaş ile Konyaspor arasındaki Birinci Süper Futbol Ligi maçı öncesinde yapılacak karşılaşma, saat 16.00'da başlayacak. 
     Beşiktaş Kulübü Futbol Altyapı Komitesi Başkanı Sinan Vardar, yaptığı açıklamada, ''Uzun yıllardır Birinci Süper Lig'de hiçbir takım A takımdan önce PAF takımını kendi statlarında oynatmadı. Beşiktaş, her zaman olduğu gibi yine öncülük yaparak Diyarbakırspor maçını BJK İnönü Stadı'nda oynadı. Konyaspor maçından başlayarak, bundan sonra içerideki maçlarımızı BJK İnönü Stadı'nda yapacağız. Tüm taraftarlarımızı mükemmel futbol oynayan ve A takıma aday oyunculardan oluşan PAF takımımızı izlemek için BJK İnönü Stadı'na davet ediyorum'' dedi. 
     Futbol Özkaynak Düzeni Genel Koordinatörü Mehmet Ekşi ise, siyah-beyazlı kulübün internet sitesine yaptığı açıklamada, şunları kaydetti 
     ''Bu bizim özlediğimiz tablo. Genç oyuncularımızın seyirci karşısına çıkmaları, kendilerini göstermeleri, BJK İnönü Stadı'nın o muhteşem taraftar baskısı altında oynamaları bizim için çok önemli. Çünkü kendilerini gerçekten Beşiktaş'a ait hissedecekler o zaman. Onların bu duyguları, daha iyi oynamalarını ve daha iyi sonuçlar almamızı sağlayacak. Bu fırsatı bize tanıyan başkanımız Yıldırım Demirören'e, teknik direktörümüz Rıza Çalımbay'a ve tüm yöneticilerimize teşekkür ediyoruz. Bundan sonra çok az maçımız kaldı. İnşallah onları da taraftarımızın desteğiyle kazanmayı hedefliyoruz.'' 
     
</TEXT>
</DOC>
