<DOC>
<DOCNO> 302450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sontur12.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tokat Turhal'da herkes milli piyango talihlisini arıyor 
</HEADLINE>
<TEXT>

     Milli Piyango'nun 31 Aralık 2003 yılbaşı özel çekilişinde 10 trilyon liralık büyük ikramiyenin isabet ettiği biletlerin satıldığı yerlerden Tokat'ın Turhal İlçesi'nde, ''büyük ikramiye'' heyecan yaşanıyor. 
     Özel çekilişin 10 trilyon liralık ikramiyesinin isabet ettiği ''5196322'' numaralı çeyrek biletin satıldığı yerlerden Turhal'da vatandaşlar yılın talihlisini arıyor. 
     Tokat'ın Turhal İlçesi'nde Milli Piyango'nun yılbaşı özel çekilişinde büyük ikramiyenin isabet ettiği biletin satıcısı Mehmet Güngör, elinde kalan biletlere bir şey çıkmadığı için strese girdiğini söyledi. 
     Mehmet Güngör, AA muhabirine yaptığı açıklamada, ilçede faaliyet gösteren Zümrüt Market'in sahibi olduğunu belirterek, özel çekilişin 10 trilyon liralık ikramiyesinin isabet ettiği ''5196322'' numaralı çeyrek bileti kendisinin sattığını belirtti. 
     Bileti kime sattığı konusunda bir tahminde bulunamayacağını kaydeden Güngör, çekilişin ardından büyük ikramiyenin Turhal'a çıktığını öğrendikten sonra, hemen elinde kalan diğer biletlere baktığını, ama büyük ikramiyenin değil, teselli ikramiyesinin bile çıkmadığını görünce üzüldüğünü söyledi. 
     Tüm tanıdıklarının gece saatlerinde kendisini aramaya başladığını kaydeden Güngör, sabaha kadar uyuyamadığını dile getirdi. 
     
     HAMAMDA STRES ATIYOR 

     Sabah saatlerinde işyerini açtığını, biletin marketinden çıktığını duyanların da gelerek kendisine sorular sormaya başladığını belirten Güngör, bunalınca çareyi hamama gitmekte bulduğunu anlattı. 
     Talihliyi tebrik eden Güngör, ''Büyük ikramiye, çıkan arkadaşa hayırlı olsun. Eğer Turhal'da ise sevinirim. Umarım çıkan parayı en iyi şekilde değerlendirir'' dedi. 
     Bu arada, büyük ikramiyenin kime çıktığı henüz öğrenilemedi. Büyük ikramiyenin biletinin satıldığı belirtilen Zümrüt Market'in önü, aralarında teselli ikramiyesi çıkanların da bulunduğu meraklı vatandaşlarla doldu. 
     
     TESELLİ ÖDÜLÜ DE TURHAL'A 

     10 trilyonu son bir rakamı ile kaçıran ilçe merkezindeki bir markette işçi olarak çalışan Hüseyin Aldatmaz, AA muhabirine yaptığı açıklamada bileti Arduç Market'ten aldığını söyledi. 
     Büyük ikramiyenin kendisine çıkması durumunda hayatında hiçbir şeyin değişmeyeceğini, normal hayatına devam edeceğini ifade eden Aldatmaz, ''Ben bir numara ile kaçırdım. Talihli kim olursa olsun ilçeye faydalı olmasını diliyorum'' dedi. 
     Bu arada büyük ikramiyenin ilçe merkezinde faaliyet gösteren ve şu an kapalı olan Zümrüt Şarkuteri'den satıldığı tahmin ediliyor. 
     
</TEXT>
</DOC>
