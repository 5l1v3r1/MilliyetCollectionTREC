<DOC>
<DOCNO> 326245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/soneko09.html </URL>
<DATE> 2005/03/23/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bankalarda hizmet çok, kullanan yok 
</HEADLINE>
<TEXT>

     Banka müşterileriyle ilgili yapılan bir araştırma,bankaların verdiği 16 finansal hizmetle ilgili bilgi sahibi olma oranının yüzde 50'nin üzerinde olmasına karşın, bu hizmetleri kullanım oranının yalnızca 4 hizmet türünde yüzde 50'nin üzerine çıkabildiğini ortaya koydu. 
     Banka müşterilerinin yüzde 75'inin gelirinin 1 milyar liradan az olduğu saptandı. Bankacılık hizmetinden yararlanan bu geniş kitlenin bankacılık işlemleri üzerinde önde gelen belirleyicinin ücret politikası olacağı belirtildi. 
     Karadeniz Teknik Üniversitesi İşletme Bölümü Öğretim Üyesi Prof. Dr. Mustafa Çıkrıkçı ile Aykut Karakaya'nın gerçekleştirdiği "Finansal Ürünlerin Kullanımı ve Memnuniyeti Türkiye'deki Banka Müşterileri Üzerine Bir Çalışma" banka müşterilerinin özelliklerini ortaya çıkardı. 
     Banka müşterilerinin yüzde 55.6'sının aylık geliri 1 milyar liradan düşük 500 milyon liradan yüksek düzeyde bulunuyor. 
     İkinci en büyük grubu yüzde 18.8'le 500 milyon liradan daha az gelire sahip olanların meydana getirdiği dikkate alındığında banka müşterilerinin yaklaşık yüzde 75'ini düşük ve orta gelirli kesimin oluşturduğu görülüyor. 
     Çalışmada, bu durum şöyle değerlendirildi 
     "Sabit gelirlilerin yoğunluğu müşteri genelinin bankalarla yapabileceği işlemlerin hacminin yürütülecek ücret politikalarına duyarlı olacağını ortaya çıkarmaktadır. 
     Kamu ve özel sektör ücret politikaları ile fiyatlar genel seviyesinin seyri bu kesimlerin bankacılık işlemlerinin önde gelen belirleyicileri olabilecektir." 
     
     BÜYÜK BÖLÜMÜ KAMU ÇALIŞANI 

     Banka müşterileri arasında kamu çalışanları yüzde 41.8'le büyük payı oluştururlarken, özel sektör çalışanları yüzde 31.5'le ikinci sırada yer alıyor. Serbest meslek, tüccar ve sanayici grubunun banka müşterileri içindeki payı ise yüzde 15.8'de kaldı. Eğitim düzeyine göre müşterilerin yüzde 56.9'unun üniversite mezunu oldukları saptandı. Yaş gruplarında da en büyük ağırlığı yüzde 40.9'la 30-39 yaş arası oluştururken, banka müşterilerinin yüzde 75'inin 39 yaş altında yer aldıkları görülüyor. Banka müşterilerinin yüzde 64.9'unun erkek, yüzde 35.1'inin kadın olması da dikkat çekti. Araştırma sonucunda banka müşterilerinin finansal ürün ve hizmetler konusunda bilgilenme düzeyinin yüksek seviyelerde olduğu saptandı. Tüm finansal işlemlerden yüzde 50 ve daha fazla bilgi sahibi olan müşterilerin en fazla yüzde 89'la ATM, yüzde 85.6'yla kredi kartları, yüzde 67'yle havale, yüzde 59'la mevduat hesabını kullandıkları, bunların dışındaki finansal hizmetleri kullanım oranlarının yüzde 50'nin altında kaldığı ortaya çıktı. En az kullanılan hizmet türünü yüzde 6.1'le kiralık kasalar ve yüzde 12.9'la repo işlemleri oluşturdu. 
     
     TANIYOR KULLANMIYOR 

     Finansal ürünlerin tanınıyor olmasının kullanıma yansımaması krizin henüz etkisinin geçmemiş olmasına bağlanan çalışmada, "Ekonomik krizle tasarruf sahiplerinin harcanabilir gelir fazlası kriz öncesiyle kıyaslanamayacak biçimde azalma kaydetmiş, işsizlik oranlarındaki artışlar ve gelir dağılımında ilave bozulmalar banka hizmetlerinden yararlanma düzeyini aşağıya çekmiştir" denildi. 
     Müşterilerin ürün ve hizmetlerden memnuniyetine bakıldığında ise ilk sırayı internet bankacılığı, ikinci sırayı otomatik fatura ödemeleri, üçüncü sırayı elektronik fon işlemleri, dördüncü sırayı telefon bankacılığı, beşinci sırayı ATM'ler aldı. 
     En az memnuniyet ifade edilen ürünlerin başında ise tüketici kredileri gelirken, sırayla hisse senedi alım satımı, döviz mevduat hesapları, kiralık kasalar ve havale işlemleri de en az memnuniyetin olduğu hizmetleri oluşturdu. 
     Müşterilerin teknolojinin yoğun biçimde yer aldığı hizmetlerden en fazla memnun kaldıkları sonucuna varılan araştırmada, en çok kullanılan ürünler arasında yer alan kredi kartları, havale işlemleri ve TL mevduat hizmetleriyle ilgili memnuniyetsizliğe dikkat çekildi. Bu hizmetlerdeki memnuniyetin artırılabilmesi için işlem maliyetlerinin azaltılması, işlem prosedürlerinin basitleştirilmesi, personel eğitimi ve müşterilerin ürünle ilgili sürekli bilgilendirilmesi gerektiği kaydedildi. 
     Araştırmada çıkan bazı sonuçlar da şöyle 
     "-Erkek müşteriler, havale, EFT, ATM, internet bankacılığı, döviz işlemleri, çek-senet işlemleri, otomatik fatura ödemeleri, hisse senedi alım satımı ve yatırım fonları işlemlerini kadınlardan daha fazla kullanıyorlar. 
     -30-39 yaş grubu arasındakiler havale, EFT, ATM, çek- senet işlemleri, otomatik fatura ödemeleri ve döviz mevduat hesaplarını en fazla kullanan grubu oluşturuyor. En az işlem yapan yaş grubunu 50 yaş üzerindeki müşteriler oluşturuyor. 
     -Eğitim düzeyi arttıkça bankaların sunduğu ürün ve hizmetleri kullanma düzeyi artıyor. 
     -Gelir seviyesindeki artışla teknolojinin daha yoğun olduğu hizmetler kullanılıyor. 
     -Kredi kartından memnuniyet oranı 50 yaş üstünde yüzde 75, 30 yaş altında yüzde 74.3, 30-39 yaş arasında yüzde 74, 40-49 yaş arasında yüzde 73 düzeyinde bulunuyor. 
     -ATM'lerden duyulan memnuniyet eğitim düzeyi arttıkça artıyor. 
     -Sabit gelirli kamu ve özel sektör çalışanları, değişken gelire sahip serbest meslek, tüccar ve sanayici grubuna oranla kredi kartı kullanımından daha fazla memnuniyet duyuyorlar." 

     
</TEXT>
</DOC>
