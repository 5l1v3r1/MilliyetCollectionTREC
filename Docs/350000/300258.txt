<DOC>
<DOCNO> 300258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonsiy17.html </URL>
<DATE> 2004/12/23/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Gül "Bırakıp gelseydik daha büyük kahraman olurduk" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs konusunu uzlaşma ile çözeceklerini söyledi. 
     Gül, TBMM'de, Dışişleri Komisyonu, AB Uyum Komisyonu, İnsan Haklarını İnceleme Komisyonu ile uluslararası komisyon başkan ve üyelerine AB konusunda brifing verdi. Brifing, Gül'ün kısa sunuş konuşmasının ardından basına kapalı olarak gerçekleştirildi. 
     Alınan bilgiye göre, 17 Aralık'ta alınan kararla ilgili olarak bilgi veren Gül'ün ardından, AB Genel Sekreteri Murat Sungar ile Dışişleri bürokratları da milletvekillerini bilgilendirdi. 
     CHP'li bir milletvekilinin, Kıbrıs ve derogasyonlar konusundaki ifadeleri gerekçe göstererek, ''alınan sonucun başarılı olmadığı'' değerlendirmesinin ardından ''Bırakıp gelinebilir miydi '' sorusu üzerine Gül'ün, ''Ancak bu kadarını yapabildik. Zaman zaman masayı terk etme noktasına geldik. Masadan kalkıp, bırakıp gelseydik daha büyük kalabalıklar, 50-100 bin kişi bizi karşılardı. Daha çok kahraman olurduk. Ama Türkiye'nin çıkarları açısından bu, doğru bir tavır olmazdı'' dediği bildirildi. 
     Gül'ün, ''16 Aralık akşamı Kıbrıs konusunda KKTC Cumhurbaşkanı Rauf Denktaş ile görüşüp görüşmedikleri'' sorusuna, ''Hayır o akşam görüşmedik. Daha sonra bilgi verdik. Ayrıca, Brüksel'e gitmeden önce kendisiyle görüşmüştük'' karşılığını verdiği ifade edildi. 
     Kıbrıs konusunu uzlaşma ile çözeceklerini, bunun için gayret göstereceklerini belirten Gül, BM Genel Sekreteri Kofi Annan ile telefonla görüştüklerini ve bu süreçte ''daha aktif rol olmasını'' istediklerini bildirdi. Gül, bu süreçte herkesin elinden gelen gayreti göstereceğini vurguladı. 
     Karar metninde Kıbrıs konusundaki ifadelerle ilgili olarak da Gül'ün, ''Bu, Rum kesimini tanıma değildir. Zaten AB Dönem Başkanı da bunu ifade etti'' dediği belirtildi. 
     Ortaya çıkan karar metninin müzakereler sonucu oluştuğunu kaydeden Gül, kalıcı kısıtlamaların olup olmadığı sorusuna, ''Biz buna gerektiğinde ifadesini koydurduk'' karşılığını verdi. 
     
</TEXT>
</DOC>
