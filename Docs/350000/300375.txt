<DOC>
<DOCNO> 300375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonyas20.html </URL>
<DATE> 2004/12/23/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
İşte 2004'ün en önemli 100 ismi... 
</HEADLINE>
<TEXT>

     Evren Aydemir bildiriyor 

Alman Die Welt gazetesi, 2004 yılının en önemli 100 kişisini seçti. 
     Çok sayıda politikacı ve sanatçının bulunduğu 100 kişi arasında, ''Duvara Karşı'' adlı filmdeki rolüyle Almanya'da bir anda üne kavuşan oyuncu Sibel Kekilli 33'üncü, filmin rejisörü Fatih Akın da 72'nci sırada yer aldı. 
     Kekilli'nin başarılı çalışmalarının yanı sıra daha önce çevirdiği porno filmleriyle de gündeme geldiği hatırlatılan haberde, Akın'ın da filmiyle 3 önemli ödül kazandığına dikkat çekildi. 
     Birinci sırada, Alman halkına cesaret verdiği gerekçesiyle Cumhurbaşkanı Horst Köhler'in yer aldığı 100 kişi arasında, Başbakan Gerhard Schröder 5'inci, Hıristiyan Demokrat Birlik Partisi CDU Genel Başkanı Angela Merkel 9'uncu, Sosyal Demokrat Parti SPD Genel Başkanı Franz Müntefering 32'nci, Hıristiyan Sosyal Birlik Partisi CSU Genel Başkanı Edmund Stoiber de 90'ıncı sırada bulunuyor. 
     100 kişi arasında, Yunanistan milli takımını Avrupa Şampiyonu yapan teknik direktör Otto Rehhagel 6'ncı, Federal İçişleri Bakanı Otto Schily 7'nci, Formula 1 Dünya Şampiyonu Michael Schumacher 12'nci, dünya çapında tanınan eski futbolcu Franz Beckenbauer 65'inci, Savunma Bakanı Peter Struck 76'ncı, Ekonomi ve Çalışma Bakanı Wolfgang Clement 94'üncü ve Türkiye'nin AB üyeliğini savunan Hamburg Eyaleti Başbakanı Ole von Beust CDU da 96'ncı sırada yer aldı. 
     
</TEXT>
</DOC>
