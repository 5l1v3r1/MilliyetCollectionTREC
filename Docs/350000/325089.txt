<DOC>
<DOCNO> 325089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonspo16.html </URL>
<DATE> 2005/03/19/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Denizlispor'da galibiyet primine zam... 
</HEADLINE>
<TEXT>

     Denizlispor Basın Sözcüsü Osman Vural Yapıcı, Fenerbahçe maçının galibiyet priminin maç sonrası soyunma odasında 10 bin YTL'ye çıkarıldığını açıkladı. 
     Fenerbahçe maçıyla ilgili değerlendirmede bulunan Yazıcı, Denizlispor'un oynadığı futbolla keyif verdiğini, lig liderine karşı ezilmeden mücadele ettiğini ve daha çok gol pozisyonuna girdiğini söyledi. 
     Hak ettikleri bir galibiyet aldıklarını belirten Yazıcı, ''Lig liderini yendiğimiz için mutluyuz. Denizlispor örnek bir takım olduğunu bu maçta da kanıtladı. Taraftarlarımız tribünlerde kendi takımlarını destekledi. Futbolcularımız da kazanmak için tüm güçlerini ortaya koydu. Büyük takım nasıl yenilirmiş tüm Türkiye'ye gösterdik'' dedi. 
     Galibiyet primindeki artışla ilgili soruya da Yazıcı, ''Maçtan sonra kulüp başkanımız Zafer Katrancı ile birlikte yöneticiler, futbolcuları kutlamak üzere soyunma odasına gitti. Orada oluşan tablo sırasında Zafer Bey, 4 bin YTL olan galibiyet priminin 10 bin YTL'ye çıkarıldığını açıkladı'' yanıtını verdi. 
     
</TEXT>
</DOC>
