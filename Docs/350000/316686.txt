<DOC>
<DOCNO> 316686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sondun16.html </URL>
<DATE> 2005/02/19/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Bush İran'ı vurmaktan söz etmek hakikatle örtüşmez... 
</HEADLINE>
<TEXT>

     ABD Başkanı George Bush, ''İran'ın nükleer tesislerini ABD'nin vuracağından söz etmek, hakikatle örtüşmez'' dedi. 
     Washington'da gazetecilerle konuşan Bush, ''İran, hür dünyanın kendisinden yapmasını istediğini yapmalı. Bu istek de gayet açık Atom bombası programından vazgeç'' ifadesini kullandı. 
     İngiltere, Fransa ve Almanya'nın İran'ı uranyum zenginleştirme programından caydırmak için başlattığı diplomatik girişime destek verdiklerini belirten Bush, Tahran'la yapılan görüşmelere Washington'un daha fazla katılımı yolundaki çağrıları ise reddetti. 
     Bush, ''Biz, Uluslararası Atom Enerjisi Ajansı üyesi olarak bu süreçte zaten yer alıyoruz'' dedi. 
     Bush, dün bir Belçika televizyonuna verdiği demeçte de, İran karşısında askeri seçeneği tamamen dışlamak istemediğini belirtmiş, ''ancak İran'ın nükleer emelleri sorununu, diplomasiyle çözmek istediğini'' söylemişti. 
     Bush, beş günlük Avrupa turu için yarın ülkesinden ayrılacak. Bush'un İlk durağı Belçika olacak. 
     
</TEXT>
</DOC>
