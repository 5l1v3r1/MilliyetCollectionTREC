<DOC>
<DOCNO> 345600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sondun11.html </URL>
<DATE> 2005/05/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Asrın rüyası gerçek oldu, Türkiye dünyanın petrol köprüsü 
</HEADLINE>
<TEXT>

     CNNTÜRK BAKÜ 

Hazar Denizi petrollerini Türkiye üzerinden batı pazarlarına taşıyacak Bakü-Tiflis-Ceyhan Boru Hattı faaliyete geçiyor. 11 yılda tamamlanan bin 774 kilometrelik boru hattı projesi, Türkiye ve Kafkasları dünyanın petrol köprüsü haline getirecek. 
     İlk petrolün pompalanması nedeniyle Bükü'de düzenlenen törende konuşan Cumhurbaşkanı Ahmet Necdet Sezer, ''Bakü-Tiflis-Ceyhan petrol boru hattı bölgenin istikrarı ve ekonomik kalkınması açısından yaşamsal önem taşımaktadır'' dedi. 
     Sezer, "dünyadaki son gelişmeler ekonomik büyüme ve istikrarın enerji güvenliği sağlanmadan gerçekleştirilemeyeceğini ortaya koymuştur" diye konuştu. 
     Cumhurbaşkanı Sezer, Hazar petrollerini uluslararası pazarlara kesintisiz ve güvenli bir şekilde taşıyacak olan BTC petrol boru hattının bölgesel değerinin zamanla anlaşılacağını savundu. 
     Türkiye'yi Cumhurbaşkanı Ahmet Necdet Sezer ve Enerji Bakanı Hilmi Güler'in temsil ettiği törene, Azerbaycan, Gürcistan ve Kazakistan devlet başkanları katılıyor. Törende ABD’yi de Enerji Bakanı Samuel Bodman temsil ediyor. 
     Törenin bir bölümü Bakü'deki Gülistan sarayında bir bölümü ise ana terminal olan ve petrolün pompalanacağı Sangaçal istasyonunda yapılacak. 

     
</TEXT>
</DOC>
