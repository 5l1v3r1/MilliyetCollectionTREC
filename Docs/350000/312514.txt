<DOC>
<DOCNO> 312514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur57.html </URL>
<DATE> 2005/02/04/ </DATE>
<TIME> 23.12 </TIME>
<AUTHOR>  </AUTHOR>
<HEADLINE>
Mut'ta tefecilik operasyonu... 11 kişi mahkemeye sevk edildi 
</HEADLINE>
<TEXT>

     Mersin'in Mut İlçesi'nde, tefecilik yaptıkları iddiasıyla gözaltına alınan 11 kişinin, mahkemeye sevk edildiği bildirildi. 
     AA muhabirinin aldığı bilgiye göre, ilçede yoğun şekilde tefecilik yapıldığı yönünde Cumhuriyet Savcılığı'na yapılan suç duyurusu sonrasında başlatılan operasyon çerçevesinde gözaltına alınan, aralarında bir polis memurunun da bulunduğu 11 kişi, mahkemeye sevk edildi. 
     Yetkililer, gözaltına alınanların ifadeleri doğrultusunda yapılan aramalarda, değişik kişiler adına düzenlenmiş yaklaşık 400 senet, ruhsatsız iki tabanca ve iki av tüfeği bulunduğunu bildirdiler. 
     Soruşturmanın selameti açısından görevinden uzaklaştırılan Bölge Trafik Müdürlüğü'nde görevli bir polis memurunun da aralarında bulunduğu 11 kişiye ait olduğu belirlenen 16 otomobil, 20 dükkan ile 20 evle ilgili ihtiyati tedbir kararı alındığını kaydeden yetkililer, soruşturmanın sürdürüldüğünü belirttiler. 
     Yetkililer, sorgulanmaları tamamlanan 11 kişinin mahkemeye sevk edildiğini bildirdiler. 
     
     MAHKEMEYE SEVK EDİLEN 11 KİŞİDEN 9'U TUTUKLANDI 

     Mersin'in Mut İlçesi'nde, tefecilik yaptıkları gerekçesiyle mahkemeye çıkartılan 11 kişiden 9'unun tutuklandığı bildirildi. 
     AA muhabirinin aldığı bilgiye göre, ilçede yoğun şekilde tefecilik yapıldığı yönünde Cumhuriyet Savcılığı'na bulunulan suç duyurusu üzerine başlatılan operasyonda gözaltına alınan ve mahkemeye çıkartılan 11 kişiden 9'u tutuklandı, 2 kişi serbest bırakıldı. 
     Tutuklanarak cezaevine gönderilenlerin isimleri şöyle 
     Mehmet Ali Acar, Zekeriya Terim, İbrahim Vural, Ali Can, Mustafa Alagöz, Serkan Kozalak, Soner Vural, Mustafa Anamur ve Cemil Küçüksarı. 
     
</TEXT>
</DOC>
