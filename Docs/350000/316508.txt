<DOC>
<DOCNO> 316508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sontur03.html </URL>
<DATE> 2005/02/18/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Bir yılda 85 kilo verdi 
</HEADLINE>
<TEXT>

     Sefer TALAY DHA 

BALIKESİR'in Burhaniye İlçesi'nde aşırı kiloları yüzünden yürüyemez hale gelen 20 yaşındaki Ferdi Ersöz, diyete girip spor yaparak bir yılda 85 kilogram verdi. 
     Burhaniye'ye bağlı Yabancılar Köyü'nde kahve işleten Ferdi Ersöz, bir yıl önce şişmanlıktan kurtulmak için karar aldı. Doktor kontrolü olmadan, sadece yediklerine dikkat edip azaltan, günde ortalama 4 kilometre koşan Ersöz, kilolarından kurtuldukça kendine olan güveni arttı. Ferdi Ersöz, böylece sadece kendi çabalarıyla 175 kilodan 90 kiloya düştü. 
     Kilo probleminin ilkokul sıralarında başladığını söyleyen Ferdi Ersöz, "Ortaokula giderken aşırı kilolarım yüzünden sınıfta uyuyup kalıyordum. Kilolarım nedeniyle liseye de gidemedim. Babama ait bakkal dükkanında çalışırken sürekli abur cubur yiyerek daha da şişmanladım, 175 kiloya kadar çıktım. Ancak yaklaşık bir yıl önce zayıflamaya karar verdim. Yiyip içtiklerime dikkat ediyorum, bu arada günde en az 3-4 kilometre koşuyorum. Şu anda 90 kiloya indim. Pek çok kişi beni görünce tanıyamıyor. Hep nasıl zayıfladığımı soruyorlar. Azimle herşeyin mümkün olduğunu öğrendim. Hedefim 10 kilo daha zayıflamak'' diye konuştu. 
     Ferdi Ersöz, "Zayıfladıktan sonra kızların bana bakışı bile değişti. Aşırı kilo hamallıkmış'' dedi. 

     
</TEXT>
</DOC>
