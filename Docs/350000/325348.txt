<DOC>
<DOCNO> 325348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sontur23.html </URL>
<DATE> 2005/03/20/ </DATE>
<TIME> 18.24 </TIME>
<AUTHOR>  </AUTHOR>
<HEADLINE>
Heybeliada'da yangın... 
</HEADLINE>
<TEXT>

     Heybeliada'da 3 katlı boş bir ahşap binada çıkan yangın, söndürülmeye çalışılıyor. 
     Alınan bilgiye göre, Heybeliada iskele bölgesindeki 3 katlı boş bir ahşap binada, henüz belirlenemeyen nedenle yangın başladı. 
     Heybeliada ve Büyükada itfaiye ekiplerinin müdahale ettiği yangın, çevredeki binalara da sıçrama tehlikesi gösterdi. 
     Söndürme çalışmalarına katılmak üzere Maltepe'den bir çıkarma gemisiyle takviye itfaiye araçları da gönderildi. 
     
     3 EV TAMAMEN, 3 EV KISMEN YANDI 

     Heybeliada'da 3 katlı ahşap bir binada çıkan ve 3'ü tamamen, 3'ü de kısmen olmak üzere 6 evin yanmasına neden olan yangın söndürüldü. 
     Heybeliada Hasyunus Sokak'ta işçilerin kaldığı 3 katlı ahşap bir evde henüz belirlenemeyen bir nedenle çıkan ve kısa sürede büyüyerek çevredeki evlere sirayet eden yangın, çıkartma gemisiyle adaya ulaşan itfaiye ekiplerinin de desteğiyle söndürüldü. 
     Yangında, 1'i 2 katlı, 2'si 3 katlı 3 ev tamamen, 3 katlı 3 ahşap ev de kısmen yandı. 
     Yazlık olarak kullanılan ve yangın sırasında boş olan evlerin sahipleri de olayı haber almalarının ardından Heybeliada'ya gelerek, evlerinin hasar görüp görmediğini kontrol ettiler. 
     
     İSTANBUL VALİSİ GÜLER VE BÜYÜKŞEHİR BELEDİYE BAŞKANI TOPBAŞ, OLAY YERİNDE İNCELEMEDE BULUNDU 

     İstanbul Valisi Muammer Güler ve İstanbul Büyükşehir Belediye Başkanı Kadir Topbaş, Heybeliada'ya gelerek yangın yerinde incelemede bulundular. 
     Heybeliada'da 3 evin tamamen, 3 evin de kısmen yandığı olay yerinde incelemede bulunan Güler ve Topbaş, Adalar Belediye Başkanı Coşkun Özden'den de yangın hakkında bilgi aldı. 
     Daha sonra gazetecilerin sorularını yanıtlayan Vali Güler, özel bir şirkette çalışan işçilerin kaldığı Hasyunus Sokak'taki 3 No'lu binada çıkan yangının kısa sürede söndürüldüğünü söyledi. 
     Deniz Lisesi Komutanlığı'nın da yangına acil müdahalede bulunduğunu kaydeden Güler, ''Deniz Lisesi komutanımızın duyarlı bir şekilde davranıp acilen müdahalesi söz konusudur. Kendisine teşekkür ediyorum'' dedi. 
     Vatandaşların, ''itfaiye araçlarının yangın yerine geç ulaştığı'' yönünde şikayetlerinin bulunduğunun hatırlatılması üzerine de Güler, ''Hayır öyle bir şey söz konusu olamaz. Zira 9-10 araçlık itfaiye ekibi acilen müdahalede bulunmuştur ve yangını kısa sürede kontrol altına almayı başarmıştır. Şimdi de soğutma çalışmaları sürmektedir'' diye konuştu. 
     İstanbul Büyükşehir Belediye Başkanı Kadir Topbaş da lodos ve poyraz rüzgarının olmamasının yangının kısa sürede kontrol altına alınmasını sağladığını belirterek, ''İtfaiye ekiplerinde görevli olan arkadaşlarıma çok teşekkür ediyorum. Yangın etrafa sıçramadan, çoğalmadan kısa sürede söndürülmüştür'' dedi. 
     Güler ve Topbaş daha sonra sahildeki bir kafede vatandaşlarla sohbet ederek, sorunları dinledi. 
     Bu arada Topbaş, Adalar Belediye Başkanı Coşkun Özden'e, sorunların kısa sürede çözümleneceğini ve zararın giderilmesi için gerekli yardımın yapılacağını söyledi. 
     
</TEXT>
</DOC>
