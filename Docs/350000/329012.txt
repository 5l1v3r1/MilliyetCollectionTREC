<DOC>
<DOCNO> 329012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo24.html </URL>
<DATE> 2005/03/31/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
UEFA'dan Mourinho'ya ceza 
</HEADLINE>
<TEXT>

     Avrupa Futbol Federasyonları Birliği UEFA FC Chelsea Teknik Direktörü Jose Mourinho'ya 2 maç men ve 16 bin dolar para cezası verdi. 
     FC Chelsea Teknik Direktörü Mourinho'nun, Avrupa Şampiyonlar Ligi'nin 3. tur ilk maçında FC Barcelona Teknik Direktörü Frank Rijkaard'ın hakem Anders Frisk'i etkilemeye çalıştığını iddia ederek, futbola gölge düşürmek ve yanlış açıklamalarda bulunmaktan dolayı cezaya çarptırıldığı kaydedildi. 
     Portekizli ünlü teknik direktöre 2 Avrupa Şampiyonlar Ligi maçından men ve 16 bin dolar para cezası veren UEFA, FC Chelsea Kulübü'ne de 62 bin dolarlık para cezasını uygun gördü. 
     UEFA, İngiliz ekibinde teknik direktör yardımcılığı yapan Steve Clarke ve güvenlik yetkilisi Les Miles'a ise uyarı cezası vermekle yetindi. 
     2 maç men cezası alan Mourinho, takımının Avrupa Şampiyonlar Ligi'nde Bayern Münih ile yapacağı çeyrek final maçlarında yedek kulübesinde yer alamayacak. 
     Hakemlerle ilgili yaptığı açıklamalar nedeniyle eleştirilen teknik adam, İngiltere Lig Kupası yarı final maçında hakemlerle ilgili yaptığı açıklamalar nedeniyle daha önce de İngiltere Futbol Federasyonu tarafından 9 bin 400 dolarlık para cezasına çarptırılmıştı. 
     
</TEXT>
</DOC>
