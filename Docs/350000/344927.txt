<DOC>
<DOCNO> 344927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/spor/ygokce.html </URL>
<DATE> 2005/05/23/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Onur, gurur ve tur 
</HEADLINE>
<TEXT>



Kadıköy'deki derbi, beklendiğinin aksine coşku, heyecan ve gerilimden uzak bir sükunetle başladı. Her iki takım bir kazaya uğramamak için oyunu önlem temeline oturtmuştu. Bu anlayışta belli ki 11 gün önce oynanan Türkiye Kupası finalinden çıkarılan derslerin de etkisi vardı. 
Daum'un, Ribery'nin etkili ve delici deparlarına karşı ağır Ümit Özat'ı sağa alarak Serkan Balcı'yı sol bek göreviyle sahaya sürmesi, Alman'ın en radikal uygulamalarından biri olarak dikkati çekti. Ne var ki Ribery yine de Serkan'ın sıkı ve çabuk markajından sıyrılarak takımının kozu olabileceğini gösterdi. 
Fenerbahçe, ilk yarıda Alex'le iki korner ve iki frikik kullandı. Galatasaray savunması, lig liderine alıştığı gol fırsatlarını vermedi. 
Galatasaray, ilk yarıda oyunu daha zengin oynayan takımdı. Hem savunmada iki beklerini ileri çıkarmadan, önlemlerini unutmadan direndiler, hem de orta alan - ileri uç hücum arayışına yöneldiler. Ancak başarılı olamadılar. Bunda Necati'nin tutuk, durgun ve zaman zaman orta alanda kaybolan dağınık anlayışı etkili oldu. Hakan Şükür de etkisizdi, belli ki fırsat kolluyordu. 
İsmet Arzuman, ilk yarıda sarı kartları doğru kullandı. Ama Serkan, Tuncay ve Aureilo'nun sarı kart gerektiren hamlelerine faul düdüğü çalmakla yetindi. 
İkinci yarı da aynı görüntülerle başladı. Bir ara Fenerbahçe taraftarının suskunluğa kapıldığını, kaygılandığını gördük. Ama iki takım arasındaki bireysel kalite farkı, Fenerbahçeliler'in özlediği tabloyu yaratmaya yetti. 
Marcio Nobre, Selçuk'un sağdan ortaladığı topa, Song ve Tomas'ın arasından harika bir zamanlama ile yükselerek kafa ile vurdu. Hayır, bu defa kalesinde devleşen Mondragon yoktu. Tutabileceği topu köşeden kaçırdı. 
Koca bir sezonun yorgunluğu, ümit ve endişenin gidip gelerek yer değiştirdiği haftalar, onca kadro zenginliğine karşı kısır kalan skorlar... Yıldızların takım olmaya çalıştığı, takımın bir türlü yıldızlaşamadığı çok renkli, çok heyecanlı ve çok keyifli bir macera... İşte Fenerbahçe'nin kesinlikle hak ettiği, saygı duyulacak başarı öyküsü... Kimine göre buruk, kimine göre çok tatlı ama mutlaka gurur ve mutluluk veren bir zafer 
Bayramınız kutlu olsun Fenerbahçeliler 



</TEXT>
</DOC>
