<DOC>
<DOCNO> 308485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sontur09.html </URL>
<DATE> 2005/01/22/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Tatilcilere tipi şoku 
</HEADLINE>
<TEXT>

     İbrahim ÖZÇEKİÇ DHA 

      KAYSERİ-Erciyes Karayolu'nda, şiddetli tipi nediniyle yoldan çıkıp savrulan otomobil ters döndü, sürücüsü yaralandı. Maddi hasarlı kazaların da yaşandığı Erciyes yolunda çok sayıda zincirsiz araç da yolda kaldı. Erciyes Kayak Merkezi'nde ise tipi nedeniyle buz tutan pistler, kayakseverlere kayak yapma olanağı sunmadı. 
     Dağcılar arasında topuk fırtınası' olarak adlandırılan ve yere yakın bölgede etkisini gösteren tipi, Kayseri-Erciyes Karayolu'nda ve kayak merkezinde hayatı güçleştirdi. Dağ yüzeyindeki karları alıp savuran ve saatteki hızı yer yer 100 kilometreye ulaşan tipi, Kayseri-Erciyes Karayolu'nun 23'üncü kilometresinde Seyfi Deresi Mevkii'nde, bir aracın ters dönmesine neden oldu. 38 NY 277 plakalı otomobil, tipi nedeniyle önce savruldu ardından ters döndü. Kimliği henüz belirlenemeyen otomobilin sürücüsü ise yoldan geçen ve zinciri bulunan bir araçların sürücüleri tarafından yaralı olarak hastaneye kaldırıldı. İnsanların güçlükle ayakta durabildiği Erciyes yolunda 3 ayrı maddi hasarlı trafik kazası daha meydana geldi. Kazalar nedeniyle yol yarım saat trafiğe kapalı kaldı. 
     
     PİST BUZLANDI 
     Dünyaca ünlü toz karı nedeniyle tatilcilerin akınına uğrayan Erciyes'te kayakseverler de, tipi nedeniyle zor anlar yaşadı. 1 metreyi aşan pistteki karın tipi nedeniyle buz tutması, kayakseverlere kayak yapma olanağı sunmadı. Buz tutan pist nedeniyle kayakseverler, pisti erken terketmek zorunda kaldı. Bazı kayakseverlerin tüm olumsuzluklara karşın, mangal yakarak tatil keyfini sürdürdükleri görüldü. 
     
</TEXT>
</DOC>
