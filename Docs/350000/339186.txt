<DOC>
<DOCNO> 339186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko11.html </URL>
<DATE> 2005/05/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Yabancı sermaye hedef büyüttü... 
</HEADLINE>
<TEXT>

     Yabancı Sermaye Derneği YASED Başkanı Şaban Erdikler, Türkiye’de 2005 yılında yabancı sermaye girişinin 8 milyar doları aşacağına inandığını söyledi. 
     Erdikler, düzenlenen basınla sohbet toplantısında, yatırım ortamının iyileştirilmesi için yapılan reform çalışmaları ile 29 Nisan’da gerçekleştirilen 2. Yatırım Danışma Konseyi toplantısı sonrasında yapılması gerekenleri değerlendirdi. 
     Şaban Erdikler, hazırladıkları "Yatırım Danışma Konseyi Birinci Yıl Değerlendirme Raporu"nu, toplantıya katılan Türkiye’deki kuruluşların yetkililerine ve Hazine Müsteşarlığı’na sunduklarını söyledi. 
     Geçen yıl 15 Mart’ta düzenlenen birinci Yatırım Danışma Konseyi’nin ardından yatırım ortamının iyileştirilmesi için 13 maddelik teklifi içeren sonuç bildirisi yayımlandığını hatırlatan Erdikler, bir sene içerisinde alınabilecek mesafenin tamamının alınmadığını ama olumlu gelişmeler de sağlandığını ifade etti. 
     13 konuda alınan mesafeyi, iyileştirme performansını "tatminkar" 
     bulduğunu dile getiren Erdikler, "hükümetin bir karnesi olsa kaç verirdiniz " sorusuna karşılık, "10 üzerinden 6 veririm, sınıfı geçer. Toplantıya katılan CEO’ların notları daha boldu. Benim algılamam, 8’den yukarıydı" dedi. Erdikler, yabancı yatırımcıların daha iyimser olmasını şöyle açıkladı "Adamlarda galiba geçmişin acı tecrübeleri var. Geçmişte kendi dertlerinin dinlenmediğini, söz verildiği halde birçok işlemin yapılmadığını gördüler. Bu, YASED’in de başına geldi. Eski dönemlerde başbakandan uzun süre randevu isteyip görüşemediğimiz zaman oldu. 2 sene randevu alamadık. Şimdi sağ olsunlar çağırıyorlar, geliyorlar... Bir sene içerisinde 13 konuda alınan mesafeyi bizim raporumuzda, Hazine’nin hazırladığı raporda gördükleri zaman memnun oluyorlar. Toplantıda benim yanımda oturan Nortel Networks’ün Avrupa’dan sorumlu adamı, ben ilk defa böyle bir ülke görüyorum, söz verdiklerini yapmışlar dedi. Şaşırdı." 
     
     "YATIRIM YERİ OLARAK TÜRKİYE’Yİ DÜŞÜNECEKLER" 

     Erdikler, 15 Mart 2004’ten bu yana Türkiye’nin yabancı sermaye alanında artık daha ciddi bir şeyler yapmak isteyen ülke konumuna geldiğini belirterek, "Bu toplantıdan sonra bu şimdi daha kuvvetlenerek devam etti. Dolayısıyla, toplantıya katılan, katılmayan bir sürü çok uluslu şirket yatırım yeri olarak Türkiye’yi düşüneceklerdir" diye konuştu. 
     YASED Başkanı Erdikler, 2005 yılı yabancı sermaye girişi hedeflerini daha önce 3 milyar dolar civarında açıkladıklarını ifade ederek, gündemde beşi bir yerde diye belirtilen Turkcell ve Yapı Kredi Bankası’nın satışı ile Türk Telekom, Tüpraş, Erdemir özelleştirmeleri olduğuna dikkat çekti. 
     Erdikler, "Özelleştirmelerle beraber bu gündemde olan diğer şirket satışları var. Onlar gerçekleştiğinde bu yıl 8 milyar dolar rakamın aşılacağını inanıyorum. Bu durumda hedefimiz, 3 misline çıkıyor" dedi. 
     Türkiye’de Borsa’nın son zamanlarda yükseliş trendinde olduğunun altını çizen Erdikler, Borsa’ya kayıtlı şirketlerin yabancılara Borsa değeri ve hatta bunun üzerinde satıldığını, bu durumda şirketlerin ucuza gittiğinden bahsetmenin mümkün olmadığını kaydetti. 
     Yabancı sermaye girişinin artırılmasında en öncelikli konunun, "vergi" olduğunu anlatan Erdikler, yönetmeliklerde ve yönetmeliğe dayalı uygulamalarda mesafe almak gerektiğini söyledi. 
     Yapılanların da anlatılması gerektiğini vurgulayan Erdikler, "Türkiye şirket kurma işlemlerinde OECD ülkeleri arasında en kötü durumda olan birinci veya ikinci ülke gözüküyor. Halbuki Türkiye, OECD ülkeleri arasında bir numaraya gelmiş durumda. Nerdeyse 1 günde, 2 günde şirket kurulması imkanı tanınmış durumda. Bunun tanıtılması, anlatılması lazım" diye konuştu. 
     
     1. YIL DEĞERLENDİRME RAPORU VE ÖNERİLER 

     YASED tarafından hazırlanan "Yatırım Danışma Konseyi Birinci Yıl Değerlendirme Raporu"nda, Konsey üyeleri tarafından 15 Mart 2004’te yapılan zirvede konu edilen öncelikli sorunların bazılarında belli ölçüde gelişmeler sağlandığı belirtilerek, şunlar kaydedildi 
     "Yatırımcılarla ilgili olan kamu hizmetlerinin verimliliğini ve şeffaflığını artırmak, başta sektörel düzeyde ihtiyaç duyulan işlemler olmak üzere, idari ve bürokratik engelleri azaltmak, araştırma ve geliştirme faaliyetlerine daha fazla teşvik vermek üzere yasal değişiklikler gerçekleştirilmiştir. Konsey üyelerinin, eğitim ve alt yapı gibi bazı alanlarda hızla iyileştirme yapılması tavsiyeleri de bu konularda oluşturulan politikalar çerçevesinde göz önünde tutulmuştur. 
     Yatırım ortamını iyileştirmek üzere atılan adımların, içerikleri ve programları bakımından geniş kapsamlı olmalarına ve son zamanlardaki bazı gelişmelere rağmen, uygulamada karşılaşılan sorunlar nedeniyle söz konusu çabaların iş dünyasına yansıyan doğrudan ve olumlu etkileri kısıtlı bir seviyede kalmıştır." 13 konuda değerlendirmeler yapılarak, gelişmelere ve iyileştirmeler için yapılması gerekenlere değinilen raporda, yargı kararlarının geriye dönük uygulanmaması, geçmiş hakların ortadan kaldırılmaması ve ihtisas mahkemeleri kurulması gerektiği kaydedildi. 
     
     "VERGİ ORANLARI ÇOK YÜKSEK" 

     Vergi oranlarının çok yüksek olduğu belirtilen raporda, "Kurumlar vergisi kademeli olarak rekabet gücü sağlayacak seviyelere indirilmeli. Kayıt dışı ekonomiyi önlemek için istihdam maliyetini azaltacak önlemler alınmalı. Asgari ücret vergi dışı bırakılmalı ve sosyal sigorta primleri azaltılmalı. Basit, tutarlı ve sonuçları önceden kestirilebilir vergi ve teşvik sistemleri gerekli. Özellikle büyük ölçekli yatırımları teşvik edecek düzenlemeler Türk mevzuatına da ilave edilmeli" denildi. 
     Yatırım promosyonu kapsamında bölgesel kalkınma ajanslarının da dikkate alınması gerektiği ifade edilen raporda, şu görüşler yer aldı 
     "Enerji sektöründe özel sektörün de katılımına imkan verilmeli. 
     Yatırımcılara bedelsiz veya çok düşük bedeller karşılığında arazi sağlanmalı. 
     Özelleştirme takvimine sadık kalma çabalarına ve gerçekleştirilmiş olan özelleştirmelerin parasal tutarının 1.1 milyar dolar seviyesine çıkmış olmasına rağmen, özelleştirme programının geliştirilmesi için ciddi önlemlere ve yaklaşım açısından köklü bir değişikliğe ihtiyaç var. Özelleştirme sadece KİT’lerle sınırlı kalmamalı, belediyelere bağlı kuruluş ile belediyecilik alanı dışındaki işletmeler de öncelikle özelleştirilmeli." 
     
</TEXT>
</DOC>
