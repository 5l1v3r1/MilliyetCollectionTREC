<DOC>
<DOCNO> 324680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sondun08.html </URL>
<DATE> 2005/03/18/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Batı basını Wolfowitz, Dünya Bankası için kötü seçim 
</HEADLINE>
<TEXT>

     BBC 

      Avrupa'da bugün yayınlanan pekçok gazetenin yorum yazılarındaki ortak konu, Amerika Birleşik Devletleri Başkanı George Bush'un Dünya Bankası Başkanlığı için Savunma Bakan Yardımcısı Paul Wolfowitz'i aday göstermesi. Financial Times gazetesi, başyazısına "Dünya Bankası için kötü seçim" başlığını atmış. 
     Times gazetesi "Tartışmalı ama akıllıca bir seçim" başlıklı yorumunda şunları yazıyor. 
     "Dünya Bankası Başkanı sıfatı kulağa çok hoş geliyor. Ama bu sıfat genelde yanlış anlaşılıyor. Wolfowitz'in bu göreve atanması elbette tartışma yaratan bir karar. Ancak bu atamanın gerekçesi, Wolfowitz'in sahip olduğu özellikler. Birincisi, yeteneği öncelikle yatırım bankacısı olduğu dönemlerden geliyor. İkincisi, Wolfowitz, ekonomik gelişmede en büyük başarıların kazanıldığı bölge olan Asya konusunda derin tecrübeye sahip. Dünya Bankası, "alışıldığın ötesinde" düşünen bir başkana ihtiyaç duyuyor. O kişi de Wolfowitz." Financial Times ise başyazısına "Dünya Bankası için kötü seçim" başlığını atmış. 
     "Temeli olmayan Irak savaşının mimarını dünyanın gelişmesine katkı yapmak için kurulan bir kurumun başına getirmek, bir kümes dolusu tavuğu tilkiye emanet etmektir" diyen gazete, bu atamanın haklı gerekçelerinin de bulunduğunu ama bunların sorgulanmaya açık olduğunu ifade ediyor. 
     Independent, "Wolfowitz başarılı olabilir ama bahisler aleyhine" başlığını attığı yazıda, bu atamandaki başlıca sorunu 'pekçok kişinin Wolfowitz'le kolay çalışamayacak olması' diye özetliyor. 
     "Wolfowitz iyi bir yönetici olabilir, işine tutkuyla bağlı da olabilir. Ancak bunlar, Wolfowitz'in ideolojisinin önüne geçen özellikler değil. Şimdi üç seçenek var. Birincisi Wolfowitz'in adaylığının reddedilmesi, ikincisi Wolfowitz'in kendinden öncekiler kadar kötü bir Başkan olması. Ve son olarak, görevinde tam başarıya ulaşması. Eğer Wolfowitz kendini Amerika dışındaki kesimlere de sevdirebilirse Dünya Bankası Başkanı olarak başarıya ulaşabilir. Ancak bu seçenek bizim para koyacağımız bir bahis değil." 
     
</TEXT>
</DOC>
