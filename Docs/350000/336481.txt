<DOC>
<DOCNO> 336481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sontur11.html </URL>
<DATE> 2005/04/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Tapuda bürokrasi azaltılacak... 
</HEADLINE>
<TEXT>

     Tapudaki bürokrasinin azaltılması için mevzuatta bir dizi değişiklik yapılması önerildi. Çalışmaya göre, tapu işlemlerinde deprem sigorta poliçesinin beyan zorunluluğu, sosyal güvenlik kuruluşlarına yapılan başvurularda kişilerin taşınmazı olmadığına ilişkin tapudan belge getirme zorunluluğu kaldırılacak. 
     Başbakanlığın "Tapu ve Kadastro Hizmetlerinde Etkinlik" çalışmasında, tapu işlemleri sırasında zorunlu deprem sigortası poliçesinin ibrazının istenmesinin yeni bir bürokratik aşama olarak değerlendirildiği belirtildi. 
     Yurttaşların tapuda işlemleri olunca sigorta yaptırıp, yeni bir tapu işlemine kadar bu sigortayı yeniden yaptırmadıkları, bu nedenle sigorta yaptırma amacına bu zorunluluğun hizmet etmediği "itirafının" yer aldığı çalışmada, "DASK poliçesi ibraz edilmesi zorunluluğunun kaldırılarak deprem sigortası yaptırılmasını gönüllülük esasına dayandıran veya adı geçen sigortanın bir yıllık değil daha uzun süreler için yaptırılmasına imkan verecek yasal düzenleme yapılmalıdır" denildi. 
     
     EMLAKÇILARA YASA 
     Çalışmada, özellikle büyükşehirlerde taşınmazlara yönelik taleplerin yetkisiz iş takipçileri ve emlakçılar tarafından yapılmasının, usulsüz işlemler yoluyla vatandaşların mağduriyetine yol açtığı belirtilerek, Emlak Müşavirliği Yasa Tasarı Taslağı'nın yasalaşması önerildi. 
     
     TAPU HATALARININ TAZMİNİ İÇİN MAAŞTAN SİGORTA 
     Tapu sicil müdürlüklerindeki personel hatasından kaynaklanan hatalar nedeniyle personelin cezai ve maddi sorumluluğu bulunduğu, ölümü halinde maddi sorumluluğun mirasçılarına devrolduğu anımsatılan çalışmada, bu durumun personelin "hata yaparım" korkusuyla bazı talepleri birkaç geri çevirmesine yol açtığı saptandı. Çalışmada, bu tür hatalardan kaynaklanan zararların, söz konusu personel maaşından kesinti yapılarak oluşturulacak "mali sorumluluk sigorta sistemi ya da teminat sistemi"nden karşılanması önerildi. 
     Çalışmada yer alan bürokrasinin azaltılabilmesi için diğer saptama ve öneriler de şöyle 
     "-Taşınmazlarla ilgili sözleşmelerin noterler veya avukatlık büroları tarafından yapılabilmesine olanak tanınmalı. Bu çerçevede tapu, kat mülkiyeti ve noterlik yasalarında değişiklik yapılmalı. 
     -Taşınmazın kayıtlı olduğu il dışında bir tapu müdürlüğünde işlem yapılmasına olanak sağlanarak, yurttaşların seyahat zorunluluğunun ortadan kaldırılmalı. 
     Medeni Kanun ve Tapu Sicil Tüzüğü'nde değişiklik yapılmalı. 
     
     KONUT KREDİSİNDE İPOTEĞİN KOLAYLAŞTIRILMASI 
     -Konut kredisi kullanımında yapılan ipotek sözleşmelerinin tapuda tescili resmi senet düzenlenmeksizin, sözleşmelerin onaylanması yoluyla gerçekleştirilmeli. 
     -Kadastro sonrası talebe bağlı işlemleri kamu sorumluluğu taşıyan lisanslı harita kadastro mühendislik büroları ya da ilgili meslek odaları tarafından yapılmalı. 
     Bunun için hazırlanan 'Lisanslı Harita Kadastro Mühendislik Bürolarının Kuruluş ve Görevleri Hakkında Kanun Tasarısı' yasalaşmalı. Bu büroların kurulmasıyla özel sektörde 5 bin kişilik istihdam yaratılacak. 
     -Kadastroda yapılan hatalar ilgililere tebliğinden vazgeçilerek, ilanen tebliğ edilmeli. 
     
     SOSYAL GÜVENLİKTE 'TAŞINMAZIM YOK' BELGESİNE SON 
     -SSK, Bağ-Kur, yeşil kart, Fak-Fuk-Fon'dan yardım taleplerinde taşınmaz malvarlığı bulunmadığına ilişkin tapu dairesinden belge getirme zorunluluğu kaldırılarak, vatandaş beyanı esas alınmalı. Gerek görülmesi durumunda kurumlar arası yazışmayla beyanlar araştırılmalı." 
     
     ŞEHİRLER TAPUDA TARLA GÖZÜKÜYOR 
     Tapu ve kadastro bilgilerinin güncelliğini büyük oranda yitirdiği saptaması yapılan raporda, "Tapu sicilinde intikaller yapılmadığı için mülkiyetler 50 ya da 100 sene önceki bilgileri yansıtmaktadır. Şehirler kurulmakta, ama kadastro haritalarında bu bölgeler hala tarla olarak görülmektedir" denildi. Bu çerçevede, vergi affı gibi bir defayla sınırlı olmak üzere belli bir süre içinde "cins değişikliği" yaptırma zorunluluğu getirilmesi ve verilecek süre içinde bu yükümlülüklerini yerine getirmeyenler hakkında ceza düzenlemesi yapan yasal düzenleme de istendi. 

ANKA 
     
</TEXT>
</DOC>
