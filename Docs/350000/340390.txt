<DOC>
<DOCNO> 340390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/spor/spoz1.html </URL>
<DATE> 2005/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
180 dakikalık denklem 
</HEADLINE>
<TEXT>


Volkan KARSAN 


Matematik, fizik, kimya, geometri... Sinüs, kosinüs, tanjant... Hangi hesaba vurursanız vurun. Yüz yıllık Galatasaray tarihinin önüne kader diye konulan 180 dakikalık denklemin çözümü için üç bilinen var İnanmak, savaşmak ve şans... 
Çok uzağa gitmeye gerek yok. Malatya deplasmanına bakalım. Üç puanı kazanmaya inanan Galatasaray, istediğini aldı. İhlal tartışması bir yana, top direğe gidince, üst üste ikinci hafta da penaltıdan gol olmadı. Şanssızlık... Sakatlığına rağmen sahaya çıkan kaptan, savaştı, golünü attı, gemisini kurtardı. 
Çoğu sportif başarı için inanmak ve savaşmak hedefe ulaşmakta şansa gerek bırakmayabilir. Ancak bu yıl Galatasaray'da şans adeta zaruridir. Nedeni şu... Sezon başından beri oyunu lehte değiştirecek yıldızdan yoksun bir takım var. Birkaç kez parlayıp kaybolan Hakan ve Necati dışında akla kimse gelmiyor. Duran toplardan kolay gol yiyen bu takım, Bkz. Trabzon, Kayseri vb. maçlar sıra atmaya gelince Oooo piti piti diye adam arıyor. Utanmasa Hagi çıkıp kullanacak atışı... Frikikten gol hayal, kornerlerin çoğu rakibe alıştırma, üstüne üstlük şimdi de penaltılar karavana... Konya'da Baliç, serbest vuruştan meşin yuvarlağı 90'a asınca insanın içi acıyor... 
11 Mayıs'ta ilki oynanacak iki bölümlük serüven için Galatasaray'a belki de en çok şans gerekli... Hakem kararları, ofsayt bayrakları yetmezmiş gibi başkaları 90 3'te gol buluyor. Oysa Aslan, düdüğe saniye kala puan kaybedebiliyor. İnansalar da, savaşsalar da bazen olmazsa olmuyor. 


</TEXT>
</DOC>
