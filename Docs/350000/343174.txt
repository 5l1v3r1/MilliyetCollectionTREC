<DOC>
<DOCNO> 343174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/siyaset/axsiy02.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kadınlar için çalışacağım' 
</HEADLINE>
<TEXT>


765 geçerli oyun 736'sını alarak DYP GİK'e giren 8 aylık hamile Şebnem Kısaparmak, "Herhangi bir beklentim yok, amacım hizmet etmek" dedi 

İLKNUR GÜLMEZ 


DYP Kongresi'nde Genel Başkan Mehmet Ağar'ın sunduğu Genel İdare Kurulu GİK listesinde 25 yeni isim arasında yer alan Şebnem Kısaparmak, 8 aylık hamile olduğu için kongreye katılamadığını söyledi. 
Ağır bir hamilelik geçirdiği için doktorunun seyahat etmesini yasakladığını belirten Kısaparmak, "Kongreye katılamadım. Ama evde büyük heyecan yaşadım. 765 geçerli oydan 736'sını olarak GİK'e girdim. DYP'nin yeni yönetiminde yer alan 5 kadından biri olmak gurur verici. Bu, benim için çok sevindirici. Bu oyları almamda iyi bir aile hayatımın olması gerçeği yatıyor. Ailem benim servetim" dedi. 
Albüm çalışmaları, çocuklar ve parti çalışmalarının vaktinin çoğunu alacağı için, spikerlik defterini kapattığını anlatan Kısaparmak, kendisini siyasete sokan kişinin de Ağar olduğunu vurguladı. 

Politikaya ilgim vardı 
Kısaparmak, "Politikaya karşı ilgim vardı, ama daha erken olduğunu düşünüyordum. Mehmet Bey'in teşvikiyle hızlandırmış olduk. Mehmet Ağar partide deneyimli, birikimli, medyada konuşabilen, Türk kadınını temsil edebilecek adaylara ihtiyacı olduğunu ve benim de önemli bir güç olacağımı söyledi. Ben de layık olmaya çalışacağımı söyleyerek teklifini kabul ettim. 2003'te İstanbul İl Kongresi'nde partiye katıldım" diye konuştu. 
Demokrat ve köklü bir yapıya sahip olduğu için DYP'yi tercih ettiğini dile getiren Kısaparmak, sözlerini şöyle sürdürdü 
"DYP laik, cumhuriyetçi ve çağdaş bir parti. DYP de benim gibi muhafazak r bir çizgide. Ağar'ı 15 yıldır tanıyorum. Eşimden dolayı yıllardan beri bütün Elazığ gecelerinde, organizasyonlarda, maçlarda birlikteyiz. Eşim politikaya girmem konusunda bana çok destek oldu. Eğer 'Hayır' deseydi, kesinlikle girmezdim. Hacettepe Üniversitesi İktisadi İdari Bilimler Fakültesi Ekonomi mezunu olarak ve haber spikeri yönümle partide hizmet edeceğim. Ağar'la konuşmamız doğrultusunda kadınlara yönelik çalışma yapacağım. Herhangi bir beklentim yok, amacım hizmet etmek." 

Doğum temmuzda 

Fotoğraf OZAN GÜZELCE 

Fatih Kısaparmak'la evli olan Şebnem Kısaparmak'ın 13 yaşında Ozan isimli bir oğlu var. Temmuz ayının ilk haftasında doğum yapacak olan Kısaparmak'ın ikinci çocuğu da erkek olacak... Kısaparmak çifti, ikinci çocuğun ismini belirledi Arda. 


</TEXT>
</DOC>
