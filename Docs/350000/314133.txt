<DOC>
<DOCNO> 314133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko41.html </URL>
<DATE> 2005/02/10/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Türk hisse senetlerinin cazibesi FT'de... 
</HEADLINE>
<TEXT>

     Yatırımlarının beşte birini Türk hisse senetlerine yapan The Eastern European Fonu, ünlü İngiliz ekonomi ve finans gazetesi Financial Times'a FT haber oldu. 
     ''Doğuya Yönel ve Türkiye'yi Konuş'' başlığıyla verilen haberde, 100 milyon sterlinlik büyüklüğe sahip The Eastern European Fonu'nun İMKB'deki yükselişten olumlu etkilendiği anlatıldı. 
     Gazeteye konuşan yatırım fonunun eş-yöneticisi John-Paul Smith, ''Enflasyonu ve faiz oranlarını dramatik bir şekilde düşüren Türkiye, son iki yıldır gelişen piyasalar içinde oldukça ucuz görünüyor'' dedi. 
     17 Aralık'taki Avrupa Birliği zirvesiyle 7 Şubat arasında İMKB Ulusal 100 endeksinin yüzde 17'nin üzerinde yükseldiği hatırlatılan FT haberinde, The Eastern European fonunun Aralık ayında halka arz edilen Türk Hava Yolları hisselerine yatırım yaptığı kaydedildi. 
     Haberde Türk Hava Yolları da ''İç hatlarda pazar payı yüzde 75, 8.7 yıl ortalamasıyla Avrupa'nın en genç filosuna sahip havayollarından birine sahip, ayrıca kapasite artırımının ardından yeni uçak alımları bu rakam 5'in altına düşecek'' ifadeleriyle övüldü. 
     The Eastern European Fonu'nun Türkiye yatırımlarını artırırken yatırımlarda Rusya'nın Kasım sonunda yüzde 42 olan payının yüzde 40'a düşürüldüğü bildirilen FT haberinde, ''Putin'in gündeminin belirsizliği nedeniyle, Türkiye birinci, Rusya ikinci piyasa haline gelecek'' ifadesine yer verildi. 
     Gazeteye göre Yukos krizinde yaşanan sürpriz gelişmeler, Rusya ile ilgili belirsizliklerin artmasında etkili oldu. 
     Türkiye'ye yaptığı yatırımlarla FT haberine konu olan The Eastern European fonunun 1000 sterlini 5 yıl içinde 3 bin 189 sterline yükselttiği ifade edildi. 
     
</TEXT>
</DOC>
