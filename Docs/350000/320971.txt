<DOC>
<DOCNO> 320971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/yazar/guclu.html </URL>
<DATE> 2005/03/05/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Koç'un şampiyonları 
</HEADLINE>
<TEXT>


Sadece Türkiye'de değil, dünyanın en gelişmiş ülkelerinde bile üçüncü kuşakta ayakta kalan şirketlerin sayısı çok az. Yüzde 3-5 civarında. Dört ve beşinci kuşakta h l faaliyetini sürdüren ise yok denecek kadar az. 
Türkiye'nin en büyük şirketlerinden Koç Holding'de üçüncü kuşak yönetimde. Vehbi Bey'den sonra Rahmi Bey, şimdi de Mustafa Koç. Görünen o ki sonraki kuşaklara da çok iş düşecek. 
Koç'u Koç yapan özelliklerin başında kurumsallaşma geliyor. Vehbi Bey buna çok önem verirdi. Çok önemsediği bir diğer konu ise eğitimdi. Çocukları, gençleri çok sever, onlar için yapılan yatırımın, en hayırlı yatırım olduğunu söylerdi. 
Sağlığında onunla düzenlenen toplantıların bir yenisini, dün, kızlarından Semahat Arsel'le yaşadık. 
Bir kurum için gurur verici bir tabloydu. Tıpkı öncekiler gibi. Bir kez daha karar verdim ki Koç'u Koç yapan özelliklerin en başında insana önem veren bu hassasiyeti geliyor. Maya öyle sağlam atılmış ki nesilden nesle devam ediyor. 
Dün, 25'incisi gerçekleşen Bizden Haberler Dergisi Koç Eğitim Başarı Ödülleri töreninde, mutluluğun her çeşidini görmek mümkündü. Verilen armağanlar, elbette önemliydi ama asıl gururlandıranı, önemsenmeleri, takdir edilmeleri ve en üst seviyede ödüllendirilmeleriydi. Koç Eğitim Ödülleri, Koç şirketlerinde çalışanların ve Koç bayilerinin başarılı çocuklarına veriliyor. Törendekilerin tamamı, okulların birincileriydi. 
Kiminin ailesi işçi, kimininki yönetici, kimininki de patrondu. Ortak özellikleri başarı ve Koç'lu olmaktı. 
Kuşaktan kuşağa Koç'lu olmak, çalışanlar için de onur kaynağı. 25 yıl önce 11 yaşındayken Vehbi Bey'in elinden başarı ödülü alan Necdet Doğan, 18 yıldır, tıpkı babası gibi Koç'ta çalışıyor. Babası işçiymiş, o yüksekokul mezunu tekniker. Vehbi Bey'in öğüdünü dinleyip neden işadamı olmadığını sordum. İşinden memnun olduğunu söyledi ve o günkü anısını anlattı Vehbi Bey'e "Eğer işadamı olmasaydınız ne olmak isterdiniz " diye sorarken heyecandan titriyordum. Çünkü daha 11 yaşındaydım ve karşımda Vehbi Koç vardı. 
Rahmetli sakin bir sesle "Yine işadamı olmak isterdim. Çünkü işadamı olmak demek bu topraklardan kazandığını yine bu toprağın insanına iş olarak, aş olarak sunmak demektir" dedi. O zaman ne demek istediğini pek anlayamamıştım. Ama daha sonra kendisine ait olan bir fabrikada işe başladığımda, ne demek istediğini çok iyi anladım. 
Aileleri Tofaş, Tat Konserve, Beko, Arçelik, Divan, Ford Otosan, Türk Traktör, ve Koç Allianz'da çalışan bu yılın şanslı öğrencilerinden pek çoğu bulundukları kentlerin en başarılı okullarında öğrenim görüyor. Hedefleri arasında genetik mühendisliğinden uluslararası hukuka kadar günümüzün en popüler meslekleri var. Başarılılar, iddialılar ve güvendeler. Çünkü arkamızda Koç var diyorlar. Semahat Arsel, Vehbi Bey'den sonra Suna Hanım'la birlikte ailenin eğitime en sıcak bakan ismi. Babalarından aldıkları bayrağı bırakmaya niyetleri yok. Gençlerle sohbet ederken, ne teorik eğitimin ne de pratiğin tek başına yeterli olacağını hatırlattıktan sonra, "Aman her ikisini de bir arada götürün" uyarısında bulundu. Ve işte altın değerindeki sözlerinden bazı satırlar 
"Daima ayağınızı yorganınıza göre uzatın. Hırsa kapılıp hazmedemeyeceğiniz adımlar atmayın. Akılcı, girişimci, dürüst adımlarla ilerlemeyi hedefleyin. Özveri, saygı ve sevgi başarının vazgeçilmez anahtarıdır. Hayatta bir yerlere geldiğinizde, sizden sonra gelen nesillere el uzatmayı, eğitimlerine destek vermeyi asla unutmayın. Eğitim, nesilden nesle desteklenmesi gereken bir bayrak yarışıdır." 
Özetin özeti Koç'un mumları dibine ışık veriyor. Darısı, diğer holdinglerimize... 



</TEXT>
</DOC>
