<DOC>
<DOCNO> 302610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonspo05.html </URL>
<DATE> 2005/12/18/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Sümer Para önemli, ama parayı yönetmek daha önemli... 
</HEADLINE>
<TEXT>

     Trabzonspor Kulübü'nün Seçimli Mali Genel Kurulu'nun ikinci günü başladı. 
     19 Mayıs Spor Salonu'nda yapılan genel kurulun son gününde kura çekimi sonrasında, sırasıyla başkan adayları Nuri Albayrak, Özkan Sümer ve İskender Önal genel kurul üyelerine seslendi. 
     Albayrak, bordo-mavili kulübün hak etmediği bir yerde bulunduğunu belirterek, ''Kulübün kaderini değiştirecek sonucun bu kongreden çıkacağına inanıyorum. Trabzonspor tarihinin, en kritik seçimlerinden birini yapmaktayız. Yük genel kurulun omuzlarında ve milyonlarca taraftarın sorumluluğunu taşıyorlar. Biz adımızla değil, gönlümüzle bu işe talip olduk'' dedi. 
     Bordo-mavili kulübün başarısı için istikrarlı bir yönetim, teknik heyet ve takım oyunu olması gerektiğini ifade eden Albayrak, ''Bunlar yapıldığı zaman 1975-1980 arasında gelen başarıyı, efsane kadroyu herkes biliyor. En büyük çıkmazlarımızın başındaki şey istikrarsızlıktır. 3 yılda 3 kongre yaptık, 4 takım değiştirdik. Öncelikle istikrarı sağlamalıyız'' diye konuştu. 
     Seçilmeleri halinde ele alacakları ilk konunun transferi çözümlemek olduğunu vurgulayan Albayrak, şöyle devam etti 
     ''Trabzonspor'un yapısına uygun, yıldız futbolcu alacağız. Tribünlere coşku ve heyecan getireceğiz. Ligi en iyi yerde bitirerek, Avrupa kupalarına katılma hakkı elde edecek ve gelecek yıl şampiyonluğa oynayacak bir takım hazırlayacağız. Trabzonspor'u şampiyonluğun en büyük adayı yapmak için çalışacağız. Bunun sözünü veriyorum. Yapamayacağımız hiçbir şeyin sözünü bugüne kadar vermedim, hayal vaatlerde bulunmadım. İnanıyorum ki bu kongrede Trabzonspor kazanacaktır.'' 
     
     SÜMER ''PARAYI YÖNETMEK DAHA ÖNEMLİ''... 
     Başkan adaylarından Özkan Sümer ise öncelikle mevcut yönetimi uğurlamayı bilmeleri gerektiğini ifade ederek, ''İnsan kayıpları camiada had safhaya geldi. Artık insanları kazanmanın yollarını bilmeliyiz'' dedi. 
     Daha önce bordo-mavili kulüpten istifa etmesinin nedenlerini de açıklayan Sümer, ''İstifa nedenim hala düşüncelerde yerini alabilmiş değil. Çok acı çektiğim husus, istifamı kaçtı biçiminde yorumlayanların insafsız yargılarıdır. Göğüs göğse çarpışarak kulübü bir yere getirdiğim zaman hazzı ve mutluluğu yaşayacağım yerde neden kaçayım. O dönemde Trabzonspor yalnızlaşmıştı. En çok korktuğum şey de ekonomik zorluklar, takımsal yetersizlikler değil, yalnızlaşmaktı. Bunun acısını duyduğum için mesleğimi, uğruna savaş verdiğim görevimi bıraktım'' diye konuştu. 
     Sümer, paranın bir kulüp için önemli olduğunu ifade ederek, şöyle devam etti 
     ''Yalnız parayı yönetmek daha önemli. Şayet para üretici olarak kullanılmazsa felaket olarak kullanılır. Büyük takım ifadesini kullanabilmek için transferin eksiksiz olmasının yanında kaynakların da iyi kullanılması gerekir. Bunu birleştirmeden hiçbir şekilde büyük başarılar yakalanamaz. Star oyuncu getirebilirsiniz, ancak ona bir ruh lazım. Bu ruhu da Trabzonlu oyuncuların dışında kim verebilir. Bunu düşünerek, sentez oluşturarak başarı yakalanabilir.'' 
     
     ÖNAL ''EN BÜYÜK PROJEMİZ TRABZONSPOR'U ŞAMPİYON YAPMAK'' 
     Başkan adaylarından İskender Önal ise en büyük projelerinin Trabzonspor'u şampiyon yapmak olduğunu söyledi. 
     Önal, yaptıkları listeye herkesin güven duymasının kendilerini daha da umutlandırdığını kaydederek, ''Trabzonspor'a hizmet için bir liste hazırladık. Listemiz ahbap çavuş listesi değil, Trabzonspor'a hizmet listesidir. Aktif hiçbir siyasi örgütün elemanı listemizde yoktur. Bazı arkadaşlarımıza siyasi etiket yamanmak istenmesini kabul etmiyorum'' dedi. 
     Herkesin, kendisinden en büyük projelerinin ne olduğunu beklediğini ifade eden Önal, şunları kaydetti 
     ''En büyük projemiz Trabzonspor'u şampiyon yapmaktır. Bunu harekete geçirmek için listemizin ne kadar yeterli olduğunu biliyorum. Her oyuncuyu alacak güçteyiz. Seçilirsek pazartesi günü İstanbul'a gidip, teknik heyetle bir görüşme yapacağız. Şu anda 4 tane değişik mevkilerde, takımlarında şampiyonluğa oynayan, ülkelerinin milli takımında forma giyen oyuncularla görüştük. Teknik heyetin isteği doğrultusunda bu projemizi hemen harekete geçireceğiz.'' Önal, Trabzonspor'un haklarını korumak için masaya yumruk vurarak çözüm üretmek istemediklerine dikkati çekerek, ''Biz Trabzonspor camiasıyız. Eğitimli, kültürlü ve güçlü insanlarız. Sorunları çağdaş bir şekilde çözümleyebiliriz'' diye konuştu. 
     Önal, konuşması sırasında diğer başkan adayı Nuri Albayrak'a, ''İstanbul Büyükşehir Belediyespor'u neden yıllardır şampiyon yapamadın'' sorusu yöneltmesi üzerine, Albayrak'ı destekleyen delegeler ile Önal arasında kısa bir gerginlik yaşandı. 
     Önal ve Albayrak daha sonra bir araya gelerek beraber oy kullandı. 
     
     OY VERME İŞLEMİ BAŞLADI 
     Başkan adaylarının konuşmasının ardından, 7 sandıkta oy verme işlemine başlandı. Aidatlarını yatıran 3 bin 520 üyenin oy kullandığı seçim saat 16.00'da sona erecek. 
     
</TEXT>
</DOC>
