<DOC>
<DOCNO> 318513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/soneko02.html </URL>
<DATE> 2005/02/25/ </DATE>
<TIME> 02.08 </TIME>
<AUTHOR>  </AUTHOR>
<HEADLINE>
Artvin'de tarım danışmanlarına bilgisayar verildi... 
</HEADLINE>
<TEXT>

     Artvin'de, Tarım il Müdürlüğü bünyesinde görev yapan 10 tarım danışmanına bilgisayar verildi. 
     Artvin Valisi Orhan Kırlı, Tarım il Müdürlüğü'nde düzenlenen bilgilendirme toplantısında, tarım danışmanlarının herhangi bir memuriyet deneyimleri olmamasına rağmen, heyecan ve şevkle görev yaptıklarını belirtti. 
     Danışmanlara yaptıkları işleri yazarak takip etmeleri önerisinde bulunan Kırlı, ''Başladığınız nokta ile geldiğiniz noktayı kıyaslayabilmek için her türlü faaliyetinizi kaydedin. Sağlıklı verilere ulaşabilmemiz için istatistiki verilere önem vermenizi tavsiye ederim. Köylerde çiftçilerle kurduğunuz diyaloglardan oldukça memnun kaldım. Tarım il ve ilçe müdürlükleri ile koordineli çalışın. Önümüzdeki yıl sizlerden çok önemli projeler bekliyorum. Bir ürün üzerinde yoğunlaşmanızı istiyorum. Sadece bilgi vermek, kahvehanelerde konuşmak yeterli olmuyor. Anlattıklarınızın mutlaka uygulamaya geçirilmesi gerekiyor'' dedi. 
     Tarım danışmanlarından Ömer Öztürk ise Ortaköy Köyü'nde tarım danışmanlığı yaptığını belirterek, köyde çilek üretimi, süt sığırcılığı ve koyunculuğunun geliştirilmesi, kooperatifleşme ile süt merkezi oluşturulması için projeler yaptıklarını ifade etti. Öztürk, çiftçileri bilinçli tarım yapmaları ve gereksiz gübre kullanmamaları konusunda bilinçlendirdiklerini de anlattı. 
     Konuşmaların ardından Vali Orhan Kırlı, Tarım ve Köyişleri Bakanlığı tarafından gönderilen 10 bilgisayarı tarım danışmanlarına verdi. 
     
</TEXT>
</DOC>
