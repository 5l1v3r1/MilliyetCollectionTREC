<DOC>
<DOCNO> 319840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/siyaset/siy03.html </URL>
<DATE> 2005/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'den bir fire daha 
</HEADLINE>
<TEXT>


Erdoğan'ı artık sevmediğini söyleyen İstanbul Milletvekili Göksal Küçükali AKP'den istifa etti 

ANKARA Milliyet 


Çeteye aracılık ettiği iddiasıyla AKP Müşterek Disiplin Kurulu'na sevk edilen İstanbul Milletvekili Göksal Küçükali istifa etti. Kararını TBMM'de düzenlediği basın toplantısında açıklayan Küçükali, 29 Kasım 2004'te toplanan AKP MYK'nin, 22 - 29 Kasım'da yayımlanan Arena programındaki çeteye aracılık ettiği iddiaları nedeniyle kendisini kesin ihraç talebiyle disipline sevk ettiğini anımsattı. 29 Kasım'daki programının saat 21.00'de yayımlandığını ifade eden Küçükali, "MYK'nin şahsımı Disiplin Kurulu'na sevk ettiği toplantı saat 18.00'de yapılmıştır. Nasıl oluyorsa, MYK yayımlanmadan önce bir programı delil göstererek, beni disipline sevk ediyor" dedi. Küçükali, Disiplin Kurulu'nda yaptığı savunmada, hakkındaki iddiaları çürüttüğünü öne sürdü. Küçükali, Erdoğan'a sevgisinin devam etmesinin mümkün olmadığını belirtti. 



</TEXT>
</DOC>
