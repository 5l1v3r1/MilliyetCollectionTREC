<DOC>
<DOCNO> 332907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko04.html </URL>
<DATE> 2005/04/13/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kocaeli Belediye Başkanı SEKA bugün kar etse yarın zarar eder 
</HEADLINE>
<TEXT>

     Kocaeli Büyükşehir Belediye Başkanı İbrahim Karaosmanoğlu, Büyükşehir Belediyesi'ne devredilen SEKA İzmit Fabrikası'nı işletmeyi düşünmediklerini bildirdi. 
     Kocaeli Büyükşehir Belediyesi Meclis Toplantısı'nda SEKA Komisyonu'nun fabrikayla ilgili raporu komisyon başkanı Hasan Kırlı tarafından okundu. 
     Kırlı, raporda şu bilgileri verdi 
     ''İşletmede şu anda 5 adet kağıt makinesi bulunmaktadır. 2, 3, 6, 8 ve 10 nolu makinelerin imal tarihi 1934-60, modernizasyon tarihleri ise 1976-80 arasında değişmektedir. 1997 yılında 68 bin ton üretim yapan işletme, 2004 yılında 23 bin ton üretim yapmıştır. SEKA İzmit İşletmesi'nin yıllık üretim kapasitesi ise 100 bin tondur. Fabrikanın mal sarıcı imalat genişliği 2 metre 10 cm ile 3 metre 70 cm arasında değişmektedir. Dünya genelinde ise bu oran 10 metredir. 
     Fabrikanın gelir ve giderine bakıldığında 1997 yılında 209 milyar, 2004 yılında ise 12 trilyon 944 milyar lira zarar görülmektedir. Bu rakamlar nedeniyle fabrika değil rekabet edebilmek, maliyetini dahi karşılayamaz hale gelmiştir. Planlama, satış, dağıtım giderleri ve genel harcamalar dahil edildiğinde işletmenin net zararı 1997 yılında 2 trilyon, 2004 yılında ise 27 trilyon liradır. 
     SEKA İzmit İşletmesi'nin ekonomik ve teknik ömrünü tamamlaması nedeniyle çalıştırılamayacağı komisyonumuzca oy çokluğu ile uygun görülmüştür.'' 
     
     BAŞKAN KARAOSMANOĞLU 

     Raporun okunması üzerine söz alan Kocaeli Büyükşehir Belediye Başkanı İbrahim Karaosmanoğlu, bu rapordan sonra SEKA'nın işletilmesinin mümkün olmadığını söyledi. SEKA'nın kurulduğu dönemlerde çok gerekli olduğunu, fabrikanın devlet eliyle kurulmasının da doğal ve doğru olduğunu söyleyen Karaosmanoğlu, şöyle konuştu 
     ''Hükümet fabrikayı bir ara ERDEMİR'e vermeyi düşünüyordu. Konu gündeme gelince, yeniden fabrika kurulmasının cinayet olacağı söylendi. Yaptığımız çalışmalarla bunu önledik. İyi izah ettik ki Başbakanımız burayı Büyükşehir'e verelim dedi. Zaten önceki hükümetlerin imzası da vardı. Ama eylemlere Ecevit bile destek verdi. Bana göre politika bu değil. Ben bu yanlışlara şahıs olarak hiç düşmedim. İl Başkanlığı da yaptım. Ama benim SEKA önünde çekilmiş bir tek fotoğrafımı göremezsiniz.'' Özelleştirme İdaresi Başkanlığı'nın kararının doğru okunması gerektiğini söyleyen Başkan Karaosmanoğlu, ''Karıştırmayalım, SEKA özelleştirilmedi, kapatıldı. Artık bu iş bitmiştir. SEKA konusu kapanmıştır. Fabrikayı politika yapmadan, bu haliyle işletmemiz zaten mümkün değildi. Teknolojiyi yenilesek bile üretim sakıncalıdır. Bugün kar etse bile yarın zarar eder hale gelecektir. Politik anlamda istismar edilir. İsteyene makineleri satalım, alsın, işletsin. Biz belediyenin arazilerinden de kendilerine yer tahsis ederiz. Ama bu işletmeyi biz yapamayız, yapmayacağız.'' Başkan Karaosmanoğlu'nun açıklamalarının ardından CHP'li meclis üyesi Nejat Keskin söz alarak ''Kağıt kültürel özgürlüktür. CHP grubu olarak SEKA'nın kapatılmasını içimize sindiremiyoruz'' dedi. 
     Konuşmaların ardından yapılan oylamada, rapor komisyondan geldiği şekliyle, CHP'li 9 meclis üyesinin itirazına rağmen kabul edildi. 
     
</TEXT>
</DOC>
