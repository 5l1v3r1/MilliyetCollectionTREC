<DOC>
<DOCNO> 306705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/yazar/uras.html </URL>
<DATE> 2005/01/15/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
KİT'leri 'çökertmeden doğrudan' satalım 
</HEADLINE>
<TEXT>


Tekel'in özelleştirilmesine 2001 yılı başında karar verildi. Tekel özelleştirilecek diye o tarihten sonra Tekel'in "suyu kesildi". Rakipleri, yeni yatırımlar, yeni teknolojiyle üretim güçlerini artırırken, Tekel'in imkanları "donduruldu". Tekel rekabet gücünü korumak için rakiplerinin aldığı makinelerin benzerini alamadı. Rakiplerinin personeliyle yarışacak kaliteli personel alamadı. 
Sonuç ne oldu Tekel 4 yıldır özelleştirme gündeminde. Tekel 4 yılda pazar payını kaybetti. Makineleri eskidi. Dört yıl önce sigara pazarında payı yüzde 70 idi. Şimdilerde yüzde 50'nin altına düştü... 
Tekel'i özelleştireceğiz. Kabul de... Tekel'in ekonomiye yarar ve zararını tartışırken, dört yıl önceki durumuna mı, yoksa 4 yıllık "çökertme" dönemi sonundaki durumuna mı bakacağız 
"Zaten rekabet gücü kalmadı... Zaten makineleri eskidi... Zaten yabancılar kadar kaliteli sigara yapamıyor... Zaten yabancılar kadar kazanamıyor" diyerek kendi kendimizi mi kandıracağız... 

Çökertme operasyonu 
Özelleştirmenin gecikmesine bağlı olarak KİT'leri nasıl çökerttiğimiz ve de nasıl ucuzlattığımız konusunda en güzel örnek, Milliyet Ekonomi'de dün Bülent Yardımcı imzasıyla yayımlanan haberdir. Türkiye'deki yabancı sigara üreticileri sigarayı "sert kutu" ile pazarlıyor. Tekel'in pazar payını koruyabilmesi, rekabet edebilmesi için "sert kutu" makinesi satın alması gerekiyor. Aksi halde pazarı kaybedecek. Tekel, bir yerden para bulup buluşturarak "sert kutu" makinesi satın alıyor. Tokat Sigara Fabrikası'na kuruyor. Sigaraları sert kutuyla pazarlıyor. Derken efendim, Tütün Üst Kurulu, özelleştirilmeyi bekleyen Tekel'in yatırım yapamayacağını ileri sürerek, makinelerin sökülmesi ve yurtdışına iade edilmesi kararını veriyor. Tekel mahkemeye gidiyor. İdare mahkemesi de "Makineler sökülsün, yurtdışına iade edilsin" kararını veriyor... 
Bu operasyon "Tekel'i çökertme, fiyatını ucuzlatma operasyonu" değildir de nedir Sigara pazarında yüzde 70 payı olan, makineleri ve çalışanlarıyla rakipleriyle aynı çizgide olan bir Tekel mi yüksek fiyata satılır, pazar payı yüzde 50'nin altına düşmüş, makineleri eskimiş, çalışanları ihtiyarlamış bir Tekel mi yüksek fiyata satılır 

Doğrama operasyonu 
Bu anlattığım "özelleştirilecek KİT'leri çökertme operasyonu"... Bir de "doğrama operasyonu" var... Gene Tekel örneğine bakalım... Tekel ekonomik büyüklükte bir kuruluşumuz. 2003 yılında 500 büyük firma sıralamasında, kamu ve özel sektör kuruluşları arasında, 1 Brüt katma değerde 2'nci, 2 Üretimden satışlarda 14'üncü, 3 Dönem karında 10'uncu sırada... Kabaca Türkiye'nin ekonomik büyüklükte kamu ve özel ilk 15 firması arasına giriyor. Günümüzde küresel rekabette ekonomik büyüklük çok önemli. Bizim ekonomik büyüklükte çok az kuruluşumuz var. Mevcutlar yılların birikimiyle ortaya çıkarılanlar. Yerlisiyle yabancısıyla özel sektör ekonomik büyüklükte yeni yatırımlar yapmaya istekli değil. Kaç yıldır otomotiv fabrikalarıyla ilgili yatırımlardan bu yana Türkiye'de ekonomik büyüklükte yatırım yapılamıyor. Biz ise, eksilen yapılmışları parçalayarak satmayı pek seviyor, başarı sayıyoruz. Tekel'in içki bölümünü ayrı sattık. Kabul... Ama şimdi sigara bölümünü, parçalaya parçalaya satmak çok yanlış... Ama kime dert anlatacaksınız. Farklı fikirleri kiminle tartışacaksınız Rekabet Kurulu Başkanı Mustafa Parlak, "Tekel'in hemen parçalanması, parçalanarak satılmasını" uygun gördü. 

Tekel'in sigara pazarındaki payı nasıl küçülüyor Yüzde Üretici 2000 2001 2002 2003 2004 Tekel 69.8 68.7 61.0 52.4 48.0 Philsa 22.9 21.4 27.4 35.8 38.0 JTI 7.3 9.9 11.6 10.3 12.0 BAT - - - 1.5 2.0 Toplam 100.0 100.0 100.0 100.0 100.0 
2004 tahmini. 



</TEXT>
</DOC>
