<DOC>
<DOCNO> 302130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun36.html </URL>
<DATE> 2004/12/30/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İsrail'de koalisyon pürüzü çözüldü 
</HEADLINE>
<TEXT>

     İsrail'de, Başbakan Ariel Şaron'un partisi Likud ile ana muhalefet İşçi Partisi arasında koalisyon ortaklığı için anlaşmaya varılmasından sonra, İşçi Partisi lideri Şimon Peres'in istediği ''başbakan yardımcılığı'' görevi üzerinde düğümlenen pürüz giderildi. 
     Yeni bir başbakan yardımcılığı görevinin ihdas edilebilmesi için gereken anayasa değişikliğine milletvekillerinin karşı çıkması, yeni hükümetin oluşumunu birkaç hafta geciktirdi. 
     Taraflar, anayasa değişikliği yapmaya gerek kalmadan, Peres'in başbakan yardımcılığı görevini tanımlama konusunda uzlaştı. 
     Verilen bilgiye göre, Likud ile İşçi Partisi görüşmecileri arasında, Peres'in Şaron hükümetinde ''ikinci adam'' olarak yer alabilmesi için geliştirilen formül çerçevesinde, Peres'in unvanı İbranicede ''Mişne'' olarak yazılacak. Yani Peres, Başbakan Şaron'dan sonra ikinci konuma yerleşecek. Ehud Olmert'in yine İbranicede ''Memaleh Makom'' olarak adlandırılan başbakan yardımcılığı görevi ise aynen devam edecek. 
     Peres ve Olmert, İbranice dışındaki dillerde ise başbakan yardımcıları unvanına sahip olacaklar. 
     Yeni hükümetin oluşumunu geciktiren bu sorunun çözümünün ardından, Şaron'un Birleşmiş Torah Yahudileri Partisi ile görüşmeleri yoğunlaştırması ve ulusal birlik hükümetini kurma çalışmalarını gelecek hafta tamamlayarak parlamentonun Knesset onayına sunması bekleniyor. 
     
</TEXT>
</DOC>
