<DOC>
<DOCNO> 336822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/ekonomi/eko02.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sık arıza yapan oto değişecek 
</HEADLINE>
<TEXT>


Yargı, sıfır kilometre aldığı aracı kısa zamanda sekiz kez arızalanan tüketicinin açtığı davada, firmanın aracı değiştirmesine karar verdi 

GÖKÇER TAHİNCİOĞLU Ankara 

Ankara 8. Asliye Ticaret Mahkemesi, tüketici hakları açısından benzer davalara emsal olabilecek tarihi bir karara imza attı. Mahkeme, sık sık arızalanan otomobilin yerine yenisinin verilmesi gerektiğine hükmetti. Ankara'da oturan bir kişi, yabancı bir markanın Türkiye distribütörlüğüne bağlı bayiden 2000 model ve sıfır kilometre otomobil satın aldı. 10 bin kilometreyi doldurduktan sonra çeşitli arızalar görülen otomobil, 2001'den itibaren birçok kez servise götürüldü. Arızaların süreklilik göstermesi üzerine otomobilin değiştirilmesini isteyen tüketiciye olumsuz yanıt veren şirket, istenirse mahkemeye başvurulabileceğini belirtti. 
Tüketicinin başvurduğu Ankara 1. Tüketici Mahkemesi de, görevsizlik kararı vererek dosyayı Ankara 8. Asliye Ticaret Mahkemesi'ne gönderdi. Mahkemeye yanıt gönderen yetkili bayi avukatı ise, otomobilde belirtilen birçok şikayetin normal olduğunu savundu. Hararet göstergesiyle ilgili şikayet bulunduğunu kaydeden avukat, göstergenin 0 - 110 değerleri arasında oynayabileceğini, bu durumun tüketiciye de bildirildiğini kaydetti. Ayrıca, aracın garanti süresi bitmesine rağmen birçok yedek parçanın değiştirildiğini ifade etti. 

Sekiz kere tamire gitti 
Mahkeme otomobilin yenisiyle değiştirilmesine karar verdi. Kararda, aracın sıfır kilometre alındığına dikkat çekilerek kısa süre sonra muhtelif arızalar gösterdiği belirtildi. Sıfır kilometre otomobil satın alan davacının amacının da en azından garanti süresi boyunca arızalanmayacak şekilde kullanmak olduğu vurgulandı. Şirketin de bunu garanti ederek satış yaptığı ifade edilen kararda, buna rağmen otomobilin sadece 17 Nisan - 14 Haziran 2001 tarihleri arasında 8 kez tamire götürüldüğü kaydedildi. İncelemede de arızaların imalat hatasından kaynaklandığının saptandığı belirtildi. 


</TEXT>
</DOC>
