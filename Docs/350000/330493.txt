<DOC>
<DOCNO> 330493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sontur14.html </URL>
<DATE> 2005/04/05/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Disipline verilen öğrenci silahla okul bastı 
</HEADLINE>
<TEXT>

     Muhammet KAÇAR DHA 

RİZE'nin Pazar İlçesi'nde disipline verilen Lise 2'nci sınıf öğrencisi 16 yaşındaki İ.Y., tabancayla okul bastı, Müdür Yardımcısı Mustafa Akın'a 2 el ateş ettikten sonra kaçtı. Müdürün isabet almadığı saldırıyla ilgili gözaltına alınan İ.Y., tutuklandı. 
     Olay, Pazar Pazar Endüstri Meslek Lisesi'nde dün meydana geldi. Bir süre önce okulun pencere camını kırdığı gerekçesiyle okul yönetimi tarafından disiplin kuruluna verilen İ.Y. dün tabanca ile okula gelerek Müdür Yardımcısı Mustafa Akın'ın odasına girerek 2 el ateş etti. 
     Müdür Yardımcısı Akın'ı hedef almadığı ve gelişigüzel ateş ettiği öne sürülen İ.Y. polis tarafından yakalanarak gözaltına alındı. İ.Y., dün gece çıkarıldığı Pazar nöbetçi savcılığı tarafından tutuklanırken, Ardeşen Cezaevi'ne konuldu. 
     
     KURUSIKI DEĞİL, GERÇEK TABANCA ÇIKTI 

     Pazar Kaymakamı Hamdi Bilge Aktaş, İ.Y. adlı öğrencinin kurusıkı sanılan tabancasının, dedesine ait gerçek tabanca olduğunu söyledi. İ.Y.'nin 6'ncı sınıftan bu yana sorunlu bir öğrenci olduğunu belirten Kaymakam Aktaş, "Öğretmenleri onu hep kazanmak istedi fakat sonuç böyle oldu. Disipline verilince, dedesine ait tabancayı alıp okula gelmiş. Okul Disiplin Kurulu Başkanı ve Müdür Yardımcısı olan Mustafa Akın'a iki el ateş etmiş. Öğretmen arkadaşlar elindeki silahı kuru sıkı zannedip, elinden almaya kalkmışlar. Bu sırada öğrenci kaçmış. Olay yerine polis gelip inceleme yaptıktan sonra silahın gerçek olduğu anlaşıldı. Büyük bir faciadan dönüldü'' dedi. 
     Okul müdürü Ziya Topçuoğlu ise, soruları yanıtsız bırakarak konuşmak istemedi. Yaşanan olaydan etkilenen öğrencilerden biri, "Arkadaşımız derste bir öğrenci ile tartıştı. Olay hocalara intikal edince oda sinirlendi, böyle bir şey yaptı. Silahla okula gelip ateş etti'' dedi. 
     
     VALİ SEBEP TV DİZİLERİ 

     Rize Valisi Enver Salihoğlu ise, bu tür olayların televizyonlarda yayınlanan şiddet içerikli dizilerden kaynaklandığını avundu. Vali Salihoğlu, "Çok üzücü bir durum. Olay adli makamlara intikal etti. Şiddet içerikli televizyon dizileri bu tür olayları tetikliyor'' dedi. 
     
</TEXT>
</DOC>
