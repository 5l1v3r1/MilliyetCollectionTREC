<DOC>
<DOCNO> 311654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/soneko12.html </URL>
<DATE> 2005/02/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Stanley Fischer Türkiye ekonomisi iyi yolda gidiyor 
</HEADLINE>
<TEXT>

     Uluslararası Para Fonu IMF Eski Birinci Başkan Yardımcısı Stanley Fischer, ''Türkiye ekonomisinin iyi yolda gittiğini'' söyledi. 
     İsrail Merkez Bankası başkanlığını kabul eden ve dünyanın önde gelen ekonomislerinden gösterilen Fischer, Türkiye ekonomisi konusundaki soruları yanıtladı. 
     Türkiye'de, IMF destekli uygulanan başarılı ekonomik program sonucunda, enflasyonun düşürüldüğünü, mali istikrarın sağlandığını belirten Fischer, doğru ekonomi politikalarının uygulandığını kaydetti. 
     Türkiye'nin ekonomik programının kredibilite kazandığını ifade eden Stanley Fischer, programın aynı kararlılıkla sürdürülmesinin de önemine dikkati çekti. 
     
     SERBEST PİYASA EKONOMİSİ SAVUNUCUSU... 
     Serbest piyasa ekonomisi savunucusu olarak bilinen Fischer, Türkiye'nin dalgalı kura geçmesinde de belirleyici rol oynadı. 
     1993'ten 2001'e kadar IMF'de görev yapan Stanley Fischer, Türkiye'nin 2000 yılında yürüttüğü ekonomik programın da en büyük destekçilerindendi. Bu süreç içinde birçok kez Türkiye'ye gelen Fischer, üç yıl önce ise Citigroup'a katılmıştı. 
     ABD'li ekonomist, 1943'te Afrika ülkesi Zambia'da doğdu. 1960'lı yıllarda İsrail'de üniversite öğrenciliği yapan Fischer, 1980'li yıllarda İsrail Hazine Bakanlığı, ABD Hazine Bakanlığı ve Dışişleri Bakanlığında danışmanlık yaptı. 1994'ten 2001'e kadar IMF'de Birinci Başkan Yardımcısı olarak görev yaptı. 
     Son olarak İsrail Hükümeti, Fischer'e Merkez Bankası Başkanlığı önerisinde bulunurken, Fischer de bu görevi kabul etmişti. 
     Fischer'in, ekonomist Rudi Dornbusch ile yazdığı ''Makro Ekonomi'' kitabı, birçok İktisat Fakültesi tarafından referans kitap olarak gösteriliyor. 
     ''Ortadoğu Barışı'nın Ekonomisi'', ''Enflasyonun Maliyeti'' ve ''Uluslararası Mali Sistem'', Fischer'in araştırma yazılarından bazılarını oluşturuyor. 
     
</TEXT>
</DOC>
