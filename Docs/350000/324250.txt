<DOC>
<DOCNO> 324250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/siyaset/asiy.html </URL>
<DATE> 2005/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gideceğiz elbette' 
</HEADLINE>
<TEXT>


Cumhurbaşkanı Sezer, bir gazetecinin, "Suriye'ye gidecek misiniz " sorusuna, "Gideceğiz elbette" karşılığını verdi. ABD büyükelçiliği de, Edelman'ın sözlerinin çarpıtıldığını belirtti 

ANKARA Milliyet 


Cumhurbaşkanı Ahmet Necdet Sezer, ABD'nin Ankara Büyükelçisi Eric Edelman'ın açıklamalarıyla tartışma konusu olan Suriye gezisini gerçekleştireceğini söyledi. ABD Büyükelçiliği ise, Edelman'ın Bursa'daki konuşmasının çarpıtıldığını savundu. Myanmar'ın Türkiye'ye akredite Kahire Büyükelçisi U. Soe Myınt'ı dün kabul eden Sezer, bir gazetecinin, "Suriye'ye gidecek misiniz " sorusuna, "Gideceğiz elbette" karşılığını verdi. 
13 - 14 Nisan'da Şam'da olması planlanan Sezer, Suriye Devlet Başkanı Başar Esad'a, BM Güvenlik Konseyi'nin 1559 sayılı kararına gecikmeksizin uyarak, Lübnan'daki askeri varlığını çekmesinin, bölgenin istikrarı ve huzuru açısından önemli olduğu mesajını iletecek. 
Sezer'in ziyaretiyle yakından ilgilenen Edelman'ın, Dışişleri Bakanlığı'nı arayarak gezi programı hakkında bilgi istemesi de, diplomatik çevrelerde "Washington geziye karşı" yorumlarına yol açtı. Bursa'da soruları yanıtlayan Edelman'ın, "Suriye'nin Lübnan'dan çekilmesi konusunda, Türkiye'yi uluslararası camiayla birlikte hareket etme"ye çağıran sözleri de, ABD - Türkiye ilişkilerinde gerginliğe neden oldu. Ancak ABD Büyükelçiliği'nden dün yapılan yazılı açıklamada, Edelman'ın sözlerinin, "Türk basınındaki birçok haber ve yorumda çarpıtılmış biçimde yer aldığı" öne sürüldü. 
Büyükelçilik sitesinde, Edelman'ın şu sözleri söylediği kaydedildi "Umarım Türkiye de, Suriye'nin Lübnan'dan çabuk biçimde çekilmesini destekleyen uluslararası uzlaşmaya katılacaktır. Türkiye, uluslararası topluluğun genel pozisyonunu nasıl yansıtmak istediğine kendi karar verecektir." 
Dışişleri Bakanı Abdullah Gül de, ABD Büyükelçiliği'nin açıklamalarını, "Bir düzeltmenin yapıldığını görüyoruz" sözleriyle değerlendirdi. 
ABD Dışişleri Bakanlığı Sözcü Yardımcısı Adam Ereli, Sezer'in Suriye'yi ziyaretinin, sadece Türkiye ve Suriye'yi ilgilendireceğini söyledi. 


</TEXT>
</DOC>
