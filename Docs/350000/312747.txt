<DOC>
<DOCNO> 312747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sonyas07.html </URL>
<DATE> 2005/02/05/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Alman girişimciden "mezar telefonu"... "Merhumu 24 saat arayabilirsiniz" 
</HEADLINE>
<TEXT>

     Almanya'da bir girişimci, merhum yakınlarını mezarlarında aramak isteyenler için ''mezar telefonu'' adlı bir cihaz geliştirdi. 
     Jürgen Bröther isimli Alman girişimcinin ''Telefon meleği'' adını verdiği ve bir ayakkabı kutusu büyüklüğündeki cihaz, 200 saat konuşma veya bir yıl bekleme süresine sahip bataryası bulunan bir cep telefonu ve bir hoparlörden oluşuyor. 
     Mezarlıklarda insanların yakınlarının mezarı başında hep alçak sesle konuşmak zorunda kalmalarını ve yakınlarına söylemek istediklerini haykıramadıklarını gözlemlediğini belirten Bröther, mezar telefonu sayesinde, herkesin ölen yakınını, günün 24 saatinde arayabileceğini ve istediği kadar yüksek sesle konuşabileceğini kaydetti. 
     64 yaşındaki mucidin geliştirdiği cihaz, bir saksı çiçeği gibi toprağın 30 santimetre altındaki bir deliğe yerleştiriliyor. Arayan kişiye, iki kez zil çaldıktan sonra, monoloğa başlamaktan başka bir şey kalmıyor. 
     Aralık'ta 1495 euro fiyatla satışa sunulan cihazdan şimdiye dek 3 tane satıldı. 
     
</TEXT>
</DOC>
