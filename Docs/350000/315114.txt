<DOC>
<DOCNO> 315114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonsiy07.html </URL>
<DATE> 2005/02/14/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
CHP'li Koç "Sayın Başbakan, ucu AKP'ye gidiyor gidecek misin " 
</HEADLINE>
<TEXT>

     CHP Grup Başkanvekili Haluk Koç, Başbakan Recep Tayyip Erdoğan'ın yolsuzluklarla ilgili olarak 'ucu nereye giderse gitsin tüm mesele bu işin kökünü kazımaktır'' dediğini hatırlatarak, ''Sayın Başbakan, ucu AKP Genel Merkezi'ne kadar gidiyor, gidecek misin '' diye sordu. 
     Koç, bazı CHP milletvekilleri ile birlikte TBMM'de basın toplantısı düzenledi. 
     Enerji Bakanlığı'nda yolsuzluk yapıldığı iddiasıyla başlatılan soruşturmanın geçmişte yapılan adam kayırmacılık, partizanlık gibi kavramların ak kadrolarla yeniden yaşandığının bir kanıtı olarak ortaya çıktığını ifade eden Koç, ''İşte ak kadrolar, işte ak enerji, davul aynı davul, milletin sırtına inen tokmak değişti'' diye konuştu. 
     Siyasi iktidarın yolsuzluklar noktasında bulaştığı ilişkiler zincirine geçtiğimiz hafta Türkiye Elektrik Üretim A.Ş.'de ortaya çıkarılan olaylarla bir yenisinin daha eklendiğini ileri süren Koç, Türkiye Elektrik Üretim A.Ş.'de yapılan yolsuzluklara ilişkin ilişkiler zincirinin hükümete, AK Parti Genel Merkezine ve TBMM'de görev yapan milletvekillerine kadar uzandığının ortaya çıktığını savundu. 
     Bu ilişkiler çerçevesinde, Cumhuriyet tarihinde yaşanan milletvekili transferlerinin nedenlerine ilişkin literatüre katkı sağlayan örneklerin yaşandığının anlaşıldığını belirten Koç, şunları söyledi 
     ''Kimdir bu tutuklanan bürokrat ve iş adamları...Ak kadroların atadığı bürokratlar, Elektrik Üretim A.Ş. Genel Müdür Vekili Önder Piyade ve aynı yer Genel Müdür Yardımcısı Servet Üst. 
     Ak kadroların akrabası olan ve Ak kadrolarla ilişkileri ayyuka çıkmış bazı işadamları. Ak kadroların yüzlerce başarılı bürokrat yerine tercih ettiği Önder Piyade'nin atama kararnamesi iki kez Sayın Cumhurbaşkanından dönmüştür. Yürütmenin bir kanadını by-pass etmeyi göze alan siyasi iktidar, adeta kendisinin kefil olduğu bu bürokratta diretmiştir. 
     Başbakan, tüm mesele bu işin kökünü kazımaktır diyor. Muhterem Başbakanımız, siyasi oligarşiden şikayet eden Recep Bey, bu sizin yarattığınız bürokratik yapının karıştığı bir olay. Böyle bir bürokrasi yaratmayı mı kurguluyorsunuz acaba Siz yolsuzluklara ilişkin kök kazımaya önce kendi etrafınızdan başlayın, hatta kendinizden. Bir de Sayın Başbakan ucu nereye giderse gitsin demiş. Sayın Başbakan, ucu AKP Genel Merkezi'ne kadar gidiyor. Gidecek misin Bugün MYK toplantınız var, genel merkeze gideceksiniz. İpucu arıyorsanız biraz etrafınıza bakın, belki birşeyler görebilirsiniz. 
     Sayın Başbakanı da belki mazur görebiliriz. Mesaisinin büyük bir bölümünü yerden 10 bin metre yükseklikte seyahat ederek geçirdiğinden yönetmekle yükümlü olduğu ülkede neler olup bittiğini izleyememiş olabilir. Ayaküstü verdiği demeçleri unutacak kadar yorgun bir Başbakan.'' Haluk Koç, hükümetin hala yolsuzluklara damardan girme edebiyatı yaptığını ve konu Meclise geldiğinde, ''bunlar siyasi girişimlerdir, samimi değildir.'' diye soruşturma komisyonu kurulmasını reddettirdiğini öne sürerek, ''Enerji Bakanı, Konu yargıya intikal etmiş, daha fazla bir şey söylemek istemiyorum diyor. Sayın Bakan, olayın dallanıp budaklanması sonucunda mecbur kalıp kendinizi kurtarmak için soruşturma izni vermenizle bu işten yakanızı sıyıramazsınız. Müsteşarınızın da telefon dinlemeye yakalandığı iddialarına yanıt verin siz'' dedi. 
     
     KİRLİ GÖMLEK 
     Adalet Bakanı Cemil Çiçek'in, Türkiye üzerindeki kirli gömleği atıyor sözlerini de hatırlatan Haluk Koç, ''Sayın Bakan, yolsuzlukla mücadele edeceğini söyleyip, onlarca örneğini daha önce yaşadığımız yolsuzluk olaylarına bulaşan siyasileri de Türkiye günü geldiğinde kirli gömlek gibi çıkarıp atacaktır. Siz o kirli gömleği iki yıldır giyiyorsunuz. Kirli gömleğin kokusu üzerinize sindi'' diye konuştu. 
     Koç, sözlerini şöyle tamamladı 
     ''Bu işin siyasi sorumluluğundan kimse kaçamaz. Bu işin bir tarafı hükümete, bir tarafı AKP Genel Merkezi'ne bir tarafı da AKP milletvekillerine kadar dayanmıştır. AKP'nin Türkiye'yi yiyip bitiren yolsuzluklara ilişkin zincirin bir halkası olduğu gün gibi ortaya çıkmıştır. 
     Hiç kimse bu ilişkiler zincirini başka yönlere çekerek, AKP'yi kurtarmaya çalışmasın. Yolsuzluk olaylarına sahne olan ihaleler, AKP zamanında açılmış, yolsuzluk olaylarına AKP'nin büyük bir inatla, kefil olarak atadığı bürokratlar bulaşmış, yolsuzluğa karışanlar ile AKP yöneticileri ve milletvekillerinin ilişkileri tüm kamuoyunun gözü önünde gerçekleşmiştir. Ben buradan Emniyet Yetkililerine çağrıda bulunuyorum, basın organlarında AKP yöneticileri ve milletvekilleri ile Enerji Bakanlığı'nın üst düzey bürokratları ve işadamlarının yaptıkları telefon görüşmelerinin kayıtlarını eksiksiz olarak yargıya ulaştırın. Siyasi iktidarın delillerin karartılması noktasında yapacağı tüm baskılara göğüs gerin, bu halk ve Cumhuriyet Halk Partisi bu konuda arkanızdadır. Bu işin kökü, siyasi parti genel merkezlerinin, bakanların ve milletvekillerinin şaibeli işadamlarının ofislerinde fink atmadıkları zaman kazınacaktır.'' 
     
</TEXT>
</DOC>
