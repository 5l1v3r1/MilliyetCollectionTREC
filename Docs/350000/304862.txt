<DOC>
<DOCNO> 304862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sondun29.html </URL>
<DATE> 2005/01/09/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Filistinde sandıklardan Abbas çıkıyor... 
</HEADLINE>
<TEXT>

     Filistin'de yapılan devlet başkanlığı seçiminin sandık çıkışı yoklamalarına göre, adaylardan Mahmud Abbas oyların en az yüzde 66'sını aldı. 
     Bağımsız bir Filistin araştırma kuruluşuna göre, sandık çıkışı yoklamalarına göre, Abbas'ın önde gelen rakibi Mustafa Barguti de oyların yüzde 19,7'sini kazandı. 
     Başka kaynaklar da sandık çıkışı yoklamalarına göre, Abbas'ın oyların yüzde 66 ila yüzde 70'ini, Barguti'nin yüzde 20'sini aldığını duyurdu. 
     
     ABBAS SEÇİMİN GALİBİ 

     Filistin'de devlet başkanlığı seçimini, sandık çıkışı yoklamalarına göre yüzde 66 ila 70 oy oranıyla Mahmud Abbas kazandı. 
     Ramallah'taki Filistin Siyaset ve Kamuoyu Araştırmaları Merkezi'nin yaptığı yoklamada, Abbas'ın oy oranı yüzde 66.3, Mustafa Barguti'nin oy oranı ise yüzde 19.7 çıktı. 
     Nablus'taki En-Neceh Üniversitesi'ne göre ise oyların yüzde 70.5'ini Abbas, yüzde 24.5'ini Barguti aldı. 
     Yoklamalara göre diğer beş aday da kalan oyları paylaştı. 
     Filistin Siyaset ve Kamuoyu Araştırmaları Merkezi'nin yoklamasının sonucunun 10 bin seçmenin, En-Neceh Üniversitesi'nin ise 5 bin seçmenin verdiği yanıtlara dayandığı belirtildi. 
     Seçim öncesindeki kamuoyu yoklamalarında da El Fetih hareketi için ılımlı isim olarak bilinen ve Arafat'ın ölümünün ardından Filistin Kurtuluş Örgütü FKÖ lideri seçilen Mahmut Abbas, devlet başkanlığı seçiminin en favori adayı olarak ortaya çıkmıştı. 
     Seçimden önce yapılan yoklamalarda Abbas'ı destekleyenlerin oranı yüzde 65, Mahmud Abbas'ın ardından gelen isim olarak, insan hakları eylemcisi Barguti'nin oy oranı ise yüzde 22 olarak verilmişti. Bu yoklamalarda diğer adayların oy oranının yüzde 1-2'yi geçmesi beklenmiyordu. 
     
     İSRAİLLİ YETKİLİ ''ABBAS'IN SEÇİLMESİNİN BARIŞ ÇAĞINI BAŞLATMASINI UMUYORUZ'' 

     İsrailli üst düzey bir yetkili, Filistin'de yapılan devlet başkanlığı seçiminin sandık çıkışı yoklamalarına göre, oyların en az yüzde 66'sını aldığı açıklanan Mahmud Abbas'ın seçilmesinin, ''barış çağını başlatmasını umduğunu'' açıkladı. 
     AFP'ye açıklama yapan, adının gizli tutulmasını isteyen İsrailli üst düzey yetkili, ''Ebu Mazen'i Mahmud Abbas seçen Filistinlilerin, taviz ve diyaloğa dayanan bir barış sürecini başlattıklarını umuyoruz'' dedi. 
     
     ABDÜLRAHİM ''DÜNYAYA DEMOKRASİ MESAJI VERDİK'' 

     Filistin'de yapılan devlet başkanlığı seçiminin sandık çıkışı yoklamalarına göre, oyların en az yüzde 66'sını aldığı açıklanan Mahmud Abbas'ın seçilmesinin, ''Filistin halkı tarafından dünyaya verilen bir demokrasi mesajı olduğu'' kaydedildi. 
     Abbas'ın seçim kampanyasının sorumlusu Tayyip Abdülrahim, AFP'ye yaptığı açıklamada, ''Çok mutluyum. Bu, Filistin halkının dünyaya verdiği bir demokrasi mesajıdır'' dedi. 
     Abdülrahim, Abbas'ın zaferiyle ilgili olarak, ''Bu, Hamas'ın gerçek ağırlığını gösteriyor. Resmi sonuçları bekliyoruz. Ancak Ebu Mazen'in kazandığı gün gibi aşikar'' ifadesini kullandı. 
     Tayyip Abdülrahim, Filistin devletinin kurulması ve özgürleşmesi yolunda, Arafat'ın yolunda yürümeye devam edeceklerini de kaydetti. 
     
</TEXT>
</DOC>
