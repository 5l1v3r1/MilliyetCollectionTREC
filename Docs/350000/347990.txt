<DOC>
<DOCNO> 347990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sontur48.html </URL>
<DATE> 2005/06/01/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Tekel cinayetinde, 6 sanığın yargılanmasına devam edildi... 
</HEADLINE>
<TEXT>

     Sakarya’da TEKEL’e ait TIR’ın yakılması ve 2 sürücüsünün öldürülmesiyle ilgili tutuklanan 6 sanığın yargılanmasına devam edildi. 
     Adapazarı 2. Ağır Ceza Mahkemesi’ndeki davanın ikinci duruşmasına tutuklu sanıklar Cengiz Bayrak, İlyas Tatay, İsmail Ozan Tatay, Hacı Tatay, Hasret Ünsal, Muharrem Gülten ve avukatları ile müşteki TEKEL Sigara Pazarlama ve Dağıtım A.Ş’nin avukatı, öldürülen TIR sürücüsü Mehmet Akkoç’un eşi Fatma Akkoç ve avukatları katıldı. 
     İlk duruşmada ifade vermeyen Hasret Ünsal, mahkeme heyetine yazılı savunma verdi. TIR’ın yakılması ve cinayetlerle ilgisi olmadığını öne süren Ünsal, bu olaydan 2 gün sonra İstanbul’da yakılan otomobilinin içinde cesedi bulunan TEKEL çalışanı Emrah Demir’i ise kendisinin öldürdüğünü itiraf etti. 
     Duruşma, tanıkların dinlenilmesi ve dosyadaki eksikliklerin tamamlanması için ertelendi. 
     Tutuklu 6 sanık hakkında, "cürüm işlemek için teşekkül çete oluşturma, adam öldürme, yağma, kamu malına zarar verme ve ruhsatsız silah taşıma" suçlarından 2’şer kez müebbet ağır hapis cezası isteniyor. 
     TEM Otoyolu Adapazarı Alancuma mevkiinde, 22 Aralık 2004’te TEKEL İzmir Başmüdürlüğü’ne ait 34 VDN 79 plakalı TIR, içindeki ürünler çalındıktan sonra yakılmış, sürücüleri Ufuk Tuna ve Mehmet Akkoç da öldürülmüştü. 
     Bu olaydan 2 gün sonra ise TEKEL’de çalışan Emrah Demir, İstanbul Büyükçekmece’de öldürüldükten sonra otomobiliyle birlikte yakılmıştı. 
     
</TEXT>
</DOC>
