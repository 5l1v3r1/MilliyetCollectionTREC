<DOC>
<DOCNO> 323797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur43.html </URL>
<DATE> 2005/03/14/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Ürgüp Belediyesi Aziz Nikola heykeline talip... 
</HEADLINE>
<TEXT>

     Antalya'nın Demre İlçe Belediyesi tarafından kaldırılan Aziz Nikola heykelinin, Nevşehir'in Ürgüp İlçesi'ne yerleştirilmesi için görüşmelere başlandığı bildirildi. 
     Ürgüp Belediye Başkanı Bekir Ödemiş, düzenlediği basın toplantısında, Aziz Nikola Heykeli'nin, Kapadokya bölgesine gelen turistlerin ilgisini çekeceğini ve turizme katkı sağlayacağını söyledi. 
     Demre Belediyesi'nden heykeli istediklerini ve görüşmelerin sürdüğünü belirten Ödemiş, şunları kaydetti 
     ''Demre Belediye Başkanı, Aziz Nikola'nın heykelini değiştirerek yerine başka bir heykel koymuş. Bu, belediye başkanının tasarrufu. Anadolu coğrafyası tarih boyunca pek çok dinlere ev sahipliği yapmış. Bu hoşgörü toprağına, bu heykeli koymak istedim. Böylece hem dünya barışına hem de bölge barışına katkıda bulunacağımızı düşünüyorum.'' Kapadokya'ya Ortodoks Kilisesi'ne mensup pek çok turistin geldiğini ifade eden Ödemiş, ''Bu heykeli, Aziz Yuannes'in yaşadığı Kayakapı Mahallesi'nin girişine yerleştirebileceğimizi Demre Belediye Başkanı'na da ilettim. Başkan kabul ederse heykeli hemen ilçemize getirteceğiz'' dedi. 
     
</TEXT>
</DOC>
