<DOC>
<DOCNO> 309020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/dunya/adun.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Coni'nin tarihe ayıbı 
</HEADLINE>
<TEXT>


Irak'ın Samarra kentindeki 1157 yıllık eşsiz eser 'Büyük Cami'nin minaresi, tepesine yerleşen Amerikalı keskin nişancılar yüzünden delik deşik oldu 

DIŞ HABERLER SERVİSİ 


Irak'ın işgalinin ilk günlerinde Bağdat Müzesi'nin yağmalanmasına seyirci kalan, daha sonra Babil'e üs kurarak paha biçilmez tarihi kalıntıların tamir edilemez şekilde zarar görmesine yol açan Amerikan ordusu, insanlığın ortak kültürel mirasına karşı duyarsızlığını bir kez daha sergiledi. Samarra'da 9. yüzyıldan kalma Büyük Cami'nin 52 metrelik minaresine mevzilenen Amerikalı keskin nişancılar böylelikle bir eşi daha olmayan tarihi yapıyı çatışmaların tam ortasına attı. ABD işgal gücünün ibadet yerlerine karşı saygıda kusur etmesi de eleştirilere yol açıyor. 
Reuters'in haberine göre, çatışmaların çok yoğun olduğu Sünni üçgeninde bulunan Samarra'daki Büyük Cami'nin spiral minaresi, direnişçi avına çıkan Amerikalı keskin nişancılar için bulunmaz bir mevzi oluşturdu. Minarenin en yukarıdaki şerefesine kum torbaları koyarak mevzilenen 2 keskin nişancı, 24 saat nöbet tutarak olası direnişçi saldırılarını uzun menzilli dürbünlü tüfekleriyle engelleme görevi yapıyor. 
26. Piyade Tümeni'nden seçilen 9 kişilik görev timi ikişerli ekipler halinde nöbet tutuyor. Daha önce direnişçilerin elinde bulunan minare geçtiğimiz ekimden bu yana Amerikaların kontrolünde. Keskin nişancıların minareye yerleşmesinin ardından Amerikan askeri konvoyları ile devriyelerine yönelik bombalı araç saldırılarında çok önemli azalma olmuş. 

'Sürekli ateş altındayız' 
Ancak bu kez de çatışmalar minare çevresinde yoğunlaşmış bulunuyor. Son derece stratejik bir mevziyi Amerikalılara kaptıran direnişçiler, hafif silahlar, roketler ve havan toplarıyla sürekli minareyi hedef alıyor. Açılan ateş yüzünden minarede en büyüğü karpuz büyüklüğünde çok sayıda delik açılmış. 
Amerikalı Çavuş William Rockefeller'in anlattığına göre, minarenin tepesinden 200 bin kişilik Samarra'yı kuşbakışı gözetlemek mümkün. Çamur sahada top oynayan çocuklar, alışveriş yapan kadınlar ve biraz ötedeki Altın Cami'ye namaz kılmaya giden kalabalık hepsi görüş menzili içinde. 
Keskin nişancılardan Steve Langelier, "Kenti gözetim altında tutmak tüm zamanımızı alıyor. Sürekli ateş altındayız. Sadece sokağa çıkma yasağı başladığında biraz azalıyor" dedi. 

Türkler için inşa edildi 

Abbasiler döneminde Halife Mutasım tarafından 836 yılında, Bağdat'ta Araplarla sorun yaşamaya başlayan Abbasi ordusundaki Türk askerleri için "ordug h şehir" olarak kurulan Samarra'daki "Büyük Cami", diğer adıyla Mütevekkilliye Camisi, 848 - 849 yılları arasında inşa edildi. Dünyanın en büyük camileri arasında yer alan Büyük Cami'de, aynı anda 150 bin kişinin namaz kılabildiği, 240 metre uzunluğunda ve 160 metre genişliğindeki kale duvarlarıyla çevrili ana kompleksin yanında spiral şeklinde 52 metrelik dev bir minare bulunuyor. Kare tabana oturan minareye, dışından dolaşan spiral bir merdivenden çıkılıyor. Mezopotamya'daki zigguratlara benzer minare formunun, yine Samarra'daki Ebu Dulaf Camii'nde tekrarlandığı ve başka örneği olmadığı belirtiliyor. 


</TEXT>
</DOC>
