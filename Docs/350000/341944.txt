<DOC>
<DOCNO> 341944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonspo18.html </URL>
<DATE> 2005/05/12/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Sakatlığı nedeniyle 6 aydır oynamayan Barcelonalı Larsson iyileşti 
</HEADLINE>
<TEXT>

     Sakatlığı nedeniyle 6 aydır sahalardan uzak kalan İsveç Milli Takımı oyuncusu Henrik Larsson, takımı FC Barcelona’daki yerini aldı. 
     Geçen yıl kasım ayında, FC Barcelona’nın Real Madrid’i 3-0 yendiği maçta, sol dizindeki bağların yırtılmasıyla sonuçlanan ciddi bir sakatlık geçiren Larsson, konuyla ilgili FC Barcelona’nın resmi internet sitesine yaptığı açıklamada, kendisini çok iyi hissettiğini ve çok mutlu olduğunu bildirdi. 
     Daha önce Celtic’de de forma giyen 33 yaşındaki deneyimli futbolcu, şunları söyledi 
     "Uzun zamandır bu anı bekliyordum. Sakatlığım boyunca yalnızca hafta sonları dinlendim. Bunun dışında her gün, günde 2 kez fizyoterapistimle egzersiz yaptım. Takım arkadaşlarım dinlenirken bile ben çalışıyordum. Çok zorlu geçen bir süreçti ama şimdi çok mutluyum." Larsson, Celtic’de geçirdiği başarılarla dolu 7 yıldan sonra FC Barcelona ile 1 yıllık sözleşme imzalamıştı. Kulüp yetkilileri, takımda uzun süre forma giyemeden sakatlanan Larsson’un sözleşmesini, 1 yıl daha uzatarak futbolcuya moral vermişlerdi. 
     
</TEXT>
</DOC>
