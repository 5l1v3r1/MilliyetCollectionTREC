<DOC>
<DOCNO> 343300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/soneko22.html </URL>
<DATE> 2005/05/17/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Özince İş Bankasının yabancılardan alacağı bilgiye ihtiyacı yok 
</HEADLINE>
<TEXT>

     İş Bankası Genel Müdürü Ersin Özince, İş Bankası’nın yabancı gruplardan alacağı ne bankacılık bilgisi ve tecrübesi ne de özel bir sermaye ihtiyacı olduğunu söyledi. 
     Özince, Merkez Bankası tarafından düzenlenen "Finansal İstikrar ve Basel II’nin Etkileri" konulu uluslararası konferansta, AA muhabirinin sorularını yanıtladı. 
     Bankacılık sektörüne olan yabancı ilgisi ve bu çerçevede İş Bankası’na herhangi bir teklif olup olmadığına ilişkin soru üzerine Özince, İş Bankası’nın kendi öz piyasası dışında başka piyasaları paylaşmaya ilgi duyabileceğini belirtti. 
     Özince, "İş Bankası’nın şu ya da bu yabancı gruptan alacağı ne bankacılık bilgisi ve tecrübesi ne de özel bir sermaye ihtiyacı vardır" dedi. 
     
     "YABANCI SERMAYE TEPKİSEL DEĞERLENDİRİLMEMELİ" 
     Türkiye Bankalar Birliği Başkanlığı’nı da yürüten Özince, sektöre yabancı sermaye girişine ilişkin değerlendirmesinde, Türkiye’nin iyi irdelenmiş ve milli bir bankacılık politikasına sahip olması gerektiğini vurgulayarak, "Ancak bu milliyetçi bir yaklaşım olarak algılanmamalı" diye konuştu. 
     Özince, Türkiye’ye gelecek yabancı sermayenin tepkisel değerlendirilmemesinin önemine dikkati çekerek, "Şu anda halka açık olan ve yerli banka olarak bildiğimiz birçok bankamızın hissedarlarının önemli bir bölümü yabancı yatırımcılardır" dedi. 
     Uluslararası anlamda bankacılık sektöründe bir entegrasyon olduğuna dikkati çeken Özince, sözlerine şöyle devam etti 
     "Herhangi bir sınırlama getirmek devletin değerlendirmesi gereken bir husustur. Fakat bankacılık sektörü olarak biz böyle bir hassasiyet içinde değiliz." Türkiye’nin büyümesi açısından bankacılık sektörünün büyümesine ihtiyaç olduğunu vurgulayan Ersin Özince, şöyle dedi 
     "Bunun süratli yapılması durumunda, buna özgülenecek yerli sermayeyi yalnızca kar etmekle ortaya çıkartamayacağımız hemen hemen açık. Bu nedenle sektöre gelecek yabancı sermayeyi reddetmemizin akılcı bir tavır olduğunu düşünmüyorum." 
     
</TEXT>
</DOC>
