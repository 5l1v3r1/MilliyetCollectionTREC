<DOC>
<DOCNO> 344445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/guncel/gun03.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcılara 'beyin ölümü' uyarısı 
</HEADLINE>
<TEXT>


Bakanlık, organ nakli için, beyin ölümü konusunda hızlı karar verilmesini istedi 

ANKARA Milliyet 

Adalet Bakanlığı Müsteşar Yardımcısı Sadi Güven, Sağlık Bakanlığı Müsteşar Yardımcısı Orhan Gümrükçüoğlu'nun imzasıyla kendisine ulaşan 'beyin ölümü' hakkındaki bilgi notunu, ilgili tüm birimlere gönderdi. Sağlık Bakanlığı müfettişleri, adli olaylarda organ bağışı olması durumunda savcıların beyin ölümü konusunda hızlı karar veremediğini belirledi. Bu bilgi sonucu hazırlanan bilgi notunda, zaman kaybı sonucu bağışlanan organların kullanılamaz hale geldiğine dikkat çekildi ve beyin ölümünde, beyin fonksiyonlarının geri dönüşümsüz kaybolduğu, ancak hayati fonksiyonların yoğun bakımda destek makineleriyle sürdürülebildiği kaydedildi. 

Kritik 36 saat 
Beyin fonksiyonlarının yapay olarak sürdürülemeyeceğine işaret edilen bilgi notunda, bu nedenle beyin ölümü gerçekleşen kişilerin tıbben ölü kabul edildiği açıklandı. Ayrıca yoğun bakım ünitelerindeki tıbbi desteğe rağmen 24-36 saat sonra beyin dışındaki tüm organlarda ölümün gerçekleştiği vurgulandı. Adli olaylarda, savcının onay vermemesi durumunda bedenden organ nakli yapılamaması nedeniyle bu nota gereksinim duyulduğu ifade edildi. 

Vazodaki çiçek örneği 

Bilgi notunda, beyin ölümü gerçekleşen kişilere 'donör' olarak bakıldığı ve organlarının en kısa sürede, fonksiyonlarını kaybetmeden alınması gerektiği belirtildi. Beyin ölümü 'vazodaki', bitkisel hayat ise 'saksıdaki' çiçeğe benzetildi. Vazodaki çiçeğin birkaç gün içinde solup kuruyacağına, oysa saksıdaki çiçeğin sulandığı sürece solmayacağına vurgu yapıldı. Bitkisel hayattaki hastaları aylarca yaşatmanın mümkün olduğu anımsatıldı. Diyanet İşleri Başkanlığı Din İşleri Yüksek Kurulu'nun organ naklini caiz bulduğuna dikkat çekildi. 


</TEXT>
</DOC>
