<DOC>
<DOCNO> 307103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun02.html </URL>
<DATE> 2005/01/17/ </DATE>
<TIME> 02.18 </TIME>
<AUTHOR>  </AUTHOR>
<HEADLINE>
Cezayir'de hükümetle, Berberi liderleri arasında anlaşma... 
</HEADLINE>
<TEXT>

     Cezayir'de hükümet, Berberi aşiret liderleriyle, uzun süren gerginlik ve çatışmaları sona erdirecek, Berberi dilinin daha çok tanınması gibi talepleri kabul etmeyi öngören bir anlaşma imzaladı. 
     Başbakan Ahmed Uyahia, Kabiliye bölgesindeki Berberiler ile hükümet arasındaki çatışmaları sona erdirmeyi amaçlayan anlaşmayı izlemek üzere bir komite kurulacağını söyledi. 
     Komitede hem hükümetten hem de karşı taraftan temsilcilerin olacağını söyleyen Uyahia, ''Güveni inşa etmek zorundayız'' dedi. 
     Berberi müzakereci Bileyd Abrika da, dün geç saatlerde varılan anlaşmayla ilgili olarak, ''İyimseriz. Bugün, her iki tarafın da üzerinde çalışacağı bir anlaşma var'' diye konuştu. 
     Hükümet ile Berberiler arasında geçen yıl başlarında kesilen görüşmeler, Cuma günü yeniden başlamıştı. Dün varılan anlaşmanın tam ayrıntısı ise belirtilmedi. 
     Cezayir'in 32 milyonluk nüfusunun beşte birini oluşturan Berberiler ile hükümet arasındaki ilişkiler uzun bir dönemdir gergin bulunuyor. Nisan 2001'de Berberi bir öğrencinin jandarmalarca öldürülmesinin ardından çatışmalar yoğunlaşmış, onlarca kişi ölmüştü. 
     2001 krizinin ana noktası olarak Berberiler bir dizi talepte bulunmuştu. Berberi dili Tamazight'in doğum belgeleri gibi resmi evrakta kullanılabilecek resmi bir dil olarak tanınmasını, Kabiliye bölgesindeki tüm jandarma güçlerinin çekilmesini istemişlerdi. 
     
</TEXT>
</DOC>
