<DOC>
<DOCNO> 341877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy08.html </URL>
<DATE> 2005/05/12/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Çiller'in karakutusu da istifa etti 
</HEADLINE>
<TEXT>

     DYP’de bir dönem Tansu Çiller’e en yakın isimlerden olan eski Kars Milletvekili Sabri Güner de partiden istifa etti. 
     DYP’den dün Mehmet Ali Bayar ile başlayan istifalar eski GİK üyesi ve eski Seçim İşleri Başkan Yardımcısı Sabri Güner ile bugün devam etti. 
     Güner, istifa dilekçesinde DYP’nin halktan kopuk, çözüm üretmekten aciz, güven ve umut verecek kadrolardan yoksun olduğunu savundu. Güner, dilekçesinde şöyle dedi 
     "Bütün bunlardan daha vahim olarak parti üst yönetiminin içinde bulunduğu umursamazlık nedeniyle ülkemde partime duyulan ihtiyacın en üst seviyede olmasına karşın yukarıda saymış olduğum nedenlerle bu ihtiyaca cevap veremeyecek olmasının şaşkınlığı ve üzüntüsü içindeyim." Güner, "liderlik vasfını haiz olarak gördüğü" Mehmet Ali Bayar’ın istifa kararının da misyonun gerçek sahiplerini DYP’de kalma gerekçelerini ortadan kaldırdığını ifade etti. 
     Güner, "Zira, misyonunun özünde demokrasi ve hürriyet mücadelesi olan partimin kuşatma altında olması nedeniyle ülkeye verebilecek hiçbir şeyi kalmamıştır" dedi. Güner, şunları dile getirdi 
     "Liderlik ve kadro noktasında partimin ihtiyaç duyduğu kan değişimini sağlayacak hareketlerin de entrika ve despotizmin en insafsız örnekleriyle örülü bir engelleme ile karşılaşması sonucunda istifa ediyorum." 
     
</TEXT>
</DOC>
