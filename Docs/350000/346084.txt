<DOC>
<DOCNO> 346084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonspo09.html </URL>
<DATE> 2005/05/26/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Liverpool'un zaferi İngiliz basınında Ölümden geri dönüş 
</HEADLINE>
<TEXT>

     BBC 

      Dün akşam İstanbul'da oynanan Şampiyonlar Ligi final karşılaşmasında İtalya'nın Milan takımını penaltılar sonucunda 6-5 yenen Liverpool'un zafer haberleri İngiliz gazetelerinin çoğunun ilk baskılarına yetişmemiş. The Guardian gazetesi "Ölümden geri dönüş" başlığıyla kapaktan verdiği haberde İngiliz takımının 20 yılın ardından, dün gece 3-0 geriye düştüğü maçı kazanarak bir kez daha Avrupa şampiyonu olduğunu yazıyor ve şöyle sürdürüyor haberi 
     "Avrupa Kupası'nın 50 yıllık tarihinin en dikkat çeken maçlarından birisini Liverpool penaltı atışlarıyla kazandı. Kupayı tekrar kazanmak için 20 yıl bekleyen Liverpool ve taraftarlar, maçın 50'inci saniyesinde gelen Milan golüyle sarsıldı. İlk yarıda iki gol daha yediler. Ancak ikinci devre tam bir Avrupa klasiğine dönüştü ve Liverpool üç gol attı. 
     Karşılaşmanın normal süresi berabere sonuçlandı. Zafer penaltılarla geldi. Hiç kimse Liverpool'un finale çıkmasını beklemiyordu. Ancak bunu başardılar. Sürprizin en büyüğünü ise sona saklamışlardı Kazandılar." 
     
     Independent Acı, gerilim ve ardından zafer 
     Independent gazetesi ise maçla ilgili ilk değerlendirmeleri internet sayfasında yayımladı. 
     İstanbul ve Liverpool'daki muhabirlerinin haberleriyle karşılaşma ve zafer heyecanını aktaran gazete, "Acı, gerilim ve ardından zafer", "Liverpool'un Türkiye'de muhteşem yanıtı ve zaferi" başlıklarını kullanmış. 
     İstanbul'dan yazan Steve Tongue'un "Azimli Gerrard Milan'ın zaferini çaldı" başlıklı yazısındaki satırlar ise dünkü maçı özetler nitelikte. 
     "Bu, Avrupa Kupa finalleri içinde en güzel maçlardan birisi olarak yerini alacak." 
     
     İstanbul'a eleştiri 
     Maçın zafer kutlamalarının yanı sıra Guardian yazarı Kevin McCarra'dan İstanbul'un ev sahipliğine ise bir eleştiri gelmiş. 
     "Atatürk Olimpiyat Stadı'nın böyle bir finali kaldıramayacağı yolundaki şüpheler doğru çıktı. Toplu taşımadaki yetersizlik, altyapı yetersizlikleri, karşılaşmanın oynanacağı yeri belirleyen UEFA yetkililerinin yüzünü kızartmalı. Bir ana yolun kapatılması, stada ulaşma süresini neredeyse üç saate çıkardı. Teknik ekipler ise bir yandan elektrik kesintileriyle uğraşıp bir yandan da muhabirlere telefon ve canlı yayın hatlarını bağlamak için uğraşmak zorunda kaldılar." 
     
</TEXT>
</DOC>
