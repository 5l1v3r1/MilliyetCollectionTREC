<DOC>
<DOCNO> 301571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/soneko04.html </URL>
<DATE> 2004/12/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
TEBA için iki "kurtuluş planı"... 
</HEADLINE>
<TEXT>

     TEBA Şirketler Grubu Başkanı Teoman Baygan, finansal krize giren grubu kurtarmak için iki plan geliştirildiğini, fabrikaların Ocak ayında üretime başlayacağını söyledi. 
     Baygan, EBSO Meclis toplantısında yaptığı konuşmada, şirketlerin içinde bulunduğu finansal zorluğu aşmak amacıyla, hızlı bir tempoda çalıştıklarını kaydetti. Ya fabrikanın bir bölümünün stratejik ortakla paylaşılacağını ya da bankaların desteğiyle markalarını tekrar ayağa kaldıracaklarını ifade eden Baygan, ''A planı''na göre klima ve beyaz eşya fabrikasına stratejik ortaklık düşünüldüğünü belirtti. 
     Gelinen süreçte, TEBA'nın tahmin edilemeyecek kadar popüler bir şirket olduğun anlaşıldığını ifade eden Baygan, ''Beyaz eşya fabrikamızla sadece Arçelik ilgilenmiyor. Yurtdışından De Longhi, Candy, Electrolux ve bir Çin markası da ilgileniyor. Her hafta bir firmayla görüşüyorum. Klima için de İsrailli Elco ve ABD'li York firmasıyla temas halindeyiz'' dedi. 
     Baygan, ''B planı''nda ise TEBA'yı kendi başına ayağa kaldırmanın yollarını aradıklarını ifade etti. 
     Geçmişte 250 milyon dolarlık hacme sahip olan TEBA'nın bu değerinin 150 milyon Euro'ya düştüğünü ve 100 milyon Euro borcu bulunduğunu kaydeden Baygan, kredilerin yüzde 85'ini veren 4 büyük bankayla sürekli görüşme içinde olduğunu ifade etti. 
     Yapı ve Kredi, Kuveyt Türk, West LB ve İslam Kalkınma Bankaları'nın, TEBA'ya iki yıl zaman verdiğini bildiren Baygan, ''2 sene ödemesiz, 10 seneye yayılan bir program üzerinde görüşüyoruz. Faktoring şirketlerine olan borçların 2006 yılı sonuna kadar ödenmesi için de program hazırladık'' diye konuştu. 
     Baygan, müşteriler arasında yer alan ABD'li Avanti şirketinin kendilerinden ürün beklediğini ifade etti. Müşterilerden ön ödeme yapmaları ve teslimat sonrası ödeme yapmaları ile ilgili destek gördüklerini dile getiren Baygan, ''TEBA treninin kalkması için Ocakta iki fabrikayı devreye sokacağız. Müşterilerden 14 milyon Euro'luk talep var. Bizim maksimum 8 milyon Euro'luk talebi karşılama kapasitemiz vardı. Ancak şu anda kadrolarımız küçüldüğü için tekrar çalışmaya başlayınca 3 milyon Euro'luk üretim yapabiliriz. 2005'in ilk yarısında da 5 milyon Euro üretim hedefliyoruz'' dedi. 
     EBSO Yönetim Kurulu Başkanı Salih Esen ise toplantıdaki konuşmasında, Türkiye'nin AB üyeliği sürecinde gelecek 10 yılı ''sinirlerini bozmadan, sükunet içinde'' geçirip engelleri aşacağını ve tüm dünyanın bir ''Türk mucizesine'' şahit olacağını söyledi. 
     Meclis toplantısında 2005 yılı bütçesi, yüzde 17'lik artışla 5 trilyon 250 milyar lira olarak kabul edildi. 
     
</TEXT>
</DOC>
