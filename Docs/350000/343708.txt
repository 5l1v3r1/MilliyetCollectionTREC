<DOC>
<DOCNO> 343708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonspo01.html </URL>
<DATE> 2005/05/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Herkes bu biletin peşinde 
</HEADLINE>
<TEXT>

     Taraftarların alabilmek için internet başında nöbet tuttuğu Fenerbahçe-Galatasaray maçı biletleri, bugün satışa çıkar çıkmaz tükenecek. 
     
     Olağan üstü ilgi 
     Pazar günü Şükrü Saracoğlu Stadı’nda oynanacak Galatasaray maçı, Fenerbahçe açısından şampiyonluk yolunda büyük önem taşıyor. Sarı - Lacivertliler beraberlik halinde bile mutlu sona ulaşacak. Bu da, taraftar açısından maçın önemini bir kat daha artırıyor. Öyle ki, fiyatlar bir hayli yüksek olmasına karşın herkes günler öncesinden bilet derdine düştü. Türkiye’nin dört bir yanına dağılmış Fenerbahçe Dernekleri ve üyeler, kulübün telefonlarını kilitledi. 
     
     Zorunlu açıklama 
     Bilet taleplerinden bunalan yöneticiler, kulübün resmi internet sitesi aracılığıyla bir açıklama yapmak zorunda kaldı. Açıklamada, 5149 sayılı yasanın 14. maddesi gereğince toplu bilet satışı yasaklandığından, bu konuda ısrar edilmemesini, yasaklara uymayanlara hapis ve para cezası verildiğinden, taraftarlarımızın bu durumu anlayışla karşılayacağını umarızö denildi. Taraftarların, biletlerin satılacağı internet sitesi başında nöbet tuttuğu belirlendi. 
     
</TEXT>
</DOC>
