<DOC>
<DOCNO> 337884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sontur45.html </URL>
<DATE> 2005/04/28/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Bahattin Uzan ve eşi mahkemede sarılıp öpüştü, jandarma ayırdı 
</HEADLINE>
<TEXT>

     Petkim ihalesine katılan Standart Kimya'ya Adabank'tan verilen teminat mektubuyla bankayı zarara uğrattıkları öne sürülen Kemal, Yavuz ve Bahattin Uzan ile bankanın 7 eski yöneticisinin, 12'şer yıla kadar hapis cezası istemiyle yargılanmasına devam edildi. Bahattin Uzan ile duruşmayı izleyen eşi Zeynep Uzan, birbirlerine sarılarak öpüştüler. Uzan çifti, jandarmaların uyarısı üzerine ayrıldı. 
     İstanbul 8. Ağır Ceza Mahkemesi'ndeki duruşmaya, İmar Bankası davası kapsamında tutuklu bulunan Bahattin Uzan, Tacettin Pak ve Mustafa Akar ile tutuksuz sanıklar Okay Öztürk, Nurettin Sivlim ve İhsan Canarslan katıldı. Duruşmada sorgusu yapılan Bahattin Uzan, Adabank'ta hiç görev almadığını, görülen davada yargılanabilmesi için banka görevlisi olması gerektiğini savundu. 
     Standart Kimya Şirketi'nin ise yönetim kurulunda görev aldığını, şirkete yüzde 1 hissesinin bulunduğunu belirten Uzan, ilk yaptıkları toplantıda aldıkları kararla yönetim kurulu üyelerinin tüm yetkilerini Kemal Uzan'a verdiklerini anlattı. 
     Bunun ardından mali kontrol ve muhasebe müdürlerini seçmek için bir toplantı daha yaptıklarını ifade eden Uzan, daha sonra yönetim kurulu toplantısı yapılmadığını söyledi. 
     İhaleye girilmesi konusunda yönetim kurulunun bir karar almadığını, teminat mektubunun alınması konusunda da bilgisinin bulunmadığını kaydeden Uzan, dava konusu olaya herhangi bir şekilde katılmadığından beraatine karar verilmesini istediğini bildirdi. 
     Sanık Tacettin Pak da, Adabank'a el konulmasının ardından atanan yeni yönetimin bankadan Standart Kimya'ya verilen teminat mektubu konusunda gerekli önlemleri almadığını öne sürdü. 
     İhalenin firmaya verilmemesinin söz konusu olmasına rağmen grup şirketlerinin bankadaki mevduatlarına blokaj konulmadığını söyleyen Pak, ''Mektup geri istenmemiş, kredi kapatılmamış, adeta zararın oluşması beklenmiştir'' dedi. 
     İhsan Canarslan ve Mustafa Akar da haklarındaki suçlamayı kabul etmediklerini bildirdiler. 
     Duruşma, dosyadaki eksikliklerin tamamlanması amacıyla ertelendi. 
     Sanıkların duruşma salonundan çıkarıldığı sırada Bahattin Uzan ile duruşmayı izleyen eşi Zeynep Uzan, birbirlerine sarılarak öpüştüler. Uzan çifti, jandarmaların uyarısı üzerine ayrıldı. 
     
     İDDİANAMEDEN 
     İstanbul Cumhuriyet Başsavcılığı'nca hazırlanan iddianamede, Kemal, Yavuz ve Bahattin Uzan'ın da yönetim kurulu üyesi olduğu bildirilen Standart Kimya'ya Adabank'tan verilen teminat mektubuyla bankanın zarara uğratıldığı belirtiliyor. 
     İddianamede, Kemal, Yavuz ve Bahattin Uzan ile bankanın eski yöneticileri Ali Cenap Ermutlu, Tacettin Pak, Mustafa Akar, Nurettin Sivlim, Orhan Atabay, Okay Öztürk ve İhsan Canarslan'ın, ''zimmet'' suçunu düzenleyen Bankalar Kanunu'nun ilgili maddesine göre 6 ile 12'şer yıl arasında ağır hapis cezasına çarptırılması talep ediliyor. 
     
</TEXT>
</DOC>
