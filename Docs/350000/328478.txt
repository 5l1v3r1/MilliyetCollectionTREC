<DOC>
<DOCNO> 328478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun51.html </URL>
<DATE> 2005/03/30/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
AIDS, Rusya'da ulusal güvenliği tehdit ediyor 
</HEADLINE>
<TEXT>

     Rusya Başbakan Yardımcısı Aleksandır Jukov, ülkede AİDS'li sayısının giderek artmasının kendilerini endişelendirdiğini belirterek, AİDS'in ulusal güvenliği tehdit ettiğini söyledi. 
     Jukov, Rus iş dünyasından temsilcilerle katıldığı bir sempozyumda yaptığı konuşmada, ülkede AİDS'li sayısının artmasının kendilerini kaygılandırdığını belirterek, ''Hükümetimiz bu sorunun öneminin farkında ve AİDS virüsünün yaygınlaşmasını önlemek için gerekli tüm çabayı harcayacaktır'' dedi. 
     AİDS'in yaygınlaşmasının tedavi sorunlarının ötesinde ulusal güvenliğe yönelik bir tehdit haline dönüştüğünü belirten Jukov, ''AİDS vakalarındaki artış ve büyüme alanı uzmanların tahminini aştı. 2004 yılının sonunda resmen 300 bin kişinin HİV virüsü kaptığı kaydedildi'' diye konuştu. 
     Rusya Sağlık ve Sosyal Gelişme Bakanı Mihail Zurabov da yaptığı konuşmada, HİV virüsü kapanlar konusunda bazı sorunlu bölgeler olduğunu belirterek, ''20-25 yaş arasındakilerin HİV virüsü kaptığı sorunlu bölgeler arasında Moskova, St. Petersburg ve İrkutsk bulunuyor. HİV virüsü taşıyanların yüzde 75'i uyuşturucu kullanıyor'' dedi. 
     Heteroseksüel ilişki yoluyla AİDS'e yakalananların sayısında da giderek artış olduğuna dikkati çeken Zurabov, ''Bir hastanın tedavisinin yıllık maliyeti şu anda 3 bin dolar. Ancak bu maliyetin bin 700 veya bin 400 dolar civarına düşeceğini tahmin ediyoruz'' diye konuştu. 
     
</TEXT>
</DOC>
