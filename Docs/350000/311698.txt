<DOC>
<DOCNO> 311698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonsiy09.html </URL>
<DATE> 2005/02/02/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
CHP'li Anadol Uluslararası Kızılay Federasyonu, Kızılay'ı uyardı 
</HEADLINE>
<TEXT>

     CHP Grup Başkanvekili Kemal Anadol, Uluslararası Kızılay ve Kızılhaç Federasyonu ile Dünya Kızılhaç Komitesi'nin, ''Kızılay'ın tarafsızlıktan uzaklaştığı ve siyasete bulaştığı'' gerekçesiyle hükümeti uyardığını bildirdi. 
     Anadol, CHP İstanbul Milletvekili Kemal Kılıçdaroğlu ile düzenlediği basın toplantısında, AK Parti'nin, Türkiye Kızılay Derneği'nde, ''hukuku paspas gibi çiğneyerek, partizanca uygulamalarda bulunduğunu'' iddia etti. Dünyanın her yerinde bu tür kuruluşların ''bağımsız ve siyasetten uzak'' olduğunu kaydeden Anadol, bunların güvenilirlik ve saygınlığının da bundan kaynaklandığını belirtti. 
     AK Parti'nin iktidara gelmesinden sonra bu tür kuruluşların ''Partizanca uygulamaların altında kaldığını, niteliklerinin zedelendiğini'' savunan Anadol, ''Halkımızın bu kuruluşlara güven duyması esastır. Güven sarsılırsa bunlara yardım gitmez'' dedi. 
     Anadol, Uluslararası Kızılay ve Kızılhaç Federasyonu ile Dünya Kızılhaç Komitesi'nin, ''Kızılay'ın tarafsızlıktan uzaklaştığı ve siyasete bulaştığı'' gerekçesiyle hükümeti uyardığını bildirdi. Dernek tüzüğüne göre, bir kişinin yönetime seçilebilmesi için en az bir yıl Kızılay'a üye olması gerektiğine dikkati çeken Anadol, Kızılay Başkanı Talat Yılmaz'ın, ''üye olmadığı halde göreve getirildiğini ve bundan 8 ay sonra üye olduğunu'' ifade etti. 
     Anadol, bu konuda TBMM İçtüzüğü'nün verdiği tüm hakları kullanacaklarını sözlerine ekledi. 
     
     ''KIZILAY'IN BİNASI...'' 
     CHP İstanbul Milletvekili Kılıçdaroğlu da Kızılay'ın başına ''hakkında hayali ihracattan dolayı rapor bulunan'' bir kişinin getirilmesinin, ''hukuk mantığı, derneklerin bağımsız olması'' ile ilgisinin bulunmadığını kaydetti. ''Bu operasyonun arkasında Kızılay'ın Kızılay'daki binası yatmaktadır'' diyen Kılıçdaroğlu, bununla ilgili ciddi iddialar bulunduğunu söyledi. 
     AK Parti'nin ısrarla bu iddiaları araştırma konusu yapmadığını savunan Kılıçdaroğlu, ''Uzakdoğu'daki felaketle ilgili açılan kampanyaya insanlar Kızılay yönetimine güvenmedikleri için bağış yapmamaktalar. Hükümetin şapkasını önüne koyup düşünmesi lazım. Siz Kızılay'ı politize ederseniz, bu ülkenin insanları bu kuruluşa bağışta bulunur mu '' dedi. 
     Yargı organlarının kararlarına karşın Adalet Bakanı Cemil Çiçek ile İçişleri Bakanı Abdülkadir Aksu'nun ''kulaklarını tıkayarak sessiz kaldıklarını'' savunan Kılıçdaroğlu, ''Bu ülkede bir hükümet, yargı kararlarını yerine getirmezse yurttaşlar haklarını nerede arayacaklar Hukuksuz şekilde Kızılay yönetimine el konuldu. Yurttaşlar, bu kişilere güvenmemekteler, bu işin peşini bırakmayacağız'' diye konuştu. 
     
</TEXT>
</DOC>
