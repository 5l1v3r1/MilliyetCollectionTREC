<DOC>
<DOCNO> 317394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/ekonomi/eko01.html </URL>
<DATE> 2005/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 9 ayda yüzde 9.7 büyüdü 
</HEADLINE>
<TEXT>


Ekonominin 2004'ün dokuz ayında yüzde 9.7 büyüdüğünü bildiren Bakan Unakıtan, 'Son üç yıllık performans sürdürülebilir büyümeyi yakaladığımızı gösteriyor' dedi 

ANKARA Milliyet 

Maliye Bakanı Kemal Unakıtan, Türkiye'nin 2004'ün ilk dokuz ayında yüzde 9.7 büyüdüğünü açıkladı. Türkiye'nin 2004'te yüzde 9.5 - 10'luk büyümeyi yakalaması bekleniyor, OECD de bu yöndeki tahminini yüzde 9.8 olarak açıklamıştı. Ekonominin, 2001'de yüzde 9.5 küçüldüğünü, 2002'de yüzde 7.9, 2003'te de yüzde 5.9 büyüdüğünü anlatıp 2004'ün 9 ayında da yüzde 9.7 büyüme kaydedildiğine dikkati çeken Unakıtan, "Son üç yılda gösterilen büyüme performansı Türkiye'nin sürdürülebilir büyüme ortamına girdiğini göstermektedir" dedi. 
2005 Ocak Ayı Bütçe Uygulama Sonuçları'nı değerlendiren Unakıtan, ocakta çok iyi bir performans gösterildiğini belirterek, "Önemli olan yıl sonudur. Bu nedenle hiç bir kamu kurumu rehavete kapılmamalı" dedi. Unakıtan, geçen ay bütçe açığında, son dört yılın en düşük rakamının 1 milyar YTL gerçekleştiğini ifade etti. Ocakta vergi gelirlerinde de son dört yılın en yüksek artış oranının yakalandığını vurgulayan Unakıtan, yüzde 37.4'lük artışın büyük bölümünün dahilde alınan KDV'den kaynaklandığını anlattı. 
Ocak gerçekleşmelerinin ellerini güçlendirdiğini belirten Unakıtan, "Boşa dememiş Napolyon para, para, para diye... Gelirse paran rahatlarsın. Para gelsin gelmesin nereye olursa harcarsan, 2000 - 2001 krizindeki gibi şapa oturursun" diye konuştu. 

Ocakta açık yüzde 80.9 azaldı... 2005 hedef milyon YTL Ocak 2005 milyon YTL Değişim Bütçe giderleri 155.628 11.187 -7.4 Faiz dışı gider 99.188 5.977 -2.3 Faiz gideri 56.440 5.210 -12.5 Cari transferler 32.499 2.173 -13.7 Borç verme 2.805 168 16.3 Konsolide gelirler - 10.181 49.8 Bütçe açığı - -1.006 -80.9 


</TEXT>
</DOC>
