<DOC>
<DOCNO> 325101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonspo28.html </URL>
<DATE> 2005/03/19/ </DATE>
<TIME> 21.52 </TIME>
<AUTHOR>  </AUTHOR>
<HEADLINE>
Beşiktaş, Trabzonspor maçının ardından... 
</HEADLINE>
<TEXT>

     Birinci Süper Futbol Ligi'nde Trabzonspor'u son dakika golüyle 1-0 yenen Beşiktaş'ta maç sonrasında büyük sevinç yaşanırken, Trabzonspor bu yenilgiyle zirve yarışında büyük yara aldı. 
     Karşılaşmada hakemin eklediği 3 dakikalık kaybolan sürenin oynandığı anda kaptan Tayfur'un attığı gol siyah-beyazlı tribünleri coştururken, Trabzonsporlular ise adeta şok oldu. 
     Beşiktaş bu sonuçla 3. sıradaki Trabzonspor ile arasındaki puan farkını 7'ye indirirken, Trabzonspor, lider Fenerbahçe'nin yenildiği haftada zirveye yaklaşma şansını değerlendiremedi. 
     
     İYİ BAŞLADI, KÖTÜ BİTTİ 
     Beşiktaşlı taraftarlar, kulüplerinin hafta içinde başlattığı ''Küfür etme, ettirme'' kampanyasına karşılaşmanın büyük bir bölümünde uydular. Ancak maçın son anlarında Beşiktaş tribünlerinden küfürlü tezahüratlar duyuldu. 
     Maçın 88. dakikasında hakem Selçuk Dereli'nin verdiği bir karara büyük tepki gösteren taraftarlar, federasyon ve hakemler aleyhine küfürlü tezahürat yapıp, uzun süre protestoda bulundu. 
     Oysa maç başından itibaren BJK İnönü Stadı'nda centilmenlik rüzgarları esmiş, tek bir küfür edilmemişti. 
     Bu arada, maçın devre arasında Beşiktaşlı taraftarların eski açık tribünde bulunduğu bölüme bir grup Trabzonsporlu taraftarın girmesi, gerilime neden oldu. İki takım taraftarları arasındaki yükselen tansiyonu, polis, bu taraftarları bordo-mavilililerin bulunduğu tribünlere alarak, düşürdü. 
     
     FATİH'İN İSYANI 
     Beşiktaş'ın son dakikada gelen golünün ardından Trabzonspor kaptanı Fatih Tekke, yardımcı hakem Ekrem Kan'a büyük tepki gösterdi. 
     Bordo-mavili takımın teknik patronu Şenol Güneş, oyuncusunu güçlükle sakinleştirdi. 
     Öte yandan, maçın devre arasında, Beşiktaş'ın çeşitli yarışlarda dereceye giren atletlerine kulüp yöneticileri ödül verirken, atletler taraftarların alkışları arasında saha içinde tur attı. 
     
</TEXT>
</DOC>
