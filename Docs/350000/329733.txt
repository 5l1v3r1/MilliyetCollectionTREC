<DOC>
<DOCNO> 329733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sontur25.html </URL>
<DATE> 2005/04/02/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Feribotlar çalışmayınca sınavlara giremediler .. 
</HEADLINE>
<TEXT>

     Çanakkale'nin Gökçeada İlçesi'nde, yaklaşık 300 Açık Öğretim Fakültesi AÖF öğrencisi, hava muhalefeti yüzünden feribotların sefer yapamaması nedeniyle bugün yapılan sınavlara giremedi. 
     Ege Denizi'ndeki kuvvetli poyraz nedeniyle, Gökçeada-Kabatepe arasındaki araba vapuru seferleri 3 gündür yapılamıyor. 
     İlçede yaşayan ve Açık Öğretim Fakültesi'nin AÖF çeşitli bölümlerinde öğrenim gören yaklaşık 300 öğrenci, sabah saatlerinde İskele Meydanı'nda toplandı. 
     Ancak Türkiye Denizcilik İşletmeleri TDİ yetkilileri, feribotların bugün de sefer yapmayacağını açıkladılar. 
     Gökçeada'da internet kafe işletmeciliği yapan ve AÖF İşletme Bölümü 4. sınıfında öğrenim gören Okan Küçük, 1 yıldır bu sınavlara hazırlandığını, ancak ulaşım sorunu nedeniyle kendisi için büyük önem taşıyan bugünkü sınava giremediğini söyledi. 
     Bütün emeklerinin boşa gittiğini belirten Küçük, ''Burada hiçbir işle uğraşmayan ve Çanakkale'de yakınları bulunan bazı öğrenciler, 1 hafta önceden Çanakkale'ye gitti. Ancak benim başında bulunmam gereken bir işyerim var. Öğrencilerin büyük bölümü de memur. Sınavdan birkaç gün önce Çanakkale'ye gitme şansları yok. Bize özel bir hak tanınarak, mağduriyetimizin giderilmesini talep ediyoruz'' diye konuştu. 
     Türkiye Denizcilik İşletmeleri TDİ yetkilileri ise zaman zaman saatteki hızı 70-80 kilometreye ulaşan fırtınanın dinmesinin ardından seferlerin başlayacağını kaydettiler. 
     Öte yandan, Çanakkale Meteoroloji Müdürlüğü yetkilileri de kuvvetli poyrazın yarın öğle saatlerine kadar etkisini sürdüreceğini, pazartesi gününden hafta sonuna kadar da orta kuvvette eseceğini bildirdiler. 
     
</TEXT>
</DOC>
