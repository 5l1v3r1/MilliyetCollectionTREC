<DOC>
<DOCNO> 324605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/guncel/gun01.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü edebiyatçılardan Çanakkale fotoğrafları 
</HEADLINE>
<TEXT>


Dünya Savaşı'nda cepheleri fotoğraflayan ünlü edebiyatçıların kahramanlık hikayelerini yazdığı Harp Mecmuası kitap oldu 

ÖMER ERBİL İstanbul 

Harbiye Nezareti tarafından Birinci Dünya Savaşı yıllarında 27 sayı çıkarılan Harp Mecmuası'nın tamamı Kaynak Kitaplığı Yayınevi'nce kitap haline getirildi. 360 sayfalık eserde, ilk kez yayımlanan savaş alanında çekilmiş ve çoğu Çanakkale savaşından oluşan yaklaşık 500 fotoğraf yer alıyor. 
Harbiye Nezareti'nce halkın moralini yüksek tutmak amacıyla çıkartılan dergi için dönemin ünlü edebiyatçılarının ellerine fotoğraf makinesi verilerek cephelerde dolaştırıldı. Çanakkale, Galiçya, Irak, Kafkas, Balkan, Yemen cephelerine gönderilen edebiyatçılar, kahramanlık şiirleri ve hikayeleri kaleme aldılar. Bu edebiyatçılar arasında Ziya Gökalp, Abdülhak Hamid, Ahmed Refik, Süleyman Nazif, Falih Rıfkı Atay, Midhat Cemal Kuntay, Mehmet Emin Yurdakul, Cenap Şahabettin gibi devrin önde gelen isimleri var. 
İlk sayısı Kasım 1915'te çıkarılan dergide Ziya Gökalp, tüm edebiyatçılara şöyle sesleniyor "O, orada senin için kanını Seve seve döker iken ey şair Sen ne için ona birkaç anını Vakfederek yazmıyorsun bir şiir." Dergi, yazı, şiir ve fotoğraflarla savaşın gidişatı hakkında halkı bilgilendirirken, askerlerin cephelerdeki fedakarlıklarını destansı havada yayımlayarak, milli bir heyecan oluşmasını sağlıyor. Dergide asker mektupları, şehitlik anıları, annelerin fedakarlıkları ve kahramanlık destanlarının yanı sıra, şehit askerlerin fotoğraflarıyla birlikte listeleri yayımlanıyor. 

Sezer O ruhu yeni nesile aktarmalıyız 

CUMHURBAŞKANI Sezer, Çanakkale Deniz Zaferi'nin 90. yıldönümü dolayısıyla yayımladığı mesajda, "Bugün hepimize düşen ortak görev, ulusal değerlere, bilince, cumhuriyete sahip çıkmak, Çanakkale'yi, Kurtuluş Savaşı'nı kazanan ruhu korumak ve bu bilinci gelecek kuşaklara aktarmaktır" dedi. 

'Genç kuşaklara iyi anlatılmalı' 

GENELKURMAY Başkanı Orgeneral Hilmi Özkök ve Başbakan Erdoğan, Çanakkale Zaferi'nin 90. yıldönümü nedeniyle verdikleri mesajlarda, 'ulus bilincinin korunması için genç kuşaklara tarihsel niteliklerin iyi anlatılması gerektiği'ni kaydetti. 

Gönül'ün mesajında Atatürk'ün adı yok 

MİLLİ Savunma Bakanı Vecdi Gönül'ün, Çanakkale Zaferi'nin 90. yıldönümü nedeniyle yayımladığı mesajda Atatürk ve silah ardaşlarının isimlerine yer vermemesi dikkat çekti. Gönül, mesajında, "Türk tarihinde kahramanlık destanları manzumesi olarak müstesna bir yeri olan, şanlı Çanakkale Zaferi'nin 90. yıldönümünü gururla kutlarken, vatanımız için canlarını feda ederek, nice zaferleri bizlere armağan eden aziz şehitlerimizi şükran ve rahmetle anıyoruz" dedi. 

Bombacı Mehmet Çavuş unutulmadı 

İBRAHİM LALELİ Antalya DHA 
Çanakkale Savaşı'nda İngilizler'in attığı bombaları sipere düşmeden tutarak karşı tarafa atan Bombacı Mehmet Çavuş'un Mehmet İpek heykeli, memleketi Afyonkarahisar'ın Dinar İlçesi'nde meydana dikilecek. 1945'te ölen Mehmet Çavuş, Dinar'daki mezarı başında dün törenle anıldı. Mehmet Çavuş'un oğlu Murat İpek ve torunu Mehmet İpek'in gözyaşlarını tutamadığı törene, Dinar Belediye Başkanı AKP'li Mustafa Tarlacı da katıldı. Mehmet Çavuş'un kahramanlığı Avustralyalılar'ın resmi tarihi The Story of Anzak'ta da anlatılıyor. DHA, Mehmet Çavuş'un savaştan sonra çekilen arşivlerdeki fotoğrafını buldu. Sağ eli bileğinden kopuk olan Mehmet Çavuş, fon olarak kullanılan cephe görüntüsünün önünde başı dik gururla poz veriyor. 


</TEXT>
</DOC>
