<DOC>
<DOCNO> 313392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun10.html </URL>
<DATE> 2005/02/08/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Zirveye saatler kala yeni çatışmalar 
</HEADLINE>
<TEXT>

     Gazze Şeridi'nde Filistinliler bir İsrail askeri aracına ateş açtı. 
     İsrail ordusu, Filistinlilerin, Guş Katif Yahudi yerleşkesinin çevresindeki tel örgü boyunca seyreden askeri araca açtığı ateşte ölen ya da yaralanan olmadığını bildirdi. 
     Bu arada İsrail birliklerinin Batı Şeria'nın Nablus kentini kısa süre ablukaya alarak Filistinlilerin kentten çıkışını engellediği belirtildi. 
     Ablukanın, Nablus'taki Filistinli militanların saldırı planladığı yolundaki bir ihbar üzerine alındığı kaydedildi. 
     İsrail güvenlik güçleri, militanların, bugün Mısır'ın Şarm El Şeyh beldesinde yapılacak İsrail-Filistin zirvesini baltalamak için saldırı düzenleme olasılığı nedeniyle alarm durumunda bulunuyor. 
     Öte yandan Batı Şeria'nın Cenin kenti yakınında İsrail askerleri, İsrail hedeflerine saldırı planladığından şüphelenilen 2 militanı tutukladı. 
     İsrail ordusu, tutuklamaların son 10 gündeki diğerleri gibi, İsrail Genelkurmay Başkanı Moşe Yalon'un özel onayıyla yapıldığını duyurdu. 
     İsrail Başbakanı Ariel Şaron ve Filistin Devlet Başkanı Mahmud Abbas'ın bir araya geleceği zirvede, Filistinliler ile İsrail arasında ateşkes anlaşması imzalanması bekleniyor. 
     
</TEXT>
</DOC>
