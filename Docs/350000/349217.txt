<DOC>
<DOCNO> 349217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/guncel/gun02.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kullanılmayan kayıtlar ne olacak 
</HEADLINE>
<TEXT>


MİT'in ve Emniyet'in telefon izlemek için aldığı izin tartışılırken şimdi de kayıtların imha edilip edilmediği sorgulanmaya başladı 

GÖKÇER TAHİNCİOĞLU Ankara 

MİT'in ve Emniyet Genel Müdürlüğü'nün Diyarbakır 6. Ağır Ceza Mahkemesi'nden ayrı ayrı aldığı, Türkiye genelindeki telefonların izlenmesine yönelik karar hukuki açıdan kamuoyu tarafından sorgulanırken, kayıtlardan 'operasyonel amaçlı' olmayanların imha edilip edilmediği tartışması başladı. 
Mahkemenin, MİT'in talebi üzerine verdiği kararda, cep telefonu operatörlerinin ve Türk Telekom'un 8 Nisan - 30 Mayıs tarihleri arasındaki görüşme kayıtlarını "on - line olarak" ya da CD gibi bir taşıyıcıyla gönderilmesi gerektiği belirtildi. Böylece, gönderilen tüm kayıtlar MİT bilgisayarlarına girdi. 4422 sayılı yasanın uygulama yönetmeliğinin 14. maddesinde, "Şüphenin ortadan kalktığı hallerde tedbirin uygulanması sonucu elde edilen veriler, savcının denetimi altında ve en çok 10 gün içinde kolluk tarafından yok edilir ve durum tutanağa bağlanır" ifadesi yer alıyor. Buna göre, MİT'in ve Emniyet'in operasyonel amaçlı kullanmadığı tüm kayıtları savcı nezaretinde imha etmesi gerekiyor. 
Ancak bilgisayar ortamında gönderilen kayıtların imhası halinde bile kurumlara ait başka bilgisayarda muhafaza edilip edilmediği denetlenemeyecek. Bir kaynak, "Bu durum, diledikleri herkesin telefon kayıtlarını inceleyip istedikleri zaman elde ettikleri bilgileri kullanmalarını sağlar" dedi. 


</TEXT>
</DOC>
