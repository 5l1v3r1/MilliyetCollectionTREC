<DOC>
<DOCNO> 348733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonyas01.html </URL>
<DATE> 2005/06/03/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
Uykusuzluk annelerin düşmanı... 
</HEADLINE>
<TEXT>

     Çalışan annelerin uykusuzluk yüzünden gittikçe daha çok strese girdikleri bildirildi. 
     Bu konudaki araştırmayı yapan İngiliz "Mother and Baby" dergisinin yazı işleri müdürü Elena Dalrymple, "Günümüzde anne babaların çok az zamanları var bebekler anne ve babalarındaki sıkıntıyı kaygıyı seziyor ve uyanık kalıyorlar. 60 veya 70’li yıllarda annelerin birçoğu çalışmıyordu ve bebeklerini yatırmaları söz konusu olduğunda bugünkü gibi kaygı içinde değillerdi" dedi. 
     Yeni bebek sahibi annelerin 30 yıl öncesine göre uykuya daha az vakit ayırdıklarını ortaya koyan araştırma, uykusuzluğun en çok genç anneleri ve çalışma kapasitelerini etkilediğini ortaya çıkardı. Bu kadınların yüzde 37’lik kesimi uykusuzluğun, depresyona yol açmaya kadar varan etkilerini hissettiklerini belirtti. 
     2000 İngiliz anne arasında yapılan araştırmada, çalışan kadınların 
     yüzde 68’inin işteyken bebeklerini özlediklerini, yüzde 70’inin de bebeklerini bıraktıkları için suçluluk duyduklarını söyledikleri ortaya çıktı. Araştırmada, günümüzde bebeklerin, 60 ve 70’li yıllara oranla, gece boyunca 2 yerine 3 kez uyandığı ve uyanık kaldıkları sürenin de 20 dakikadan 30 dakikaya yükseldiği belirtildi. 
     
</TEXT>
</DOC>
