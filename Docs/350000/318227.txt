<DOC>
<DOCNO> 318227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/soneko33.html </URL>
<DATE> 2005/02/24/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Petrol fiyatları yüksek seviyesini koruyor... 
</HEADLINE>
<TEXT>

     ABD'de sıcaklıkların bir süre daha mevsim normallerinin altında süreceği beklentisiyle uluslararası borsalarda petrol fiyatları son 4 ayın en yüksek düzeyinde seyrediyor. 
     New York Borsası'nda 58 sent yükselen ABD hafif petrolünün varili, Kasım başından bu yana en yüksek fiyatı olan 51.75 dolardan satılıyor. 
     Londra Uluslararası Petrol Borsası'nda işlem gören Brent petrolünün varili ise 59 sentlik artışla 49.10 dolara çıktı. 
     Son iki haftada 6 dolardan fazla yükselen petrol fiyatlarını, Kuzey Amerika'da sıcaklıkların mevsim normallerinin altında seyretmesi ve artan talebe karşın arza ilişkin karamsar tahminler sürüklüyor. 
     ABD'de bugün açıklanacak haftalık ticari petrol stokları verileri, uluslararası borsalarda fiyatların yeni seyrinin belirlenmesinde etkili olacak. 
     
</TEXT>
</DOC>
