<DOC>
<DOCNO> 307719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/yasam/yas04.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Harvard'da 'dişi' isyan 
</HEADLINE>
<TEXT>


Harvard Rektörü, 'Kadınlar bilim ve matematikte doğuştan yeteneksiz' deyince, kıyamet koptu... 

SEMA EMİROĞLU New York 

Harvard Üniversitesi Rektörü Lawrence H. Summers, kadınların bilim ve matematik kariyerlerinde daha az başarılı olmalarını, 'doğuştan gelen farklılıklarına' bağlayınca, büyük tepki topladı. 
Bill Clinton'ın başkanlığında Hazine Bakanlığı yaptıktan sonra Harvard'a transfer olan Summers, özel bir toplantıdaki sözlerinin Boston Globe gazetesine sızmasıyla güç durumda kaldı. Summers'ın sözleri, Massachusetts Teknoloji Enstitüsü'nde biyolog olan Nancy Hopkins'in salonu terk etmesine yol açtı. California Üniversitesi Rektörlüğü'ne atanan Denice D. Denton'un da bulunduğu 5 katılımca daha, Lawrence'in açıklamasından incindiklerini söyledi. 

Görev de vermiyor 
Sözlerinin yanlış anlaşıldığını belirten Summers ise, tartışmalı açıklamalarını 'akademik sorgulama' ruhunda yaptığını savundu. 
Muhtemelen birçok faktörden kaynaklanan bir durum hakkında daha fazla araştırma yapma ihtiyacının altını çizmeyi amaçladığını söyleyen Summers, "İnsanlar, farklı cinsiyetlerdeki kişilerin performansları arasındaki farklılıkların sosyal faktörlerden kaynaklandığına inanmayı tercih ediyor ama bence bunlar, daha fazla araştırma gerektiriyor" dedi. 
Summers, 3 yıllık rektörlüğü boyunca kadınlara verdiği üst düzey görevlerin her yıl giderek azalmasından dolayı da eleştirilmişti. 




</TEXT>
</DOC>
