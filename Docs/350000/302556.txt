<DOC>
<DOCNO> 302556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sondun09.html </URL>
<DATE> 2005/12/18/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Brinkhorst Avrupalılar gerçek Türkiye'yi bilmiyorlar 
</HEADLINE>
<TEXT>

     Hollanda Başbakan Yardımcısı ve Ekonomi Bakanı Laurens Jan Brinkhorst, Avrupalıların gerçek Türkiye’yi bilmediğini belirterek, "Kendinizi daha iyi tanıtmalısınız. Brüksel’de büyük bir kültür merkezi açmanız Avrupalıların Türkiye’yi daha iyi tanımasına olanak sağlar" dedi. 
     Devlet Bakanı Kürşad Tüzmen, Dünya Ticaret Örgütü DTÖ Bakanlar Konferansı için bulunduğu Hong Kong’da yürüttüğü ikili temaslar çerçevesinde son olarak Hollanda, İran ve Ürdün bakanları ile görüştü. 
     Hollanda Başbakan Yardımcısı ve Ekonomi Bakanı Laurens Jan Brinkhorst görüşmede yaptığı konuşmada, Avrupa Birliği’nin AB 
     bütçesinin geniş çıkmasının Türkiye’nin üyeliği açısından olumlu olduğunu ifade etti. 
     
     'MÜTHİŞ BİR TARİHİNİZ VAR' 
     "Avrupalılar gerçek Türkiye’yi bilmiyorlar, tanımıyorlar" diyen Brinkhorst, şöyle konuştu 
     "Avrupa sizi doğru tanımıyor. Kendinizi daha iyi tanıtmalısınız. 
     Müthiş bir tarihiniz var. Brüksel’de çok büyük bir kültür merkezi açmanız Avrupalıların Türkiye’yi daha iyi tanımasına olanak sağlar. 
     Avrupalılar Türkiye’yi İstanbul’da dahi iş bulamayıp Avrupa’ya gelen kişilerden tanıyor. Bu Türkiye’nin gerçek imajını yansıtmıyor. Ben Türkiye’yi çok iyi tanıyorum. Türkiye Avrupa halkının tanıdığı Türkiye değil. İmajınızı, gerçek imajınızı yansıtmalısınız." 
     
     TÜRKİYE-AB İLİŞKİLERİ 
     AB ile Türkiye ilişkilerinin Türkiye açısından iyi gittiğini kaydeden Brinkhorst, "AB bütçesi geniş geçti. Bu, Türkiye’nin de yararına. Türkiye’nin AB üyeliği açısından iyi olacak" diye konuştu. 
     Türkiye’nin uygulamaya koyduğu "Turqualite Projesi"ni ilginç bulduklarını ifade eden Brinkhorst, şunları söyledi 
     "Amsterdam’da yaratıcı enstitüler sanat ve mimarı projeleri merkezimiz var. Turqualite projesine benzer bir proje. Sizin Turqualite projesi kapsamına aldığınız tasarımcıları bu projede ortak çalışmaya davet ediyorum. Hollandalılar ile ortak çalışmalar yapsınlar." Bakan Brinkhorst daha sonra Turqualite projesinde yer alan modacılar Dice Kayek, Hüseyin Çağlayan ve Atıl Kutoğlu’nun adres ve telefonlarını aldı. 
     Hollandalı Bakan görüşmede yazar Orhan Pamuk davasını da gündeme getirdi ve bunun Türkiye’nin imajını olumsuz etkilediğini ifade etti. 
     Devlet Bakanı Kürşad Tüzmen ise görüşmede, Hollanda ile ticaret hacminin artarak devam ettiğini belirterek işbirliğine hazır olduklarını bildirdi. Tüzmen, KKTC üzerine uygulanan izolasyonun kaldırılması için AB’de Hollanda’nın üzerine düşeni yapmasını istedi. 
     
     ÜRDÜN’LE TİCARET ANLAŞMASI 2006 DA TAMAMLANACAK 
     Devlet Bakanı Tüzmen, Ürdün Ticaret Bakanı Şerif Elzobi ile yaptığı görüşmede de Ürdün ile uzun süredir devam eden ancak bir türlü sonuçlandırılamayan serbest ticaret anlaşmasını gündeme getirdi. 
     Akdeniz ülkeleri ile ticaret anlaşmalarını tamamlamak üzere olduklarını, bu ay içinde de Mısır ile imzalayacaklarını kaydeden Tüzmen, Ürdün ile bir an önce anlaşmayı imzalamak istediklerini söyledi. 
     Ürdün Ticaret Bakanı Elzobi de Şubat ayında teknik görüşmelere yeniden başlayabileceklerini, 2006 yılı içinde görüşmeleri tamamlayabileceklerini bildirdi. 
     Tüzmen seçimlerden sonra göreve gelen İran Ticaret Bakanı Mir Kazaemi ile de bir araya geldi. Bakan Tüzmen bu görüşmede, yeni ticaret bakanından daha önce anlaşmaya varılan gümrük tarifelerinin aşağı çekilmesi kararını bir an önce hayata geçirilmesini istedi. 
     
</TEXT>
</DOC>
