<DOC>
<DOCNO> 315949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/siyaset/asiy.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
6'ya 5 yargılama 
</HEADLINE>
<TEXT>


Mesut Yılmaz ve Güneş Taner'in 10 yıla kadar hapis istemiyle yargılandığı dava, Yüce Divan'da başladı. Davanın düşmesi talebi 1 oy farkla reddedildi 

Gökçer Tahincioğlu - Ankara 


Yüce Divan'a sevk edilen ilk başbakan Mesut Yılmaz ile eski Devlet Bakanı Güneş Taner hakkındaki dava, 1 oy farkla "düşmekten" kurtuldu. Yüce Divan, 5'e karşı 6 oyla usul itirazını reddetti. Emniyet'in kendisinden delil sakladığını savunan Yılmaz, "4 ay çırpınıp hukuki delil bulamadım. Sorumluluğumu yerine getirdim" dedi. 
Türkbank ihalesine fesat karıştırmak, güdümlerinde bir medya düzeni kurarak siyasi rant elde etmeyi amaçlamak, ihaleyle ilgisi bulunmayan işadamı Kamuran Çörtük'e aracılık misyonu karşılığı Genç TV'nin bedelsiz verilmesini sağlamak iddialarıyla, "ihaleye fesat karıştırmak" suçundan 10 yıla kadar hapisle cezalandırılmaları istenen Yılmaz ve Taner'in yargılanması başladı. Yılmaz'ın avukatı Uğur Alacakaptan, Meclis'in hukuksuzluğu şiar edinmesi nedeniyle ilk kez bir başbakanın Yüce Divan'ın huzuruna geldiğini söyledi. 

'Eski deliller sunuldu' 
Yılmaz hakkında 2000'de aynı nedenle TBMM Genel Kurulu'ndaki oylamada "Yüce Divan'a sevke gerek olmadığı" kararı verildiğini belirten Alacakaptan, "Yeniden komisyon kurmak için yeni delil olması gerekir. Oysa eski deliller sunulmuştur. Bunlar siyasi amaçlı işlemlerdir" diye konuştu. 
Alacakaptan, Meclis komisyonunun taraflı olduğu, komisyonun dedektiflik bürosu ve bir yerden talimat almış gibi davranarak, usul ve yetki saptırması yaptığı iddiasıyla davanın düşmesini talep etti. 
Yargıtay Başsavcısı Nuri Ok, 2000'deki soruşturma sırasında Yılmaz'ın, DYP ve ANAP kurmaylarının anlaşarak, soruşturmayı ortadan kaldırdıklarına ilişkin sözlerini anımsattı ve davanın düşmemesi gerektiğini savundu. Yüce Divan da davanın düşmesi talebini reddetti. 

Emniyeti suçladı 
Yılmaz, "Adnan Menderes'ten sonra yargılanan ikinci başbakanım" diye başladığı savunmasında, emniyetin Alaattin Çakıcı - Korkmaz Yiğit ilişkisine yönelik bilgi notları nedeniyle olaya dahil olduğunu, elinde Yiğit'in dinleme kayıtları bulunan emniyetin, bu delilleri kendisine ve dönemin emniyet genel müdürüne vermediğini savundu. Delil bulunmadığından Yiğit'i devre dışı bırakamadıklarını belirten Yılmaz, Yiğit'le bir kez görüştüğünü kaydetti. 
Taner de Yiğit'in Bank Ekspres'teki 360 milyon dolarlık yolsuzluk ortaya çıkınca, "Hapse girmek istemiyorum. Yoksa elimdeki kasedi açıklarım" diye tehdit savurduğunu, bir süre sonra da kasetlerin ortaya çıktığını anlattı. Duruşma 24 Mart'a ertelendi. 

NOTLAR 

Yılmaz, kimlik tespiti sırasında mesleğini, "Almanya'da öğretim üyesiyim. Dava nedeniyle ara verdim" diye açıkladı. Üzgün olduğu gözlenen Taner de, "Emekliyim" dedi.Partililerin izinsiz binaya girmeye çalışması nedeniyle polis önlem aldı. Yılmaz, bina dışına çıkarken, kalabalık nedeniyle zor anlar yaşadı. Ezilme tehlikesi geçiren Berna Yılmaz, kapıdan çıkarken sendeledi.Eski bakanlar Eyüp Aşık, Cavit Kavak, Cengiz Altınkaya, Rüştü Kazım Yücelen ile eski Galatasaray yöneticisi Abdürrahim Albayrak ve ANAP Genel Başkan Vekili Halil İbrahim Özsoy'un da bulunduğu 150 partili duruşmayı izledi. Bazı partililer salon dolduğu için duruşmayı yere oturarak takip etti.Duruşmada, Yılmaz'ı savunan Prof. Alacakaptan'ın, Yüce Divan heyetinin başkanı Mustafa Bumin'le, iddia makamında oturan Yargıtay Başsavcısı Nuri Ok'un, Ankara Üniversitesi Hukuk Fakültesi'nden hocaları olduğu öğrenildi. Alacakaptan, Yüce Divan da itirazlarını, Fransız bir hukukçunun, "Siyasetin adaleti soysuzlaştırmaya başladığı noktada izlenecek en iyi yol, adaletten ayrılmamaktır" sözleriyle tamamladı. 

</TEXT>
</DOC>
