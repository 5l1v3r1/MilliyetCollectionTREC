<DOC>
<DOCNO> 332634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo18.html </URL>
<DATE> 2005/04/12/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Avrupa Serbest Güreş Şampiyonası Bulgaristan'da başladı... 
</HEADLINE>
<TEXT>

     Avrupa Serbest Güreş Şampiyonası, Bulgaristan'ın Varna kentinde başlarken, sabah seansında mindere çıkan Türk Milli Takımı sporcularından Ahmet Gülhan ile Fatih Çakıroğlu, bronz madalya mücadelesine çıkma hakkını elde ettiler. Tevfik Odabaşı ise süpriz bir şekilde şampiyonadan elendi. 
     Uluslararası turnuvalar dışında FILA'nın Dünya Güreş Federasyonları Birliği yeni müsabaka kurallarını ilk kez uyguladığı Avrupa Şampiyonası'nda her sıklette ikişer sporcuya bronz madalya verilecek. 
     Şampiyonanın ilk günkü sabah seansında mindere çıkan Türk güreşçilerden 74 kiloda Ahmet Gülhan, ilk turda Yunan Pavlidis Theodossios'u 2-1 2-0, 0-1, 2-0 yendi. Gülhan, ikinci turda Makedon Goran Atanasov'u her iki devrede 7-0'lık skorlarla teknik üstünlük sağlayarak 2-0 mağlup etti. Çeyrek finalde ise Rus Sergey Vitsovski'ye 2-1 0-1, 1-0, 0-6 yenildi. 
     Ahmet Gülhan, Rus sporcunun finale yükselmesiyle bronz madalya şansını korudu. Dördüncü maçında Slovak Daniel Dancak ile karşılaşan Gülhan, rakibine 2-0 3-0, 3-1 üstünlük kurdu ve bronz madalya için Belarus Murat Gaidarov ile karşılmaşmaya hak kazandı. 
     96 kiloda Fatih Çakıroğlu ise ilk turda Avusturyalı Radovan Valach'ı 2-0 1-0, 1-0 , ikinci turda Polonyalı Tomasz Janiszewski'yi 2-0 1-0, 1-0 yendi. Ancak, yarı finalde Fransız Vincent Akesse karşısında 2-1 1-0, 0-1, 0-1 mağlup olmaktan kurtulamadı. Çakıroğlu, akşam seansında Ukraynalı Vasili Tesmenetzki ile bronz madalya müsabakası yapacak. 
     60 kiloda milli takımın büyük madalya umutlarından geçen yılın Avrupa şampiyonu Tevfik Odabaşı ise büyük hayal kırıklığı yarattı. İlk turda Almanya adına güreşen Türk sporcu Kamil Yılmaz'ı 2-0 2-0, 3-0 yenen Odabaşı, 2. turda İlie Vasile Esir'e 2-1 yenildi. 
     Bu müsabakada ilk devre 1-1 sonuçlanmasına karşın Moldovalı sporcu son teknik puanı aldığı için üstün sayıldı. 
     İkinci devrede 0-0'lık devre skoru sonunda bağlamada 5-0 üstünlük kuran Odabaşı, 3. devrede yine bağlamada 2-0 yenildi. Bu sıklette Moldovalı sporcunun da 3. turda mağlup olması üzerine Odabaşı, şampiyonadan elendi. 
     Şampiyonaya, akşam seansında yapılacak final, üçüncülük ve dördüncülük müsabakalarıyla devam edilecek. 
     
</TEXT>
</DOC>
