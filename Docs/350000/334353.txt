<DOC>
<DOCNO> 334353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/spor/yture.html </URL>
<DATE> 2005/04/18/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Play-Out'a indirim 
</HEADLINE>
<TEXT>



Efes Pilsen için sıcak sudan soğuk suya girmek gibiydi dünkü Galatasaray maçı... Hafta içinde Panathinaikos gibi güçlü bir rakibe karşı 18 bin seyircinin önünde müthiş mücadele veren Efes, dün 50 Galatasaraylı'nın tribün desteğini arkasına almış, şeref tribününde tek yöneticisi olmayan, kümede kalmak için çırpınan "parasız pulsuz" Galatasaray'ın karşısına çıkmıştı. 
Liderliği garantileyen Lacivert - Beyazlılar, Solomon'suz ve moralsiz olsalar da, kazanacaklarından emindiler. Zaten istatistikler de herşeyi ortaya koyuyordu. İlk yarı boyunca pota altından sadece beş denemesi olan, bunların ikisini sayı yapabilen Galatasaray'ın bu bölgedeki "aczini", Efes, 14 19'luk pota altı istatistiğiyle tamamlıyordu. Neyse ki, Galatasaray bu devrede 5 üçlük soktu da maç, bir çeyrek daha "izlenebilir" oldu. 
Efes Pilsen coachu Oktay Mahmuti'nin, Solomon'un yokluğunda ilk yarıda 10 oyuncusunu da, hem de eşit sürelerle kullanması, kenarda "çakılı" kalanlara, kaybettikleri özgüveni kazandırmak adına olumlu bir hareketti. Barış, Cenk ve Valentin de oynadıkları süreçte bu şansı iyi değerlendirdiler ve Efes, Solomon'un yokluğunu hissetmeden kolay kazandı. 
Küme düşüp Play - Out oynaması halinde kural gereği sadece tek yabancısını kullanabilecek olan Galatasaray'ın işi oldukça zor. Bu durum, mücadeleyi çoktan bırakan yöneticiler için yine de memnuniyet verici gibi görünüyor. Dört yabancıya birden para verememektense tek yabancıya karşı mağdur olmak onlar için daha cazip olsa gerek... 


</TEXT>
</DOC>
