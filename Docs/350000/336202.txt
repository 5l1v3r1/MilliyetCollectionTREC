<DOC>
<DOCNO> 336202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonsiy01.html </URL>
<DATE> 2005/04/23/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Ulusal Egemenlik ve Çocuk Bayramı kutlanıyor... 
</HEADLINE>
<TEXT>

     Milli Eğitim Bakanı Hüseyin Çelik başkanlığındaki heyet, 23 Nisan Ulusal Egemenlik ve Çocuk Bayramı nedeniyle Anıtkabir'i ziyaret ederek, Atatürk'ün mozolesine çelenk koydu. 
     23 Nisan Ulusal Egemenlik ve Çocuk Bayramı nedeniyle Ankara'daki ilk tören, Çelik başkanlığındaki heyetin Anıtkabir'i ziyaretiyle gerçekleşti. 
     Ankara Valisi Kemal Önal, Büyükşehir Belediye Başkanı Melih Gökçek, Garnizon Komutanı Korgeneral Ömer Keçecigil'in de aralarında bulunduğu heyet, Aslanlı yoldan yürüyüp, izci çocuklarla birlikte Atatürk'ün mozolesine çelenk koyarak, saygı duruşunda bulundu. 
     Çelik, daha sonra Misakı Milli Kulesi'ne geçerek, Anıtkabir Özel Defteri'ni imzaladı. 
     Çelik, Özel Deftere şunları yazdı 
     ''Büyük Atatürk, çocuklarımıza armağan ettiğin bir Milli Egemenlik ve Çocuk Bayramı'nı daha sevinçle, gururla, onurla idrak ediyoruz. 
     85 yıl önce milletin kaderine el koymak üzere kurduğun Türkiye Büyük Millet Meclisi'nin bir ferdi olarak huzurunda olmaktan, bayramını armağan ettiğin çocuklarımızın eğitiminden sorumlu Milli Eğitim Bakanı sıfatıyla senin büyük hatıranı anmaktan bahtiyarlık duyuyorum. 
     Büyük Atatürk, emanetin emin ellerdedir. Türk istikbalinin evladı olan çocuklarımızı yarınlara en iyi biçimde hazırlamanın gayreti içindeyiz, ruhun şad olsun.'' Milli Eğitim Bakanı Çelik, bu arada, çeşitli okullardan Anıtkabir'i ziyarete gelen öğrencilerin bayramını da el sallayarak ve ellerini tutarak kutladı. 
     
</TEXT>
</DOC>
