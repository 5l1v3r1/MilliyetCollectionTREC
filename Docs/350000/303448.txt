<DOC>
<DOCNO> 303448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sontur04.html </URL>
<DATE> 2005/01/04/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Van'dan göç eden 120 kişi, misafirhaneye yerleştirildi... 
</HEADLINE>
<TEXT>

     Van'ın Erciş İlçesi'ne bağlı Kırkdeğirmen Köyü'nden göçe zorlandıkları iddia edilen 120 kişi, geldikleri Kırklareli'nde, Valiliğin Gaziosmanpaşa Göçmen Misafirhanesi'ne yerleştirildi. 
     Kırkdeğirmen Köyü'nden, Kırklareli'nin Demirköy İlçesi'ne gelen 120 kişi, otobüs ve minibüs ile Köy Hizmetleri İl Müdürlüğü'ne ait beş kamyona yükledikleri eşyalarla birlikte polis eskortu eşliğinde Kavaklı Beldesi yakınlarındaki Gaziosmanpaşa Göçmen Misafirhanesi'ne getirildi. 120 kişi Kırklareli Valiliği'nin tahsis ettiği konutlara yerleşti. Misafirhaneye yerleşenlere sıcak yemek verildi. 
     Eşya yüklü kamyonlardan 3'ü, misafirhanede kapalı depo olmadığı için Köy Hizmetleri Müdürlüğü'ne döndü. 
     Bu arada Kırklareli Valisi İsmet Metin de Gaziosmanpaşa Göçmen Misafirhanesi'ne gelerek, bu kişileri ziyaret etti. 
     Van'ın Erciş İlçesi'nden 90'ı çocuk 120 kişi, eşyalarını yükledikleri kamyonlarla, Demirköy İlçesi'ne gelmiş ve ertesi gün de eşyalarını, kiraladıkları 5 eve yerleştirilmişlerdi. 
     Bu kişiler, Erciş'ten göçe zorlandıklarını iddia etmişlerdi. 
     Misafirhane, geçmiş yıllarda Bosna Herseklilere, Bulgaristan'dan gelen soydaşlara, Kosovalılara ve Düzce depreminden zarar gören ailelere ev sahipliği yaptı. 
     
</TEXT>
</DOC>
