<DOC>
<DOCNO> 323883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/siyaset/siy03.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Af, Meclis'ten 2. kez geçti 
</HEADLINE>
<TEXT>


Sezer'in 'Af özelliği taşıyor, nitelikle çoğunluk şart' gerekçesiyle iade ettiği Öğrenci Affı Yasası, Başbakan Erdoğan'ın markajı sonucu 349 oyla kabul edildi 

ANKARA Milliyet 


Cumhurbaşkanı Ahmet Necdet Sezer'in nitelikli çoğunluk olan 330 oy ile kabul edilmediği gerekçesiyle veto ettiği "Öğrenci Affı Yasası", Başbakan Recep Tayyip Erdoğan'ın AKP grubunu markaja alması sonucu 349 oyla aynen kabul edildi. Dün Genel Kurul'da vetolu yasanın görüşmelerini izleyen, bir süre de kulise çıkan Erdoğan, karşılaştığı bir grup AKP'liye, "Beyler, toplantı içeride" dedi. Yönetim de AKP'lilere cepten mesaj geçerek görüşmelere katılmalarını istedi. Yapılan oylama sonucu yasa aynen kabul edildiği için Anayasa'ya göre Sezer'in yeniden iade etme hakkı bulunmuyor. 
Yasa, 29 Haziran 2000'den itibaren her ne sebeple olursa olsun atılan veya kendi isteği ile ilişiği kesilenlere yeni haklar getiriyor. Yasaya göre, kendi isteği ile ilişiği kesilenler dahil bu öğrencilere, ilişiklerinin kesilmesine neden olan bütün dersler için bir öğretim yılı devam ve 3 sınav hakkı verilecek. Başvuru süreleri içinde askerlik zamanı gelmiş olanlar, yasanın öngördüğü hakları kullandıkları takdirde tecilli sayılacak. 


</TEXT>
</DOC>
