<DOC>
<DOCNO> 332554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko50.html </URL>
<DATE> 2005/04/12/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
BORYAD Doğan Holding, Dışbank gibi şirketlere ödül verilmesi planlanıyor 
</HEADLINE>
<TEXT>

     Borsa Yatırımcıları Derneği BORYAD Başkanı Ali Bahçuvan, Dışbank'ın hisselerinin Fortis'e satışında, halka açık hisseler için İMKB'de çağrı yapılacağına ilişkin kararı memnuniyetle karşıladıklarını bildirdi. 
     Bahçuvan, yaptığı yazılı açıklamada, Türkiye'de küçük yatırımcının mağdur edilmesinin moda haline geldiğini savunarak, sermaye piyasaları ve Borsa'nın gelişimine katkı sağlamak adına duyarlılık gösteren şirketlerin varolduğunu görmenin kendilerine ümit ve cesaret verdiğini belirtti. 
     Küçük yatırımcılara ve azınlık ortaklarına karşı duyarlılık gösteren ve onların haklarının farkında olan Dışbank ve Doğan Holding gibi şirketlere BORYAD'ın yeni bir uygulaması olan ''Yatırımcı Dostu Şirket'' ödülleri verilmesinin planlandığını kaydeden Bahçuvan, bu şirketlerin gösterdiği duyarlılığın, diğer tüm şirketlere örnek olmasını dilediklerini ifade etti. 
     
</TEXT>
</DOC>
