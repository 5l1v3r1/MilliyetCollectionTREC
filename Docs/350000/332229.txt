<DOC>
<DOCNO> 332229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonsiy06.html </URL>
<DATE> 2005/04/11/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Yeşiller, Ermeni sorununu tartışacak 
</HEADLINE>
<TEXT>

     Avrupa Parlamentosu'nun Yeşiller Grubu, "Ermeni Sorunu"na el attı. Yeşiller Grubu, yarın Strazburg'da "Geçmişin Geleceği Türkiye'deki Ermeniler" konulu bir etkinlik düzenliyor. 
     Etkinlik kapsamında AP milletvekili Cem Özdemir'in yöneceği panele Taner Akçam, Etyen Mahçupyan ve Hrant Dink konuşmacı olarak katılacak. 
     Avrupa Parlamentosu'nun Louise Weiss binasında yarın öğleden sonra gerçekleştirilecek forum, Yeşil Milletvekili Marie Anne Isler Beguin'ın konuşmasıyla başlayacak. Milletvekili Cem Özdemir'in yöneteceği panelde ise Minnesota Üniversitesi öğretim üyelerinden Taner Akçam, Gazeteci Etyen Mahçupyan ve Agos gazetesi Genel Yayın Yönetmeni Hrant Dink birer konuşma yapacak. 
     Yeşiller, etkinlikle ilgili açıklamasında AB liderlerinin Türkiye'ye müzakere tarihi vermesine karşın Türkiye'de birçok sorun ve tabunun devam ettiğini öne sürdü. Bu tabular arasında Türkiye'deki Ermeni azınlığın durumu ve Türkiye'nin Ermeniler'le ilgili tarihinin tartışılmasının bulunduğu kaydedilen açıklamada, Ermeni diasporasının Türkiye'nin AB üyeliğinin ön koşulu olarak "1915'deki suçu"nu kabul etmesini istediğine dikkat çekildi. 
     
</TEXT>
</DOC>
