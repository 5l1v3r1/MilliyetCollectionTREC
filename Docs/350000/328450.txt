<DOC>
<DOCNO> 328450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun23.html </URL>
<DATE> 2005/03/30/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Anket... Talat, ilk turda seçimi kazanıyor... 
</HEADLINE>
<TEXT>

     KKTC'de yapılan bir ankete göre, 17 Nisan'daki cumhurbaşkanlığı seçimini, Başbakan ve Cumhuriyetçi Türk Partisi CTP Genel Başkanı Mehmet Ali Talat ilk turda büyük farkla kazanacak. 
     Kıbrıs Gazetesi adına Kıbrıs Toplumsal Araştırmalar ve Eğitim, Danışmanlık Merkezi'nin KADEM , 23-27 Mart'ta 73 yerleşim biriminde 1472 kişiyle yüz yüze yaptığı anketin sonuçları bugün açıklandı. 
     Anket sonuçlarına göre, Cumhurbaşkanı Rauf Denktaş'ın katılmadığı ve 9 adayın yarıştığı seçimi, Mehmet Ali Talat yüzde 50'nin üzerinde oyla ilk turda kazanıyor. Ankete göre, Ulusal Birlik Partisi UBP Genel Başkanı Derviş Eroğlu ikinci, Demokrat Parti DP Genel Sekreteri Mustafa Arabacıoğlu de üçüncü durumda. 
     Ankete göre, cumhurbaşkanlığı seçimine ''yüzde 60'ın üzerinde oy alma'' hedefiyle hazırlanan Talat, ilk turda oyların yüzde 54.9'unu alarak seçimi kazanacak. Oyların yüzde 26.8'ini Eroğlu'nun, yüzde 8.9'unu Arabacıoğlu'nun alacağını gösteren ankete göre, diğer adayların oy oranı şöyle 
     ''Yeni Parti YP Genel Başkanı Nuri Çevikel yüzde 1.2, Toplumcu Kurtuluş Partisi TKP Genel Başkanı Hüseyin Angolemli yüzde 2.5, bağımsız aday Zeki Beşiktepeli yüzde 1.5, Kıbrıs Sosyalist Partisi'nin KSP adayı Zehra Cengiz yüzde 0.2, bağımsız aday Arif Salih Kırdağ yüzde 0.4, bağımsız aday Ahmet Kaymak yüzde 0.6.'' Anket sonuçlarına göre, Eroğlu ile Arabacıoğlu'nun, partilerinin 20 Şubat genel seçiminde aldığı oydan yüzde 5 daha az oy aldığı, Mehmet Ali Talat'ın da CTP'nin 20 Şubat'ta aldığı oydan yüzde 11 daha fazla oy aldığı görülüyor. 
     Ankete katılanların yüzde 54'ü, ''seçim ilk turda biter' derken, yüzde 41'i de ''seçim ikinci tura kalır'' şeklinde görüş belirtti. 
     KKTC Anayasası'na göre, ''Bir adayın cumhurbaşkanı seçilebilmesi için, kullanılan geçerli oyların salt çoğunluğunu alması gerekir. Hiçbir aday salt çoğunluk sağlayamazsa seçim yedi gün sonra, en çok oy alan iki aday arasında yinelenir. Bu takdirde, en çok oy alan aday cumhurbaşkanı seçilir.'' 
     
</TEXT>
</DOC>
