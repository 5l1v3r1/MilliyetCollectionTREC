<DOC>
<DOCNO> 318197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/soneko03.html </URL>
<DATE> 2005/02/24/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
İZTO meclis toplantısı... 
</HEADLINE>
<TEXT>

     İzmir Ticaret Odası İZTO Yönetim Kurulu Başkanı Ekrem Demirtaş, Oda geçmişinde 17 yıl başkanlık yapan Hacı Davut'u hatırlatarak, ''Hacı Davut olmayacağım, zamanı gelince sizlerin alkışlarıyla bu Oda'dan gideceğim'' dedi. 
     İZTO'da seçimler öncesi son Meclis toplantısı yapıldı. 
     Toplantıda, meslek komitelerinin belirlenme şekli, hazırlanan seçim listesi ve seçim yeri konusunda sert tartışmalar yaşandı. 
     Meclis üyesi Osman Oral, meslek komiteleri belirlenirken bazı komitelere, ''ilgisiz sektörlerden şirketler alındığını'' ileri sürerek seçimlere ''hile karıştırıldığını'' söyledi. 
     Meclis Üyesi Erkan Özsoy, seçim listeleri belirlenirken İZTO'nun Türkiye'deki diğer odalardan farklı bir yöntem uyguladığını savundu. Özsoy, Sanayi ve Ticaret Bakanı Ali Coşkun'un odalara, seçimlerde ''borcunu hiç ödemeyen şirketlerin seçime alınmaması'' yönünde talimat verdiğini, ancak İZTO'nun üyelerden ''tüm borçların ödenmesi'' şartını aradığını söyledi. Bakan Coşkun'un gönderdiği ''emre'' aykırı hareket edildiğini ileri süren Özsoy, seçime girecek üye sayısının bu yolla düşürüldüğünü iddia etti. 
     Meclis Üyesi Yalçın Erdoğan ise Ekrem Demirtaş'ın seçimler için tekrar çalışma yapmasını eleştirerek, ''Bu kadar mı muhtaçsın İZTO'da başkanlık yapmaya'' dedi. 
     
     HİLE İDDİASI 
     Eleştirilere yanıt veren Demirtaş, komiteler belirlenirken meslek komitesi üyelerinin görüşleri alınmadan hareket edilmediğini belirtti. Bu konudaki suçlamaları hak etmediklerini ifade eden Demirtaş, seçime hile karıştığı yönündeki ifadelerin çok ağır olduğunu kaydetti. Demirtaş, ''Bu ifade hapis gerektirir. Bu ifadeleri kullanırken dikkatli olmak lazım. Delilsiz, ağza geldiği gibi konuşulmaz. İspat edersiniz, gereği yapılır'' dedi. 
     Seçmen listelerinin belirlenmesinde İlçe Seçim Kurulu'na danışarak hareket ettiklerini ve yasalara uyduklarını belirten Demirtaş, borcu olan üyelerin seçmen listesine alınmamasını kendilerinin de istemediğini kaydetti. İlçe Seçim Kurulu'na bu konuda itirazlar ulaştığını ifade eden Demirtaş, ''Umarım ve dilerim ki borcu olan üyelerin de oy kullanabilmesi yönünde karar çıksın'' dedi. 
     Odadaki görev dönemiyle ilgili açıklamalarda da bulunan Demirtaş, Oda tarihinde 17 yıl başkanlık yapan Hacı Davut'u hatırlatarak, ''Merak etmeyin Hacı Davut olmayacağım, ben zamanımı bilirim. Beni fazla ittirip kaktırmayın zamanı gelince sizlerin sevgisi ve alkışlarıyla bu Oda'dan gideceğim'' dedi. 
     
</TEXT>
</DOC>
