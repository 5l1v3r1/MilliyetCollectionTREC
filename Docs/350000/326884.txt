<DOC>
<DOCNO> 326884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/spor/spo04.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş patlaması 
</HEADLINE>
<TEXT>


Teknik Direktör Şenol Güneş, "Trabzonspor'un Trabzon'dan başka dostu yok. Başkanla da hiçbir sorunum bulunmuyor. Buraya kavga etmek için değil, hizmete geldim" dedi 


Trabzonspor Teknik Direktörü Şenol Güneş, Başkan Atay Aktuğ ile problem yaşadığı iddialarını yalanlayıp, sert açıklamalar yaptı. Güneş, kulübe hizmet etmek için geldiğini ifade ederek, "Buraya kimseyle yarışmaya veya kavga etmeye gelmedim. Başkanımız ve yöneticiler kulübün patronu ve sorumlusudur. Bizim gibi görevli insanların üstleriyle kavga etmesi söz konusu olamaz. Ne başkanla, ne de bir başkasıyla herhangi bir sorunum yok. Trabzonspor'un Trabzon'dan başka dostu yok" ifadesini kullandı. 

Fatih-Gökdeniz'e koruma 
Tecrübeli hoca, takımın hedefleri hakkında da bilgiler verdi. Futbolcularının çabasından memnun olduğunu kaydeden Şenol Güneş, "Amacımız, Avrupa Şampiyonlar Ligi'ne katılmak ve Türkiye Kupası'nı kazanmak. Bunun için kalan bütün maçlardan galibiyetle ayrılmaya çalışacağız" dedi. Güneş, eleştirilen Kaptan Fatih Tekke ile Gökdeniz'in herkes gibi Trabzonspor'un başarısı için ter döktüğünü sözlerine ekledi. 

Emrah sevinci 

Trabzonspor'un başarılı futbolcusu Emrah, üç hafta aradan sonra sahalara dönüyor. Emrah'ın hafta başından itibaren takımla çalışmalara başlayacağı, Ankaraspor maçında da forma giyebileceği öğrenildi. Öte yandan Tayfun, Beşiktaş maçında hakeme tepkisi nedeniyle PFDK'ya sevk edildi. Şenol Güneş, bugün Polonya'nın, evinde Azerbaycan ile yapacağı müsabakayı izleyecek. 

Ziya Doğan kapıyı çaldı 

Gençlerbirliği'ni çalıştıran Trabzonspor'un eski hocası Ziya Doğan Lee Young ve İbrahim Ege'ye kanca attı. Doğan'ın iki futbolcuyu Başkent ekibine transfer etmek istediği bildirildi. Karadeniz ekibinin ise Lee Young ve İbrahim Ege'ye karşılık Uğur Boral ile Hakan'ı isteyeceği öğrenildi. 


</TEXT>
</DOC>
