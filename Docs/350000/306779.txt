<DOC>
<DOCNO> 306779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonspo17.html </URL>
<DATE> 2005/01/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Fenerbahçe şut çalışması yaptı... 
</HEADLINE>
<TEXT>

     Fenerbahçe, ligin ikinci yarı hazırlıklarını bugün yaptığı antrenmanla sürdürdü. 
     Teknik Direktör Christoph Daum yönetiminde, kamp yapılan otelin sahasında gerçekleştirilen idmanda futbolcular, pas ve şut çalışması yaptı. 
     Antrenmana lise bitirme sınavları için İstanbul'a giden Semih ve Necati ile dünkü Antalyaspor maçından hafif sakatlığı bulunan Nobre katılmazken, sakatlığı süren Kemal ise takımdan ayrı fizyoterapist eşliğinde sahilde kumda koştu. 
     Sarı-lacivertliler, bu akşam da Hollanda'nın Heerenveen takımıyla Belek kampındaki son hazırlık maçını oynayacak. Fenerbahçe, yarın sabah yapacağı antrenmanın ardından Belek kampını tamamlayarak, akşam saatlerinde İstanbul'a dönecek. 
     
     DAUM YARIN İSPANYA'YA GİDECEK 
     Fenerbahçe Teknik Direktörü Daum, yarın sabah, yardımcısı Murat Kuş ile birlikte UEFA Kupası'ndaki rakipleri Real Zaragoza'nın Real Madrid ile oynayacağı maçı izlemek için İspanya'ya gidecek. 
     Önce İstanbul'a gidecek olan Alman teknik adam, daha sonra Münih üzerinden Madrid'e geçecek. 
     
     LUXEMBURGO İLE GÖRÜŞECEK 
     Daum, Real Madrid-Real Zaragoza maçının ardından, Real Madrid Teknik Direktörü Vanderlei Luxemburgo ile görüşecek. 
     Alman teknik adamın, arkadaşı olan Luxemburgo'dan Real Zaragoza ile ilgili bilgiler alacağı öğrenildi. 
     Bu arada Daum'un, Madrid'de Brezilya'nın efsanevi futbolcusu Pele ile de yemekte biraraya geleceği bildirildi. 
     
</TEXT>
</DOC>
