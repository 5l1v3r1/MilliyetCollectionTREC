<DOC>
<DOCNO> 314581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/guncel/axgun02.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İran gazına da 'el atmış' 
</HEADLINE>
<TEXT>


Botaş Genel Müdür Yardımcısı Celepçi'nin, İran doğalgazı boru hattı inşaatındaki 40 milyon dolarlık yolsuzlukla ilgili olarak 2003 yılında da sorumlu tutulduğu ortaya çıktı 

NEDİM ŞENER 

Enerji Bakanlığı'ndaki yolsuzluk operasyonunda gözaltına alınan Botaş Genel Müdür Yardımcısı Fuat Celepçi'nin, İran doğalgazı için yapılan Doğubeyazıt - Erzurum boru hattının inşaatındaki 40 milyon dolarlık yolsuzluktan sorumlu tutulduğu, olaya karışan şirketin de yine önceki gün gözaltına alınan Muzaffer Nasıroğlu'na ait Fernas olduğu ortaya çıktı. 
Azmi Ateş başkanlığındaki TBMM Yolsuzlukları Araştırma Komisyonu'nca 2003'te hazırlanan raporda, Fernas - STFA ENERKOM Konsorsiyumu'na yaptırılan Doğubeyazıt - Erzurum boru hattıyla ilgili şu bilgiler yer aldı "28 Şubat 1997'de yapılan ihale, 117 milyon dolara Fernas - STFA ENERKOM'a kaldı. Bu ihaleden kısa süre sonra Türkmenistan gazının aynı boru hattından Türkiye üzerinden Avrupa'ya taşınması gündeme gelince, Botaş yönetimi Doğubeyazıt - Erzurum hattındaki borunun 40 inç'ten 48 inç'e çıkarılması için firmayla görüştü. Fiyat 172 milyon 365 bin dolara çekildi. Böylece ilk fiyata göre 54 milyon 544 bin dolarlık fark doğdu. Hattaki kilometre başına boru birim maliyeti 423 bin dolara çıktı. Oysa bu maliyet, daha sonra ihalesi yapılan Erzurum - Sivas arasındaki yine 48 inç kalınlığındaki hatta 353 bin dolar, Sivas - Kayseri hattında da 323 bin dolar oldu." 
Raporda fiyat farkıyla ilgili şu değerlendirme yapıldı "Doğubeyazıt - Erzurum hattı işinin 'emsal bedeli' 142 milyon 674 bin dolar olmaktadır. Ek sözleşme bedeli olan 172 milyon 100 bin dolar, bu tutardan 29 milyon 426 bin dolar yüksektir. Bu fark, proje gerçekleştirme aşamasında yaklaşık 11 milyon dolar ilave harcama yapıldığı göz önüne alındığında, ihaleli yapılan diğer iki hatta oranla yaklaşık 40 milyon dolar pahalı yaptırıldığı görülmektedir." 

Emsal bedel oldu 
Hattın büyütülmesinin asıl nedeninin, projenin geciktirilmesi ve Mavi Akım Projesi'nin daha önce hayata geçirilmesi amacı olduğu gerek Mavi Akım, gerek Samsun - Ankara Hattı'nda fiyat belirlenirken bu pahalı fiyatın emsal alındığı, böylece 65 milyon dolar pahalı yaptırıldığı belirtilen raporda, "Olumsuzluklarda, Fuat Celepçi'nin başkanlığında oluşturulan üst komisyon üyeleri ve dönemin BOTAŞ Genel Müdürü Nevzat Arseven'in sorumlulukları bulunmaktadır" denildi. 


</TEXT>
</DOC>
