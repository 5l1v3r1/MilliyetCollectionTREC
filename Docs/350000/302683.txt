<DOC>
<DOCNO> 302683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/ekonomi/eko02.html </URL>
<DATE> 2005/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bundan sonra daha tutumlu olacağız' 
</HEADLINE>
<TEXT>



YTL, dün tüm Türkiye'de olduğu gibi başkentte de günün konusuydu. Vatandaşların kimisi ATM'lerden YTL'leri çekti, kimisi ise eline YTL geçen kişilerden rica ederek, merakını giderdi. 
54 yaşındaki emekli Mehmet Özen, YTL'nin insanları artık daha tutumlu hale getireceğini söyledi. YTL ile ilk alışverişini yapmak isteyen 73 yaşındaki emekli Erdoğan Kutlu, YTL'ye geçişi "anlamlı" ve zamanlaması iyi bir operasyon olarak nitelerken, "kuruşlu dönemi" yaşadığı için şimdi herhangi bir zorlukla karşılaşmayacağını düşündüğünü kaydetti. Para çeken vatandaşlardan İnci Özkaynak ise bol sıfırlı paradan, YTL'ye geçişi "komik" bulduğunu ifade etti. 
Sabahın ilk saatlerinde çalışmaya başlayan polis memurları da yanlış yere park eden arabalara, YTL üzerinden ceza kesti. 


</TEXT>
</DOC>
