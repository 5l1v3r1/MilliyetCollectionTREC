<DOC>
<DOCNO> 316979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sonspo11.html </URL>
<DATE> 2005/02/20/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Gaziantepspor Beşiktaş maçında futbolu biz oynadık 3 puanı onlar aldı 
</HEADLINE>
<TEXT>

     Sahasında Beşiktaş'a 1-0 yenilen Gaziantepspor'da, üzüntü ve suskunluk yaşanıyor. 
     Beşiktaş maçına mutlak galibiyet için hazırlanan kırmızı-siyahlı ekibin iyi mücadele etmesine karşın gol atmayı başaramayıp, sahadan yenik ayrılması yönetim, teknik heyet ve taraftarı hayal kırıklığına uğrattı. 
     Gaziantepspor As Başkanı Bülent Mamatoğlu, AA muhabirine yaptığı açıklamada, Beşiktaş maçından yenik ayrılmalarının çok acı olduğunu belirterek, ''Beşiktaş maçında futbolu biz oynadık, 3 puanı onlar aldı'' dedi. 
     Zor ve sıkıntılı bir dönemden geçen Gaziantepspor'un Beşiktaş maçına mutlak galibiyet için hazırlandığını belirten Mamatoğlu, ''Çok yoğun bir hazırlık döneminden geçen futbolcularımız, Beşiktaş maçını kazanacaklarına inanmıştı. Maça iyi başlayan taraf da biz olduk. Ancak, hiç beklenmedik bir zamanda gelen gol ile yenik duruma düştük ve futbolcularımızın bireysel hataları nedeniyle gol atmayı başaramadık'' diye konuştu. 
     Futbolda asıl önemli olanın gol atıp sonuca gitmek olduğuna dikkat çeken Mamatoğlu, şöyle konuştu 
     ''Futbolda iyi mücadeleye 3 puan vermiyorlar. Önemli olan iyi mücadele edip, gol atmayı becerebilmek. Eğer, gol atmayı beceremiyorsanız bu futbolda hiçbir şey ifade etmez. Bu tüm maçlarda olduğu gibi Beşiktaş maçında da geçerlidir. Beşiktaş maçında, ortada bir mücadele var, ama nedense gol atmayı beceremedik. 
     Gaziantepspor, özellikle kendi sahasındaki maçları kazanmak durumunda. Çok fazla puan kayıplarımız oldu. Kötü gidişe dur deyip, istikrarlı bir çıkış yakalamak zorundayız.'' Gaziantepspor'un zorlu bir döneme girdiğine işaret eden Bülent Mamatoğlu, şöyle devam etti 
     ''Şimdi önümüzde deplasmanda karşılaşacağımız Büyükşehir Belediyesi Ankaraspor maçı var. Daha sonra da Türkiye Kupası'nda güçlü rakibimiz Trabzonspor ile karşı karşıya geleceğiz. Amacımız, önce bu iki zorlu maçtan galibiyetle çıkıp, istikrarlı bir çıkış yakalayabilmek. 
     İşimizin çok zor olduğunu biliyoruz. Hem ligde, hem de Türkiye Kupası'nda başarılı olmak istiyoruz. Beşiktaş maçının sıkıntısını üzerimizden atıp, daha şimdiden zorlu maçlarımızı düşünmek zorundayız.'' 
     
</TEXT>
</DOC>
