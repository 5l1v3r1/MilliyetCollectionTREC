<DOC>
<DOCNO> 322369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/siyaset/asiy.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölçüyü kaçırdılar 
</HEADLINE>
<TEXT>


Başbakanlık'ın hazırladığı özel kitapta, Türkiye'nin tüm başbakanlarının özgeçmişi düz ve resmi ifadelerle anlatıldı. Erdoğan'a ayrılan sayfalar ise övgüyle dolup taştı 

Önder Yılmaz - Ankara 


Başbakanlık'ın çıkardığı "Dünden Bugüne Başbakanlık" adlı kitapta, Başbakan Recep Tayyip Erdoğan'a "methiye düzüldü". Eski başbakanların özgeçmişlerinde kullanılan resmi anlatım, sıra Erdoğan'a geldiğinde övgü dolu cümlelere dönüştü. Erdoğan'ın Siirt'te okuduğu şiir nedeniyle hapis cezası alması da eleştirildi. 
Devlet Arşivleri Genel Müdürlüğü, Başbakanlık Müsteşarı Ömer Dinçer'in koordinasyonunda, başbakanlığın tarihini anlatan "Dünden Bugüne Başbakanlık 1920 - 2004" adlı kitabı hazırladı. Hükümetler, başbakan ve başbakanlık müsteşarlığı yapanların özgeçmişlerine yer verilen kitapta, başbakanlığın tarihi, yapısı hakkında ayrıntılı bilgi veriliyor. 
Mustafa Kemal Atatürk, 25 Nisan - 3 Mayıs 1920'de 8 gün Muvakkat İcra Encümeni, 3 Mayıs 1920 - 24 Ocak 1921 arası da 1. İcra Vekilleri Heyeti, başkanlığı görevi yaptığı için kitapta yer aldı. İsmet İnönü, Turgut Özal gibi isimlerin özgeçmişleri resmi ifadelerle yer alırken, Erdoğan'ın özgeçmişinde renkli cümleler kullanıldı. Özgeçmişi diğer liderlerden daha uzun olan Erdoğan'la ilgili şunlar kaydedildi 
Profesyonel futbol hayatında başarılı bir grafik çiziyordu.Çeşitli iş kollarında yöneticilik yapması, "insan yönetimi"nde uzmanlaştırdı, daha derin bir birikime sahip olmasına yol açtı.Diğer siyasi partilere model olacak örgütsel yapı geliştirdi.Kadınların siyasete katılımı konusunda özendirici oldu.Belediye Başkanlığı döneminde İstanbul'un altyapı sorunlarının çözülmesi için önemli düzenlemeleri oldu. Bunlar, halk nezdinde büyük bir sevgi ve saygı görmesine imk n yarattı.Halkla olmaktan duyduğu zevk siyasi literatüre geçti. 

'Dünya lideri' 
Siirt'te okuduğu bir şiir sebebiyle 5 ay Pınarhisar Cezaevi'nde kaldı. Milli Eğitim Bakanlığı'nın tavsiye ettiği bu şiiri okuyup ceza alması kamu vicdanını yaraladı ama kendisinin lider olarak kamu vicdanındaki yerini güçlendirdi.Yasaklı olduğu dönemde tüm dünya liderleri tarafından "devlet başkanı" gibi karşılandı. Böylece başbakan olmadan dünya lideri olma konumuna ulaştı. 

Dinçer'e de 'öncü' övgüsü 

BAŞBAKANLIK müsteşarlarının özgeçmişleri arasında, kitabın koordinatörü, AKP iktidarının müsteşarı Ömer Dinçer, "öncü" olarak tanımlandı. Dinçer hakkında, "Merkezi ve mahalli idarelerde değişimlere öncülük etti. Çabalarını demokratikleşme, özgürleşme ve sivilleşme üzerinde yoğunlaştırdı" denildi. 

Özal'a da bir sayfa, Gül'e de... 

334 sayfalık "Dünden Bugüne Başbakanlık" adlı kitapta, Atatürk'ün özgeçmişi için 1 sayfa ayrıldı. 1.5 sayfalık Adnan Menderes bölümünde, "Türkiye kalkınma kavramıyla tanıştı" ifadesi yer aldı. Bülent Ecevit ve Süleyman Demirel'e 1.5'ar, Özal, Necmettin Erbakan ve Abdullah Gül'e de 1'er sayfa ayrıldı. 


</TEXT>
</DOC>
