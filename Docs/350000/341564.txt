<DOC>
<DOCNO> 341564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonsiy30.html </URL>
<DATE> 2005/05/11/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
"10 yıldaki akaryakıt kaçakçılığı bankalardan hortumlanan miktarla eşit" 
</HEADLINE>
<TEXT>

     TBMM Akaryakıt Kaçakçılığı Araştırma Komisyonu Başkanı Vahit Kiler, "Son 10 yılda Türkiye’de yapılan akaryakıt kaçakçılığı, 1990-2000 yılları arasında bankalardan hortumlanan miktara eşdeğerdir" dedi. 
     Akaryakıt Kaçakçılığı Araştırma Komisyonu başkan ve üyeleri, Rize Valisi Enver Salihoğlu’nu makamında ziyaret ederek bir süre görüştü. 
     Komisyon Başkanı ve AK Parti Bitlis Milletvekili Vahit Kiler, ziyaretin ardından yaptığı açıklamada, akaryakıt kaçakçılığının ülke ekonomisine büyük darbe vurduğunu belirtti. Petrol İşleri Genel Müdürlüğü’nün tahminlerine göre, Türkiye’deki akaryakıt kaçıkçılığının yıllık en az 2 milyon ton civarında olduğunu ifade eden Kiler, bu kaçakçılığın önlenmesi halinde, bütçeye yıllık en az 4 milyar dolar gireceğini kaydetti. Vahit Kiler, şöyle konuştu 
     "1990-2000 yıları arasında bankalarda batan para, 50 milyar dolar civarındadır. Son 10 yılda ülkemizde yapılan akaryakıt kaçakçılığı nedeniyle vatandaşlarımızın uğradığı zarar, 1990-2000 yılları arasında bankalardan hortumlanan miktara eşdeğerdir. Hatta onun da üzerindedir. 
     Çalışmalarımızın, daha adil bir gelir dağılımının sağlanması, yoksulluğun azaltılması, ülke ekonomisindeki gelişmenin hızlandırılması ve müteşebbislerin önünün kesilmemesi gibi hedefleri vardır." Çalışmalarını, ilgili tüm kesimlerle görüşmeler yaparak sürdürdüklerini anlatan Kiler, "Bu konuda yolsuzluğa kim bulaşmışsa, sonuna kadar üzerine gitme kararlılığındayız. Elinde bilgi ya da belge bulanan herkesi, bu konuda ilgili makamlara destek vermeye davet ediyoruz" dedi. 
     Devletin kaçakçılıkla mücadele konusunda çok zayıf reaksiyon gösterdiğini iddia eden Kiler, "Bu konuda organizasyon, idari ve yasal tedbirlerin yetersizliğinin farkındayız. Bazı bölgelerde resmi kayıtlarda kaçakçılığın pek yapılmadığı görülüyor. Ancak Türkiye’de yıllık en az 2 milyon ton akaryakıt kaçakçılığından bahsediyorsak, bunun her halde çok ciddi idari zaaflardan kaynaklandığını tespit etmemiz lazım" diye konuştu. 
     Kiler, komisyon çalışmalarının sonucunun 1 ay içinde kamuoyuna açıklanacağını da sözlerine ekledi. 
     
</TEXT>
</DOC>
