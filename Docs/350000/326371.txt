<DOC>
<DOCNO> 326371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur05.html </URL>
<DATE> 2005/03/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
112 acil servisini rahatsız ettiler, tutuklandılar .. 
</HEADLINE>
<TEXT>

     Bolu'da 112 acil servisini telefonla arayarak personeli rahatsız eden 3 kişi hakkında dava açıldığı bildirildi. 
     İl Sağlık Müdür Yardımcısı Dr. Mustafa Özcan, AA muhabirine yaptığı açıklamada, 112 Acil Yardım Servisi telefonlarına, 1 gün içinde yaklaşık 2 bin amaç dışı telefon geldiğini söyledi. 
     Servisin telefon santraline konulan yeni cihaz sayesinde amaç dışı aramaların sayısında düşüş olduğunu belirten Dr. Özcan, söz konusu cihazın arayan telefon numarasının tespitini sağladığını ifade etti. 
     112 ekiplerinin gelen ihbarların tamamını değerlendirdiğini anlatan Dr. Özcan, gereksiz yere 112'yi arayanların görevlileri zor durumda bıraktığına işaret etti. 
     Dr. Özcan, servise 1 gün içinde amaç dışı yaklaşık 2 bin telefon geldiğini belirterek, şöyle konuştu 
     ''Geçtiğimiz günlerde 112 santralini sürekli arayarak meşgul eden bir kişiyi mahkemeye verdik. Bu kişi tutuklanarak cezaevine gönderildi. Bugüne kadar 112 Acil santralini sürekli meşgul eden 3 kişi hakkında dava açtık. Santrale kuracağımız bir ses kayıt cihazı ve kirli aramaları önleyici sistemle birlikte gereksiz aramalara son verilecek. Arayanlar hakkında gerekli şikayetler yapılacak.'' Bir telefon ihbarının yaşam kurtarabileceğini ifade eden Dr. Özcan, ''Yaşanan olaylar 112 Acil Yardım telefonunu gereksiz olarak arayan kişilerin insan hayatına değer vermediğini gösteriyor. Bana göre bu insanların psikolojik sorunları var'' dedi. 
     
</TEXT>
</DOC>
