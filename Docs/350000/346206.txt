<DOC>
<DOCNO> 346206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/guncel/gun05.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Paker Soros rejim değiştirmez 
</HEADLINE>
<TEXT>


Açık Toplum'un Türkiye Danışma Kurulu Başkanı Paker Türkiye'deki faaliyetler rejim değişikliğini hedef almıyor 

EKONOMİ SERVİSİ 

Gürcistan ve Ukrayna'daki yönetim değişiklikleriyle Özbekistan'daki ayaklanmaya finansal destek vermekle eleştirilen George Soros'un vakfına bağlı Açık Toplum Enstitüsü'nün Türkiye Danışma Kurulu Başkanı Can Paker, Türkiye'de 4 yıldır destek verilen projelerle ilgili basın toplantısı düzenledi. 
2001'den bu yana 60 proje için toplam 6 milyon dolar destek sağlandığını kaydeden Paker, "Eğer bu miktarla rejim değişebiliyorsa, Türkiye'de birçok holding dünyanın her yerinde rejim değişikliği yapabilir" dedi. 
"Açık toplum felsefesine uygun, iyi insanlar tarafından yürütülen ve Türkiye'deki başka kuruluşlarca da desteklenen" 7 ayrı konudaki projelerin desteklendiğini kaydeden Paker, bu projelere "üçte bir oranında" destek sağlandığını söyledi. 
ABD'li spekülatör ve yatırımcı George Soros'un vakfının dünya genelinde bu tip projeler için 400 milyon dolar harcadığını vurgulayan Paker, bu paranın yarısının "açık toplum konusunda en fazla sorun bulunan" ABD'de kullanıldığını belirtti. 


</TEXT>
</DOC>
