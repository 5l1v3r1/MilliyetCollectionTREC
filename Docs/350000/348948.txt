<DOC>
<DOCNO> 348948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sontur05.html </URL>
<DATE> 2005/06/04/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
100 trilyonluk SSK ilacı stokta eritilmeyi bekliyor... 
</HEADLINE>
<TEXT>

     Sağlık Bakanlığı, SSK hastanelerinin devrinin ardından hastane eczanelerinin stoklarında kalan 100 trilyonluk ilacı taburcu edilen hastalar yoluyla eritecek. 
     Sağlık Bakanlığı Müsteşar Yardımcısı Orhan Gümrükçüoğlu, ANKA’ya yaptığı açıklamada, SSK hastanelerinin devrinin ardından SSK hastanelerinin eczanelerinde 400 trilyon liralık ilaç stoku bulunduğunu bildirirken, "Biz bunun 300 trilyonluk kısmını erittik. Geriye 100 trilyonluk ilaç kaldı" dedi. Gümrükçüoğlu, hastanelerde yatan hastalar taburcu edilirken devam eden tedavileri için gerekli olan ilacın stoklardaki SSK ilaçlarından karşılanacağını bildirdi. Gümrükçüoğlu, hastalara verilecek bu ilaçların geri ödeme kurumlarına fatura edileceğini söylerken, "Hem hastalar ilaç tedavilerine devam edecekler hem de elimizdeki ilaç stoku bu yolla eritilecek. Kamu zararına yol açmadan ilaçların rasyonel kullanımı için bu yola başvurduk" dedi. 
     
     STOKLARINIZI ERİTİN 

     Öte yandan Sağlık Bakanı Recep Akdağ, illere gönderdiği genelgede, SSK hastanelerinin Sağlık Bakanlığı’na devrinin ardından önemli miktarda hasta kullanımına mahsus ilaç stokunun da devredildiğini anımsattı. Stoktaki ilaçların son kullanma süresi dolmadan kullanılması gerektiğini belirten Akdağ, ihale sözleşmelerindeki haklar kullanılarak miadı yaklaşan ilaçların yasal süre içinde mutlaka değişiminin yapılmasını istedi. Akdağ, hastanede yatan hasta taburcu edilirken idame tedavileri için reçete edilen ilaçların hastane stoklarında kayıtlı SSK ilaçlarından verilmesini istedi. 

ANKA 
     
</TEXT>
</DOC>
