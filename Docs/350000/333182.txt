<DOC>
<DOCNO> 333182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/spor/axspo05.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
DEVRİM 
</HEADLINE>
<TEXT>


Avrupa Birliği Adalet Divanı, Rus İgor Simutenkov'un başvurusunu kabul etti. Buna göre, Türk futbolcuları da artık Avrupa'da yabancı statüsünden çıkarılacak 

MEHMET ÇİFTÇİ 


İspanya'nın Tenerife kulübünde forma giyen Rus futbolcu İgor Simutenkov'un, Avrupa Birliği Adalet Divanı'na yaptığı başvuru kabul edilince, Türk futbolcularının da, Avrupa'da yabancı statüsünden çıkarılma şansı doğdu. 
Bosman kanunundan sonra Avrupa futbolu için "devrim" niteliğini taşıyan bu kararla ilgili olarak Rus Simutenkov, AB'ye üye 25 ülke oyuncuları gibi eşit haklara sahip olduğunu belirterek, AB ile ortaklık anlaşması imzalamış ülke futbolcularına da birlik lisansı verilmesini istemişti. 
AB Adalet Divanı, Simutenkov'un başvurusunu kabul edince, Avrupa futbolundaki dengeler alt üst oldu. Bu karardan başta Türkiye olmak üzere Ermenistan, Azerbaycan, Gürcistan, Kazakistan, Kırgızistan, Moldova ve Ukraynalı futbolcular da yararlanacak. Ayrıca lisansı Barcelona'da bulunan Rüştü, takımına dönerse AB lisansı ile oynayacak, Emre ve Nihat da bu statüden forma giyebilecek. 
Bu arada Türkiye'de top koşturan, Avrupalı futbolcuların da AB lisansı alabileceği bildirilirken, İtalyan Giunti'nin daha önce Beşiktaş'ta yabancı sayılmaması için başvuruda bulunduğu hatırlatıldı. Divan kararının, 
UEFA ve üye ülke federasyonlarına hafta içinde bildirileceği de açıklandı. 


</TEXT>
</DOC>
