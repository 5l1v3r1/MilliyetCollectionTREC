<DOC>
<DOCNO> 331955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/soneko11.html </URL>
<DATE> 2005/04/10/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Otomotiv şirketlerinin gözü Türkiye'de... 
</HEADLINE>
<TEXT>

     -İngiltere'de Rover şirketinin iflası İngiliz otomotiv sektörünün geleceğine ilişkin kaygıları artırırken, sektördeki üretim tesislerinin, maliyetlerin daha ucuz olduğu Türkiye gibi ülkelere kaydırması eğiliminin giderek artması bekleniyor. 
     The Independent gazetesi, İngiltere'nin önde gelen otomotiv şirketlerinden MG Rover'in iflasının, sektörde yarattığı kaygıları değerlendirirken, 1999 yılından bu yana İngiltere'de yıllık otomobil üretiminin yüzde 8.3 azalarak 1 milyon 640 bin adede gerilediğine dikkat çekti. 
     Otomotiv şirketlerinin üretim tesislerini, giderek artan bir biçimde, maliyetlerin daha ucuz olduğu ülkelere kaydırdıklarına işaret eden gazete, Manchester Business School öğretim üyelerinden Prof. Karel Williams'ın, "Orta vadede Ford, kendisine 'kamyonetlerin montajı, Polonya veya Türkiye yerine neden Southhampton'da yapıyoruz ' sorusunu soracak" şeklindeki sözlerini de aktardı. 
     Gazete, otomotiv ana sanayiindeki eğilimin, yan sanayiini olumsuz etkilediğine işaret ederek, 1998 yılından bu yana İngiltere'de yan sanayide çalışanların sayısının yüzde 16'lık bir düşüşle 142 bine indiğini belirtti. 
     Gazete şunları yazdı 
     "Yan sanayiindeki gerilemeye, bir İngiliz şirketinin maliyetlerinin yüzde 30'una kadar daha düşük maliyetlerle üretim yapabilen Çin, Hindistan, Çek Cumhuriyeti, Rusya ve Türkiye gibi ülkelerce sağlanan daha ucuz mallar yol açtı. Ford gibi daha büyük araba grupları, maliyetlerini azaltmak için kendilerine mal sağlayan Avrupalıların üretimlerini bu ülkelere kaydırmalarını istedi." Otomobil imalatçılarının, montaj işlerinin de Doğu Avrupa ve Asya'da yapılmasının daha ucuz olduğu gerçeğini idrak ettiklerini belirten gazete, İngiltere'nin artık sektörde rekabet edemediğini yazdı. Gazete, "Bir işçinin sadece emeklilik maliyeti, İngiliz araba yapımcısı bir şirkete haftada 80 sterline mal oluyor. Doğu Avrupa'da ise bir işçinin toplam maliyeti, 80 sterlini bulmuyor. Bu nedenle İngiltere'de işçiler bedava çalışırsa bile üretim daha pahalı olur" görüşüne yer verdi. 

ANKA 
     
</TEXT>
</DOC>
