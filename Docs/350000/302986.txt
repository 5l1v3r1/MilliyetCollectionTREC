<DOC>
<DOCNO> 302986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun30.html </URL>
<DATE> 2005/01/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Atmacan Sağlık ve kurtarma ekiplerine ihtiyacımız var 
</HEADLINE>
<TEXT>

     Avrupa'dan Uzakdoğu'ya turist gönderen Transorient turizm şirketinin sahibi Zeynel Atmacan, ''Sağlık ve kurtarma ekiplerine ihtiyacımız var'' dedi. 
     Tayland'da bulunan Atmacan giyecek ve içecekten ziyade, enkaz altında kalan insanların kurtarılması için sağlık ve kurtarma ekiplerine ihtiyaç olduğunu belirterek, ''Felaket sonucu çöken binaların altından hala sağ insanlar çıkmakta. Bu insanları bulmak ve kurtarmak için kurtarma ekiplerine acilen ihtiyaç var. Biz Transorient olarak gönüllü olarak bölgeye gelmek isteyen sağlık ve kurtarma ekiplerinin masraflarını karşılamaya hazırız'' dedi. 
     Felakette büyük zarar gören Kho Lak bölgesindeki sahibi olduğu Sofitel Magic Lagoon otelinde enkaz kaldırma çalışmalarının devam ettiğini kaydeden Atmacan, Tayland hükümetinin yatırımcılara destek verdiğini ifade etti. 
     Atmacan, ''Hükümet bölgenin 2 yıl sonra eski haline geleceğini söylüyor ve bu konuda da yatırımcılara destek vereceğini belirtiyor'' dedi. 
     
</TEXT>
</DOC>
