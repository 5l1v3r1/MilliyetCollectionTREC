<DOC>
<DOCNO> 335471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun22.html </URL>
<DATE> 2005/04/21/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Rice'tan Türkiye örneği 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin AB ile NATO arasında ilişkilerin her alanda geliştirilmesinden yana olduğunu bildirdi. 
     Edinilen bilgiye göre, NATO Dışişleri Bakanları gayri resmi toplantısı için Litvanya'nın başkenti Vilnius'ta bulunan Gül, dün akşam bakanlara verilen yemekte söz alarak çeşitli konularda Türkiye'nin görüşlerini dile getirdi. 
     Gül, Ortadoğu'da Arap ülkelerinde de demokratikleşme sürecinin olacağını belirterek, dünyanın artık modern iletişim sayesinde küçük bir köy haline geldiğini, bu ülkelerin dünyaya kapalı kalmasının mümkün olmadığını vurguladı. 
     Kendilerini dünyadan soyutlayamayacak Arap ülkelerinde de dünyada olup biteni yakından izleyen insanların bulunduğunu kaydeden Gül, bu ülkelere karşı yapıcı bir yaklaşımın gösterilmesi gerektiğini ifade etti. 
     AB-NATO ilişkilerine değinen Gül, Türkiye'nin bu iki örgüt arasında ilişkilerin her alanda geliştirilmesinden yana olduğunu bildirdi. Gül, İttifak ile AB arasında birtakım sorunlar varsa, bunların karşılıklı adımlar atılarak çözülmesi gerektiğini söyledi. 
     
     RICE'TAN TÜRKİYE ÖRNEĞİ 
     ABD Dışişleri Bakanı Condoleezza Rice da, yemekte yaptığı konuşmada, İslam ve demokrasinin bağdaşmayacağını savunanların yanlış yaptığını söyledi. Rice, İslam ve demokrasinin birlikte yaşayabileceğinin en iyi örneğinin Türkiye olduğunu belirtti. 
     Filistin-İsrail anlaşmazlığına bulunacak bir çözümün sadece İsrail ve Filistin'i değil, tüm bölgeyi olumlu etkileyeceğini kaydeden Rice, İsrail'in kargaşaya yol açmadan Gazze'den çekilmesinin taraflar arasında güvenin sağlanmasına önemli katkı sağlayacağını ifade etti. 
     İsrail ile Filistin arasındaki sorunların çözümünde Kudüs'ün statüsü konusunun en sona bırakılmasını isteyen Rice, Gazze'de alınacak olumlu sonucun tarafların Kudüs konusunda daha esnek tavır almalarına yardımcı olabileceğini kaydetti. 
     Rice, NATO içinde güçlendirilmiş siyasi diyalogun önemine işaret etti. 
     Fransa Dışişleri Bakanı Michel Barnier de, konuşmasında, siyasi diyalog konusunda bir sıkıntılarının bulunmadığını, İttifak'ı doğrudan ilgilendiren konuları konuşmaları gerektiğini söyledi. 
     NATO'nun dünyadaki bütün sorunları ele alma gibi bir misyonunun olmadığını ifade eden Barnier, İttifak'ın Ortadoğu'da müdahil olabileceği bir durumun da mevcut olmadığını belirtti. 
     Almanya Dışişleri Bakanı Joschka Fischer ise konuşmasında, bu tür toplantıların önemine işaret ederek, gayri resmi toplantıların arada bir yapılarak herkesin görüşlerini ifade etmesine olanak sağlanmasını istedi. 
     Edinilen bilgiye göre, yemekte hiçbir bakan Irak konusunu gündeme getirmedi. 
     Gül, verilen arada, Rice ve Barnier ile bir süre sohbet etti. 
     
</TEXT>
</DOC>
