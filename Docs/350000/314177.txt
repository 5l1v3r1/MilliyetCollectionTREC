<DOC>
<DOCNO> 314177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonspo11.html </URL>
<DATE> 2005/02/10/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Çaykur Rizespor Teknik Direktörü Arıca Cimbom'u yenecek güçteyiz 
</HEADLINE>
<TEXT>

     Birinci Süper Futbol Ligi'nde hafta sonu sahasında Galatasaray'ı konuk edecek olan Çaykur Rizespor'un teknik direktörü Erdoğan Arıca, sarı-kırmızılı takımı yenecek güçte olduklarını söyledi. 
     Arıca, AA muhabirine yaptığı açıklamada, yarınki antrenmanla Galatasaray maçının hazırlıklarını tamamlayacaklarını belirterek, ''Hedefimiz Galatasaray'ı yenmek. Bunu da gerçekleştirecek güçteyiz'' dedi. 
     Oyuncularına güvendiğini de ifade eden Arıca, sözlerine şöyle devam etti 
     ''Onlar kendilerine güvensinler, sorun kalmaz. Rakiplerin durumu bizi hiç ilgilendirmiyor. Bizim için rakibin güçlüsü zayıfı yok. Cesur olamazsanız kimseyi yenemezseniz. Önemli olan bizim futbolcularımızın yapacakları. Bunu da yapacak kapasiteleri var. Onlara güveniyorum. Rakibin iyi oynaması ve konumu hiç önemli değil.'' -FUTBOLCULAR ÇIKIŞ İSTİYOR- Ligdeki son 3 maçında 2 beraberlik ve 1 yenilgi alarak galibiyet yüzü göremeyen Çaykur Rizespor'da futbolcular, Galatasaray'ı yenerek çıkışa geçmek istiyor. 
     Yeşil-mavili takımın golcü oyuncusu Okan, son haftalarda iyi sonuçlar alamadıklarına dikkat çekerek, ''İkinci yarıya iyi başlayamadığımız için bu maçı bir başlangıç olarak görüyoruz. Zor bir maç, ama 3 puan parolasıyla çıkıp, elimizden geleni yapıp Galatasaray'ı yeneceğiz'' dedi. 
     Cem Baki ise Galatasaray maçının kendileri için çok önemli olduğunu vurgulayarak, ''İlk yarıdaki performansımızdan uzağız, ancak bu maça iyi konsantre olacağız. Geçen hafta Konyaspor karşısında aldığımız beraberliği telafi etmek istiyoruz. Kendi sahamızın avantajını iyi kullanıp, çıkışa geçeceğimize inanıyoruz'' diye konuştu. 
     Yeni transfer Mehmet Polat ise teknik direktör Erdoğan Arıca'nın görev vermesi halinde yeni takımıyla ilk maçına çıkacağını belirterek, ''Galatasaray maçı, çok zor olacak. İnşallah bu maç hem benim hem de takımım açısından hayırlı olur'' diye konuştu. 
     Öte yandan, yeşil-mavili takımda sakat oyuncular Gürol ve Kürşat'ın sarı-kırmızılı takım karşısında forma giyemeyeceği öğrenildi. 
     
</TEXT>
</DOC>
