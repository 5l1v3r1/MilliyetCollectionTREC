<DOC>
<DOCNO> 323776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur21.html </URL>
<DATE> 2005/03/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
TOKİ'den yoksula konut müjdesi... 
</HEADLINE>
<TEXT>

     Başbakanlık Toplu Konut İdaresi Başkanı TOKİ Erdoğan Bayraktar, ülke genelinde alt gelir grubuna yönelik 15 yıl vadeli konut projesini hayata geçirmeye hazırlandıklarını kaydetti. 
     Bayraktar, Şanlıurfa Belediyesi'nde gerçekleştirdiği basın toplantısında, TOKİ'nin 2005 yılı içinde gerçekleştirmeyi planladığı projeler hakkında gazetecilere bilgi verdi. 
     Geçtiğimiz yıl orta gelir grubundaki vatandaşlar için ucuz konut projelerini hayata geçirdiklerini hatırlatan Bayraktar, bu yılki projede yer alacak 72 metrekarelik konutların, 2 oda ve 1 salon olarak planlandığını ifade etti. 
     Projeleri gerçekleştirirken vatandaşların beklentilerini ve bölgenin yapısını da dikkate almaya gayret ettiklerini aktaran Bayraktar, şunları kaydetti 
     ''Ülke genelinde alt gelir grubuna yönelik 15 yıl vadeli konut projesini hayata geçirmeye hazırlanıyoruz. 2 bin YTL peşinat verebilen herkes 180 ay boyunca 200 YTL ödeyerek ev sahibi olabilecek. Bu projeleri üretirken kar elde etmekten çok hizmet üretmeye önem veriyoruz.'' Bayraktar, Şanlıurfa Belediyesi'yle de yaptıkları protokole göre alt gelir grubuna yönelik bin konut projesini önümüzdeki günlerde hayata geçireceklerini ve bu kez balkonların geniş olmasına dikkat edeceklerini bildirdi. 
     
     ''HAYATIMIN PROJESİ' 

     Şanlıurfa Belediye Başkanı Ahmet Eşref Fakıbaba ise kentte gecekondulaşma oranının yüzde 73 civarında olduğunu belirterek, ''İnsanlar geçmişte sahipsiz bırakıldığı için gecekondulaşma sorunu ortaya çıktı'' dedi. 
     Göreve geldikleri günden bu yana gecekondulaşma konusunda kimseye taviz vermediklerini ifade eden Fakıbaba, TOKİ'nin uygulayacağı konut projesiyle gecekondu bölgelerinde revizyon başlatacaklarını kaydetti. 
     Bu kapsamda Eyyubiye Semti'nde belediyeye ait 5 milyon metrekarelik arsaya bin konut yapılacağını anlatan Fakıbaba, ''Maliyeti düşük tutacağız. Bu konutları kar amacı olmadan yaptıracağız. Bu insanlara tertemiz yeşil bir alan oluşturarak altyapı eksiklerini gidereceğiz. TOKİ'nin projesi başarılı olursa önümüzdeki yıllarda belediye imkanlarıyla biz de benzer projeler yapabiliriz'' şeklinde konuştu. 
     Bin konutluk proje için ''Hayatımın projesi olacak'' diyen Fakıbaba, kısa süre sonra temelini atmayı hedefledikleri konutları 13 ayda tamamlamayı amaçladıklarını dile getirdi. 
     Fakıbaba, ''Kentsel Dönüşüm'' projesi için de TOKİ yetkilileriyle anlaşmaya vardıklarını ifade ederek, Yeşildirek ve Buhara mahallelerinde önümüzdeki günlerde bazı evlerin yıkımına başlayacaklarını söyledi. 

     
</TEXT>
</DOC>
