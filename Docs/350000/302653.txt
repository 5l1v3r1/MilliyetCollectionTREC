<DOC>
<DOCNO> 302653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sontur25.html </URL>
<DATE> 2005/12/18/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Kırklareli'de 15 köy yolu ulaşıma kapandı... 
</HEADLINE>
<TEXT>

     Kırklareli'nin Demirköy İlçesi'nde kar yağışı nedeniyle 15 köy yolu ulaşıma kapandı. 
     Alınan bilgiye göre, sabah saatlerinde etkili olmaya başlayan kar yağışı sonucu ilçe merkezinde kar kalınlığı 25, Mahyatepe'de 40 santimetre olarak ölçüldü. Kar yağışı nedeniyle, Demirköy'e bağlı 15 köyle ulaşım sağlanamıyor. 
     Yetkililer, İğneada ve Kırklareli karayolunun açık olduğunu, kapalı olan köy yollarının açılması için çalışmaların sürdürüldüğünü bildirdiler. 
     Edirne'de ise kar yağışı şiddetini artırdı. 
     Kar kalınlığının 10 santimetreye ulaştığı kentte, 10'a yakın maddi hasarlı kaza meydana geldi. Ağır tonajlı TIR'ların gittiği güzergahlarda önlem alan trafik ekipleri, araç sürücülerini yavaş gitmeleri için uyarıyor. 
     Bu arada, Kapıkule yol güzergahı ile D-100 karayolu otogar yakınında mahsur kalan 2 TIR, çekici yardımıyla kurtarıldı. 
     Öte yandan, Edirne'den Havsa yönüne giden araçların zincir takmadan yola çıkmalarına izin verilmiyor. 
     
</TEXT>
</DOC>
