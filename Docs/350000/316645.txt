<DOC>
<DOCNO> 316645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/yasam/ayas.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Aspendos'ta 'bahse girecek' 
</HEADLINE>
<TEXT>


Almanya'nın en çok izlenen, çılgın bahislerden oluşan yarışma programı 'Wetten Dass ', Antalya'ya geliyor 

FRANKFURT Milliyet 

Alman devlet televizyonu ZDF'de yıllardır yayımlanan ve ülkenin en çok izlenen programlarından olan "Wetten Dass " Bahse Girer Misin adlı yarışma programı, 15 Mayıs'ta Aspendos'tan yayın yapacak. 
Almanya'nın en çok kazanan programcısı Thomas Gottschalk'ın sunduğu program, ayda bir cumartesi akşamı yayımlanıyor ve programa, yarışmacıların yanı sıra dünyaca ünlü yıldızlar konuk oluyor. 'Wetten Dass'ın, Aspendos'tan yayımlanacak 'Yaz Özel' adlı bölümüne, ilk kez Almanca konuşmayan ülkelerden de yarışmacılar katılacak. 
ZDF Program Müdürü Thomas Bellut, yarışmanın Avrupa'nın en başarılı eğlence programlarından olduğunu belirterek, "Misafir ülke Türkiye, binlerce yıllık kültürel çeşitlilik sunuyor. Bu açıdan izleyicilerimize gerçek anlamda uluslararası bir program sunacağız" dedi. 
Bellut, programın 20'den fazla ülkede gösterildiğini belirterek, "Aspendos'taki yarışmaya ülkelerinde birinci olanlar katılacak" diye konuştu. 
"Wetten Dass... " daha önce de İsviçre, Avusturya ve Fransa'dan da yayın yapmıştı. 




</TEXT>
</DOC>
