<DOC>
<DOCNO> 327169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sonyas12.html </URL>
<DATE> 2005/03/25/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Kısa ama yoğun spor, uzun süreli egzersiz kadar etkili 
</HEADLINE>
<TEXT>

     LONDRA DHA 

      GALLERLİ bilimadamları, kısa süreli ama yoğun egzersizin, uzun süreli egzersizlerle aynı sonucu verdiğini, bu nedenle cimnastik salonlarında fazladan çalışma yapmanın 'zaman kaybı' olacağını söyledi. 
     Glamorgan Üniversitesi tarafından yapılan araştırmada, form tutmak için halter çalışan erkekler iki gruba ayrılarak 8 hafta boyunca izlemeye alındı. Gruplardan biri, diğerine oranla 3 kat daha uzun süre çalışıyordu. 2 ayın sonunda yapılan incelemede, her iki taraftaki sporcuların kaslarının aynı oranda güçlendiği ve eşit miktarda yağ yaktığı tespit edildi. 
     
     NİCELİK DEĞİL NİTELİK ÖNEMLİ 
     Bu sonuçlardan yola çıkan bilim adamları, "Halen egzersize ayırdığınız sürenin 3'te 1'ini harcayarak aynı fiziksel sonuçları elde edebilirsiniz" dedi. "Nicelik değil, nitelik önemlidir" diye konuşan uzmanlar, "Yoğun tempoda çalışarak, cimnastik salonlarında daha az zaman harcayabilirsiniz" yorumunu yaptı. Halter dalında yapılan bu gözlemin sonuçlarının, diğer spor dallarında da geçerli olduğu ifade edildi. 
     
</TEXT>
</DOC>
