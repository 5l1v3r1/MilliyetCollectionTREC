<DOC>
<DOCNO> 310191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun31.html </URL>
<DATE> 2005/01/28/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Almanya, Remzi Kartal'ı Belçika'ya iade etmiyor 
</HEADLINE>
<TEXT>

     Almanya Federal Başsavcılığı, kapatılan DEP'in eski milletvekillerinden ve terör örgütü PKK KONGRA-GEL'in üst düzey isimlerinden olan Remzi Kartal'ın, Belçika'ya iadesinin gündemde olmadığını bildirdi. 
     Karlsruhe kentindeki federal başsavcılığın bir sözcüsü, Kartal'ın, yakalanmadan önce yaşadığı ülke olan Belçika'ya iadesinin söz konusu olmadığını belirtti. 
     Sözcü, Türk hükümetinden Kartal'ın iadesi konusunda henüz bir talep gelmediğini de ifade ederek, ''Bu konuda tek gelişme Nürnberg Yüksek Eyalet Mahkemesi'nin davayı Bamberg Yüksek Eyalet Mahkemesi'ne devretmesi oldu. Mahkeme, Türkiye'den bir talep gelene kadar Kartal'ın tutuklu kalıp kalmaması gerektiği konusunda karar verecek'' dedi. 
     Sözcü, Kartal'ın iadesi konusunda Türkiye'nin talebi olması durumunda Bamberg Yüksek Eyalet Mahkemesi'nin bu konuda karar alacağını, mahkemenin sınır dışı edilebileceği yönünde karar alması durumunda ise nihai kararı Alman hükümetinin vereceğini kaydetti. 
     Van'dan 1991 yılında milletvekili seçilen ve kapatılan DEP'in kurucularından olan Kartal, 1994 yılından bu yana yurtdışında yaşıyordu. Kartal, Türk hükümetinin talebi üzerine Almanya'nın Nürnberg kentinde yakalanmıştı. 
     
</TEXT>
</DOC>
