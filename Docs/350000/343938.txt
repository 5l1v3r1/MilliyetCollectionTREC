<DOC>
<DOCNO> 343938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sondun10.html </URL>
<DATE> 2005/05/19/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Almanya ve Polonya'dan Fransızlara 'evet' çağrısı... 
</HEADLINE>
<TEXT>

     Almanya ve Polonya liderleri, Fransız halkını 29 Mayısta yapılacak AB Anayasası referandumunda "evet" oyu kullanmaya çağırdı. 
     Almanya Başbakanı Gerhard Schröder, Fransa’nın Nancy kentindeki zirveden sonra düzenlenen basın toplantısında, AB üyesi tüm ülkelerin, Birliğin gelişmesi için çalışması gerektiğini belirterek, "Özellikle Fransa’ya ihtiyacımız var. Fransa, diğerlerini Avrupalılar yüz üstü bırakmama sorumluluğuna sahip" dedi. 
     Polonya Devlet Başkanı Aleksander Kwasniewski de, ülkesinin AB’deki ilk yılında başarılı olduğunu ifade ederek, "Kendim, Fransa ve hepimiz için bu Anayasal anlaşmanın AB anayasası burada 29 Mayısta kabul edilmesini umuyorum" diye konuştu. 
     Aleksander Kwasniewski, Fransa’daki referandumun, ülkesinde bu yıl sonunda yapılacak referandum için önemli bir işaret olacağına da dikkati çekti. 
     AB Anayasanın yürürlüğe girmesi için, Birlik üyesi 25 ülke tarafından kabul edilmesi gerekiyor. 
     Fransa’da önceki gün, 29 Mayısta Avrupa Anayasası için düzenlenecek referandum öncesinde yapılan kamuoyu araştırmalarında, "hayır" oranının yüzde 51 olduğu bildirilmişti. 
     
     AB ANAYASASI TEKRAR GÖRÜŞÜLMEYECEK 
     Zirvede, Almanya Başbakanı Gerhard Shröder ve Fransa Devlet Başkanı Jacques Chirac ayrıca, Fransa’da 29 Mayıstaki referandumda "hayır" oylarının fazla çıkması halinde, "AB Anayasası’nın tekrar görüşülmesinin gündeme gelmeyeceğini belirttiler. 
     Shröder, AB anayasası konusunda "B planı" fikrinin "tam bir yanılma" olduğunu kaydederek, "Bu Anayasaya sahip olacağız ya da bundan çok daha azıyla yetinmemiz gerekecek. Gerisi hayal ve spekülasyon" dedi. 
     Chirac da, devlet ve hükümet başkanlarının neredeyse tümünün, AB Anayasasını tekrar görüşmenin söz konusu olmadığını en açık şekilde ifade ettiklerini söyledi. 
     
</TEXT>
</DOC>
