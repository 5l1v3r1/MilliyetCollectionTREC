<DOC>
<DOCNO> 339421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/spor/spo08.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Papila Gülüp, geçtim 
</HEADLINE>
<TEXT>


Trabzon'un eleştirilerine hedef olan hakem Cem Papila, Fenerbahçe maçında verdiği kararların sonuna kadar arkasında olduğunu söyledi 

CEMAL ERSEN 


Fenerbahçe - Trabzonspor maçının tartışılan hakemi Cem Papila, "Verdiğim kararların sonuna kadar arkasındayım. Herkese cevap vermeye kalksam, ne avukatlık yapabilirim, ne hakemlik" şeklinde konuştu. 
Şampiyonluğu etkileyecek maçta verdiği kararlar ile gündeme oturan FIFA kokartlı hakem, maçla ilgili görüşlerini Süper Taktik'e şöyle açıkladı "İki gündür yazılıp, çizilenleri izliyorum. Hele önceki akşam televizyon programlarında seviyesizce yapılan eleştiriler canımı sıktı. Hayal kırıklığına uğradım. Ailece oturduk izledik. Gülüp geçtim. Bunlar beni motive de etti. 

'Hata tabii ki olacak' 
Hakemlikte elbette hata yapılacak. Bana 70 milyon kişi kötü hakem diyebilir. Ama kişiliğimle ilgili yorumlar yapılırsa, bu dramatik bir durumdur. Fenerbahçe maçında formsuz değildim. Son 8 haftadır yönettiğim maçlara bakarsanız zaten bu karşılaşmada görevlendirilmemin gerekçesi ortaya çıkar. Maç içinde verdiğim kararlar tamamen benim sorumluluğumda. Fenerbahçe'nin ilk golünde çizgideki yardımcı hakemim santraya koşunca ben de gol kararı verdim. Anelka'ya yapılan penaltı pozisyonuna 'Burada birşey yok' demek gülünç olur. Bunu tartışmaya bile gerek yok. Aurelio'nun ceza sahası içinde eline çarpan topta penaltı söz konusu değil. Çünkü istem dışı bir hareket ve kasıt yok. 
Benim sahada iki saniye içinde değerlendirip, karar verdiğim bir pozisyonu, 2 saatlik bir spor programında defalarca ekrana getirerek tartışmak ne kadar adaletlidir bunu kamuoyunun vicdanına bırakıyorum. Gönlüm rahat. Verdiğim kararların bugüne kadar olduğu gibi yine arkasındayım. Yönettiğimiz maçlarla ilgili takdir futbolseverlerindir. Yabancı hakem isteyenlere, Ulu Önder Atatürk en güzel cevabı yıllar önce 'Beni Türk doktorlara emanet edin' diye vermiş." 

'Bu MHK'yı kim seçti ' 

Trabzonspor cephesinin, Fenerbahçe maçının ardından MHK ve Cem Papila hakkındaki eleştirilerine Futbol Federasyonu İkinci Başkanı Hasan Doğan yanıt verdi. Doğan, "Futbol Federasyonu Genel Kurulu'nda bu MHK'nın seçilmesi için en büyük gayreti Trabzonspor göstermedi mi Şimdi neden kendi oluşturdukları MHK'dan şikayet ediyorlar. Geçmişte hakemler, nasıl ki neticeye tesir edecek hatalar yaptıkları için cezalandırıldılarsa, Fenerbahçe - Trabzonspor maçının hakemleri de cezalandırılacaklardır. Ayrıca Trabzonspor, bu sezon aleyhlerinde en az hata olan kulüptür" dedi. 


</TEXT>
</DOC>
