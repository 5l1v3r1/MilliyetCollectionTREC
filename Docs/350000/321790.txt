<DOC>
<DOCNO> 321790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun47.html </URL>
<DATE> 2005/03/08/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Frankfurt Goethe Üniversitesi İslam bilimadamları yetiştirecek 
</HEADLINE>
<TEXT>

     Diyanet İşleri Başkanlığı ile Frankfurt Goethe Üniversitesi arasında ''İslam Dini Vakıf Sözleşmesi'' imzalandı. 
     Goethe Üniversitesi'nde din adamlarının yetiştirileceği ve Diyanet İşleri Başkanlığı'nın 5 yıl destek vereceği ''İslam Dini Vakıf Sözleşmesi'' ni, üniversitenin Rektörü Prof. Dr. Rudolf Steinberg, Dr. Stefan Alkier, Diyanet İşleri Başkanlığı Daire Başkanı Doçent Dr. Ali Dere ve İslam Dini Vakfı Başkanı Prof. Dr. Mehmet Emin Köktaş imzaladı. Böylece Frankfurt Goethe Üniversitesi'nde yeni bir İslam Din Bilimi Bölümü kurulmuş oldu. 
     Rektör Steinberg, 2 yıl önce bu projeye başladıklarını belirterek, bu zaman içinde incelemelerde bulunduklarını ve bugün de projeyi imzaladıklarını söyledi. 
     İslam Dini Vakfı Başkanı Prof. Dr. Mehmet Emin Köktaş da yaptığı konuşmada, Diyanet İşleri olarak bu projeye büyük önem verdiklerine dikkat çekerek, 5 yıl süreyle destek vereceklerini ifade etti. 
     Köktaş, ''Üniversitede İslam Din Bilimi Bölümü kuruldu. Bundan sonra artık üniversitede din adamları yetiştirilecek. Kayıtlar 1 Nisan'a kadar devam edecek. Alman üniversitesine girmek için hangi şartlar aranıyorsa, bizim bölümümüze girebilmenin şartları da aynı olacak. Bundan sonra kaliteli din adamları yetiştirilecek'' dedi. 
     
</TEXT>
</DOC>
