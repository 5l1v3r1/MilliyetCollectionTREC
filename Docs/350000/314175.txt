<DOC>
<DOCNO> 314175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonspo09.html </URL>
<DATE> 2005/02/10/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
D'haene Şenol Güneş'in diğer teknik adamlardan farklılığı var 
</HEADLINE>
<TEXT>

     Birinci Süper Futbol Ligi'nde hafta sonunda Akçaabat Sebatspor karşısında attığı golle takımına 3 puan kazandıran Belçikalı oyuncu Karel D'Haene, bundan büyük mutluluk duyduğunu söyledi. 
     D'Haene, AA muhabirine yaptığı açıklamada, gol atmanın insana büyük mutluluk hissi kazandırdığını belirterek, ''Trabzonspor'da ilk golümü attım. Kendimi çok iyi hissediyorum. Bu golün 3 puan getirdiği içinde ayrıca mutluyum. Çünkü çok zor ve önemli bir maçtı'' dedi. 
     Aldıkları galibiyetle Fenerbahçe ile aralarındaki puan farkının 4'e indiğini de kaydeden D'Haene, ''4 puanlık fark çok önemli bir fark değil. Her zaman yakalayabileceğimiz, geçebileceğimiz bir fark. 15 maç daha var ve bu da uzun bir süre. Şampiyonluğu kovalamaya devam edeceğiz'' diye konuştu. 
     
     GÜNEŞ'İN FARKI 
     D'Hane, teknik direktör Şenol Güneş'in diğer teknik adamlardan farklılıklarının bulunduğunu söyledi. 
     Güneş'in bordo-mavili takıma kısa bir süre önce geldiğini dile getiren D'Haene, şöyle devam etti 
     ''Şenol hocanın antrenman uygulamaları çok farklı. Bize daha fazla sorumluluk veriyor ve bu da çok doğru bir karar. Çünkü hepimiz yetişkin insanlarız. Diğer antrenörlerden farkı, taktiksel anlamlarda da mevcut. Örneğin şu an topla beraber oynarken, ne yapmamız gerektiğini daha fazla çalışıyoruz. Daha önce topsuz oyunla ilgili çok fazla antrenman yapıyorduk. Her şey çok iyi gidiyor.'' 
     
     BELÇİKALI OYUNCULARIN GİDİŞİ 
     Belçikalı futbolcuların takımdan ayrılışına üzüldüğünü, ancak bundan etkilenmediğini ifade eden D'Haene, şöyle konuştu 
     ''Hepsi iyi arkadaşımdı. Gitmelerine üzüldüm, ancak çok etkilendim diyemem. Burada da çok arkadaşım var benim. Somers, çok uzun süre burada oynadı. Bir kulüpte hayat boyunca oynayacaksınız diye bir şey yok. Tercihini başka yerden yana kullandı, ama Thijs için farklı olaylar oldu. Thijs'in antrenör sorunları oldu. Sisteme uyum sağlayamadı. Şimdi Almanya'ya gitti, çok daha mutlu. Çok daha başarılı.'' D'Haene savunmaya yapılan eleştirilere saygı duyduğunu, ancak dikkate almadığını kaydederek, ''4 hücum, 2 orta saha, 4'de defans oyuncusuyla oynuyoruz ve böylelikle son haftalarda defansa çok iş düşebiliyor. Çünkü baskı altında oynuyoruz. Ben ise her zaman yanımda aynı kişiyle oynamak isterim. Farklı kişi olduğu zaman uyum sorunu olabiliyor. Ancak bu konudaki kararı teknik heyet veriyor'' dedi. 
     
     ''YÖNETİMİN ZAM TALEBİ OLMADI'' 
     Kendisine yönetim kurulu tarafından bir zam talebi yapılmadığını da belirten D'Haene, ''Benim için bir zam talebi olduğu ve bunu kabul etmediğim yazıldı. Böyle bir şey yok. Yönetimden ne kimseyi gördüm ne kimseyle konuştum. Mantıklı düşündüğümüz zaman birisi fazla para vermek istediği zaman bunu reddetmek bir aptallık olur. Böyle bir şey olmadı'' diye konuştu. 
     
     FUTBOL HAYATI 
     Sözleşmesinin bitiminin ardından ilerisi için bir karar vermesinin şimdiden güç olduğunu kaydeden D'Haene, ''Günlerin ne getireceğine bakmamız lazım. Tabii her oyuncunun bir hayali vardır. Özellikle İspanya'da oynamayı çok istiyorum. Başka ülkelerde var, Almanya, Hollanda gibi. Tabii ki bunlar kolay değil. Şu anki günü yaşayıp ileriye bakmak lazım'' dedi. 
     D'Haene, Türkiye'de şu ana dek maçlarda en çok İlhan Mansız karşısında zorlandığını da sözlerine ekledi. 
     
</TEXT>
</DOC>
