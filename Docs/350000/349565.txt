<DOC>
<DOCNO> 349565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/spor/bbas.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hedefte sapma yok' 
</HEADLINE>
<TEXT>


Ülkerspor Başkanı Ali Doğan, "yeniden yapılanma" sürecinin hedef küçültme olarak algılanmaması gerektiğini söyledi, "Genç, dinamik ve başarıya aç bir ekip oluşturacağız. Yine iddialıyız" dedi 



Ülkerspor Başkanı Ali Doğan, kulüp içinde gerçekleştirdikleri "yeniden yapılanma" sürecinin yanlış anlaşıldığını belirterek, "hedeflerimizde küçülme yok, aksine daha büyük hedeflere yelken açıyoruz" dedi. 
Doğan, yeni dönemde çok daha iddialı, savaşçı, genç, dinamik ve kolay tatmin olmayan, "başarıya aç" bir ekip oluşturacaklarını ifade ederek şöyle konuştu 
"Hiçbir iddiamızdan vazgeçmiş değiliz. Ama kendi sistemimizi ve yönetimimizi yeniden oluşturuyoruz. Sınırlı ya da belli bir bütçe gibi bir düşüncemiz yok. Ülkerspor yeniden bir mücadeleye giriyor. Gelecek dönemde çok daha iddialı, savaşçı, genç, dinamik, kolay tatmin olmayan, başarıya aç bir ekip oluşturacağız. Bu anlamda mevcut bütçeyi iyi, yerli yerinde kullanmak da çok önemli. İyi hedefler, iyi tesbitler yapmak zorundayız. Dolayısıyla hedeflerden vazgeçmiyor, aksine daha büyük başarıları hedefliyoruz." 
Genel Menajer Hakan Artış da takımın dağılması gibi bir durumun söz konusu olmadığını belirterek, "Kimsenin bir yere gittiği yok. Herkes yerli yerinde duruyor. Mukavelesi dolanlarla konuşuyoruz. Abartılacak hiçbir şey yok. Ülkerspor her zaman zirveye oynamıştır ve bundan böyle de oynamaya devam edecektir" dedi. 

'Avrupa'da başarı zor' 

Milli Takım Genel Menajeri Doğan Hakyemez, Ülker'in yaşadığı değişim sürecini "endişe verici" olarak niteledi. Turuncu - Yeşilli kulüpte yıllarca menajer olarak hizmet veren Hakyemez, basketbol camiasında dolaşan dedikoduların rahatsız edici olduğunu ifade ederek, "Eğer Ülker'de gerçekten 'küçülme' gibi birşey yaşanıyorsa bu gerçekten üzücü. Sanırım bunda senelerdir final - four'un ucundan dönmenin, Avrupa'da başarılı olamamanın etkisi olmuştur. Türkiye'de başarılı olmak için belki küçük bir bütçe yeterli gelebilir ama bu düşünce yapısı ile Avrupa'da başarılı olmak çok zor. Umarım duyduklarımız sadece dedikodudan ibarettir" dedi. 

Varda affedilmedi 

Beşiktaş Yönetimi, Basketbol Ligi Play - Off final serisinde Efes Pilsen ile oynanan üçüncü maçın üçüncü çeyreğinde oyundan alınışını abartılı bir biçimde protesto eden Sırp pivot Ratko Varda'nın "gözünün yaşına" bakmadı. 
Üçüncü çeyreğin son bölümünde kenara alındığı sırada formasını yere atan ve ardından soyunma odasına giden Varda, Şube sorumlusu Şenol Demirağ'ın araya girmesiyle salona geri dönmüş, dördüncü periyotta yeniden oyuna dahil olmuştu. 
Yönetim Kurulu toplantısına dün mektup yollayan ve defalarca özür dileyen Varda, buna karşın af çıkmayınca ülkesine döndü. Siyah - Beyazlı yöneticiler, Varda'nın Beşiktaş formasını yere atmasının affedilemez olduğunu belirterek, "Forma, şampiyonluktan daha kutsaldır" dediler. 

12 Dev Adam İtalya yolcusu 

2005 Akdeniz Oyunları'na ve Avrupa Basketbol Şampiyonası'na hazırlanan A Milli Basketbol Takımımız, bugün dörtlü turnuvaya katılmak üzere İtalya'ya gidecek. İtalya'nın Başkenti Roma'da düzenlenecek turnuvada sırasıyla Yunanistan, İtalya ve Tunus ile karşılaşacak olan 12 Dev Adam, daha sonra Türkiye'ye dönecek. Milliler, 23 Haziran'da da Akdeniz Oyunları'na katılacak. 


</TEXT>
</DOC>
