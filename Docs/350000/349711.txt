<DOC>
<DOCNO> 349711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonsiy09.html </URL>
<DATE> 2005/06/07/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Türkiye, 2005 İnsan Ticareti Raporu'nda bir üst gruba yükseltildi 
</HEADLINE>
<TEXT>

     Türkiye, ABD Dışişleri Bakanlığı’nın "2005 Yılı İnsan Ticareti Raporu"nda insan ticaretini ortadan kaldırmak üzere yoğun çalışmalar içinde bulunan ülkelerin yer aldığı gruba yükseltildi. 
     Dışişleri Bakanlığı’nın duyurusunda, Türkiye’nin, 3 Haziran 2005 tarihinde açıklanan raporda, insan ticaretini kaldırmak üzere asgari tüm standartların tamamını henüz karşılamasa bile bu yönde yoğun çalışmalar içinde bulunan ülkelerin yer aldığı "İkinci Grup"a yükseltildiği bildirildi. 
     ABD Dışişleri Bakanlığı’nın, "ABD İnsan Ticareti ve Mağdurları Yasası" uyarınca Kongreye sunduğu "2004 Yılı İnsan Ticareti Raporu"nda Türkiye, rapora dördüncü kategori olarak eklenen "İkinci Grup-İzleme Listesi"ne dahil edilmişti. 
     İkinci Grup-İzleme Listesi, insan ticaretini kaldırmak üzere asgari tüm standartlara uymayan ancak bu konuda önemli çabalar harcayan ülkelerden insan ticareti mağduru sayısının önemli ölçüde yükseldiği veya insan ticaretiyle mücadele çabalarında önceki yıla oranla düşüş görülen veya gelecekte kaydedilecek gelişmeler konusunda taahhütlerde bulunan ülkeleri kapsıyor. 
     Bakanlık duyurusunda, Türkiye’nin İkinci Grup-İzleme Listesi’nden bir üst gruba taşınmasının, bir yıldır insan ticaretiyle mücadele alanında hayata geçirilmekte olan yoğun çalışmalar sonucunda gerçekleştiği belirtildi. 
     Söz konusu çalışmalar kapsamında, insan ticareti mağdurlarına hizmet vermek amacıyla "157" acil yardım ve ihbar telefon hattının faaliyete geçirildiği bildirilen duyuruda, bu hattın duyurulmasını teminen, hazırlanan bilgi broşürlerinin sınır kapılarında dağıtımına başlandığı, kolluk kuvvetleri ve adli makamlara yönelik eğitimlerin yoğunlaştırılarak, mağdur tespiti ve kurtarılmasında önemli başarılar elde edildiği de belirtildi. 
     
</TEXT>
</DOC>
