<DOC>
<DOCNO> 329232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sondun28.html </URL>
<DATE> 2005/04/01/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Almanya'da vize skandalında son perde... 
</HEADLINE>
<TEXT>

     Alman Sosyal Demokrat Partisi SPD , bazı Doğu Avrupa ülkelerindeki Alman büyükelçiliklerinde ortaya çıkan vize usulsüzlüklerini araştıran komisyonda, Hür Demokrat Partili FDP eski Dışişleri Bakanı Klaus Kinkel ile Hıristiyan Demokrat Birlik Partili CDU eski Federal İçişleri Bakanı Manfred Kanther'in de ifade vermesini istiyor. 
     Araştırma Komisyonu'nun SPD'li üyesi Olaf Scholz, bugün başkent Berlin'de düzenlediği basın toplantısında, Kinkel ile Kanther'in Haziran ayı ortalarından itibaren ifade vermelerinin söz konusu olabileceğini söyledi. 
     Scholz, oturumları basına kapalı olarak yapılan Araştırma Komisyonu'nda 25 Nisanda ifade vermesi kararlaştırılan Dışişleri Bakanı Joschka Fischer'in, burada yapacağı açıklamanın televizyon tarafından yayınlanmasını da desteklediklerini kaydetti. Scholz, bu konuda Fischer'in ayrıca açıklama yapacağını, bu nedenle daha fazla ayrıntıya girmek istemediğini belirtti. 
     Partiler tarafından Araştırma Komisyonu'nda dün varılan uzlaşma uyarınca, vize usulsüzlüklerinin olduğu dönemde vize genelgesini hazırlayan eski Devlet Bakanı Ludger Volmer de 21 Nisanda ifade verecek. 
     
</TEXT>
</DOC>
