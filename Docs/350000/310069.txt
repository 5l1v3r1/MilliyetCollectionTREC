<DOC>
<DOCNO> 310069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/dunya/adun.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bedelini öderler' 
</HEADLINE>
<TEXT>


Başbakan Erdoğan, Kerkük'te Kürtler lehine olan son gelişmelerle ilgili olarak ABD ve BM'yi uyardı. Erdoğan, Irak'ın geleceği hakkında karamsar konuştu 

ANKARA, İSTANBUL Milliyet 


Başbakan Recep Tayyip Erdoğan, Kerkük'te atılacak yanlış bir adımın Irak'ın geleceğini olumsuz etkileyeceğini belirterek, ABD, BM ve koalisyon güçlerinin böyle bir yanlışa göz yumması halinde gelecekteki olumsuz faturanın bedelini ödemek zorunda kalacaklarını söyledi. 
Dünya Ekonomik Forumu'na katılmak için dün İsviçre'nin Davos kasabasına giden Erdoğan, Kerkük konusundaki hassasiyetlerini başta ABD Başkanı George W. Bush ve Yardımcısı Dick Cheney olmak üzere ABD'li yetkililere ve koalisyon güçlerine söylediklerini kaydetti. Erdoğan sözlerini şöyle sürdürdü 
"Burada hassasiyetimiz var dedik. Kerkük'te atılacak yanlış bir adım, Irak'ta geleceğe yönelik barışı olumsuz istikamette etkiler. Buradaki olumsuz bir yapılanmaya BM, ABD ve diğer koalisyon güçleri asla müsaade etmemelidir. Eğer böyle bir yanlışa göz yumacak olurlarsa, gelecekteki olumsuz bir faturanın bedelini de onlar ödemek durumunda kalır." 
Erdoğan, Davos'ta Rinaldi Otel'de yabancı basın mensuplarının sorularını yanıtlarken, "Kerkük'teki gelişmeler olumlu gelişmeler değildir. Burada bir taşımacılık Kürt göçü söz konusudur. Bu, Irak'ın geleceği açısından olumsuz bir gelişmenin bana göre ilk işaretleridir" dedi. 

Demokratik olmayacak 
Irak'ta Şiilerin parlamento çoğunluğu sağlayacağı seçim sonuçlarının ülkeyi nasıl etkileyeceğine ilişkin soru üzerine Erdoğan, bu ay sonu yapılacak seçimi "tam demokratik bir seçim" olarak nitelemenin mümkün olamayacağını ifade ederek, şöyle devam etti "Olsa olsa bu demokrasiye geçiş için bir seçim olarak değerlendirilebilir." Erdoğan, özellikle seçim kütüklerinin hazırlanması, ancak daha sonra başarılamadığı için karnelerle seçmen kütüklerinin oluşmasının, daha başlangıçta bu süreci olumsuz etkilediğini anlattı. Erdoğan, şu anda Irak'ın adeta "terörün arenası" haline geldiğini de belirterek, "Şu andaki görüntü Irak'taki seçimlerden sonra terör azalacağa benzemiyor" diye konuştu. 
Başbakan, ABD'nin İran'a güç kullanması durumunda Türkiye'nin tavrının ne olacağını soran gazeteciye, "Şu anda olmayan, hatta diplomatik noktadan bize ulaşmayan bir tespiti değerlendirmemiz yanlış olur" karşılığını verdi. 


</TEXT>
</DOC>
