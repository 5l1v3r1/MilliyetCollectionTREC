<DOC>
<DOCNO> 330998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/yazar/bila.html </URL>
<DATE> 2005/04/07/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ankara Talabani'den memnun 
</HEADLINE>
<TEXT>


Kürdistan Yurtseverler Birliği KYB lideri Celal Talabani, Irak Devlet Başkanlığı'na seçildi. Yeni Irak Meclisi, bir uzlaşma sonucu Talabani'yi seçti. 
Talabani'nin Irak Devlet Başkanı olması, kuşkusuz, Iraklı Kürtler için tarihi bir önem taşıyor. Talabani, sadece Irak'ta değil, bütün Arap dünyasında Arap olmayan ilk devlet başkanı oldu. 
Bu, Ankara açısından bir sürpriz değildi. Irak Özel Temsilcisi Osman Korutürk'ün 24 Şubat'ta yaptığı ziyarette Talabani'nin devlet başkanı olacağının güçlü işaretleri vardı. Korutürk'ün ziyareti de Ankara'nın buna karşı olmadığı anlamı taşıyordu. 
Talabani'nin devlet başkanlığı Türkiye açısından ne anlam taşıyor Ankara, Talabani'nin Irak Devlet Başkanlığı'na seçilmesine nasıl bakıyor 
Türkiye'nin Irak Özel Temsilcisi Büyükelçi Osman Korutürk'ün de dün ifade ettiği gibi, Ankara'da ilgili bütün kurumların Talabani'nin seçilmesine bakışı olumlu. Ankara bu gelişmeden rahatsız değil. 

Olumlu bakış 
Bu memnuniyetin gerekçeleri aynı çevrelerce şöyle sıralanıyor 
1 Türkiye'nin Irak'ın yeniden yapılandırılması sürecinde esas aldığı yaklaşım ülkenin bütünlüğünün korunması ve liderlerinin demokratik biçimde Irak halkı tarafından seçilmesiydi. Talabani'nin devlet başkanlığıyla sonuçlanan süreç bu yaklaşıma uygun gelişti. Irak'ın yapılandırılmasını seçilmiş parlamento yürütecek. Talabani'yi bu parlamento seçti.2 Cumhurbaşkanı, ülkenin birliğini, bütünlüğünü temsil eder. Talabani'nin cumhurbaşkanı olarak görevi de bunu gözetmek olacaktır. Irak'ın birlik ve bütünlüğüne bu ülkenin önemli unsurlarından biri olarak Kürtler de katkıda bulunacaktır.3 Talabani, Türkiye'nin iyi tanıdığı bir isimdir.4 Türkiye, Irak'ta demokrasinin yerleşmesi ve gelişmesi sürecine bugüne kadar olduğu gibi bundan sonra da katkıda bulunmaya devam edecektir. 
Bu resmi ifadeleri biraz daha açmak gerekirse, şu söylenebilir 

Ankara'nın kaygısı 
Türkiye'nin Irak'ın toprak bütünlüğünün ve siyasi birliğinin korunmasını özenle savunmasının nedenini Kuzey Irak'ta bağımsız bir Kürt devleti ilan edilmesi kaygısı oluşturuyor. Kürt liderler, özellikle de Barzani, gönüllerinde yatan asıl hedefin bu olduğunu ve ileride bunun mutlaka gerçekleşeceğini değişik zamanlarda ve zeminlerde dile getirdi. Kuzey Irak'ta fiilen bir devlet oluşumu da gerçekleşti. Şimdiki aşamada bu oluşumun özerk bölge veya federe devlet unsuru düzeyinde tutulacağı biliniyor. 
Talabani'nin Irak'a devlet başkanı olmasıyla, Kürtlerin ayrılma ve bağımsız devlet ilan etme niyetlerini donduracakları, ülkenin bütününde etkin olma hedefini öne alacakları değerlendirmesi yapılıyor. Talabani'nin başkanlığında, Irak'ın yeni anayasası hazırlanırken bütünlüğü güçlendirici hükümlere ağırlık verileceği bekleniyor. 
Yine Türkiye'nin çok önemsediği Kerkük konusunda, Talabani'nin Irak'ın tümünden sorumlu olarak, Türkiye'nin beklentilerine uygun biçimde özel statüye kavuşturulmasını kolaylaştıracağı tahmini yapılıyor. 
Ankara, Talabani'nin devlet başkanlığı döneminde de bu iki konuyu yakından izlemeyi sürdürecek. 

Hamle yapabilir 
Kuşku yok ki, Irak'ta dikkate alınması gereken önemli unsurların başında ABD geliyor. Talabani'yi Irak'ın başına geçiren sürecin mimarı ve en güçlü aktörü Washington. Talabani'nin bu desteği arkasında buldukça Ankara'ya karşı hamleler yapması da mümkün. 
Gelişmeleri, Ankara, Washington ve Talabani başkanlığındaki Bağdat arasındaki ilişkiler belirleyecek... 



</TEXT>
</DOC>
