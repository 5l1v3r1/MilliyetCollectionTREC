<DOC>
<DOCNO> 305475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonsiy23.html </URL>
<DATE> 2005/01/11/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Abizaid - Gül görüşmesinin ana gündem maddesi Irak 
</HEADLINE>
<TEXT>

     ABD Merkez Kuvvetler Komutanı Orgeneral John Abizaid, Dışişleri Bakanı ve Başbakan Yardımcısı Abdullah Gül ile görüşmesinde, İncirlik üssünün mevcut BM kararları çerçevesinde lojistik amaçlarla kullanımından duyduğu memnuniyeti dile getirerek, bu kullanımın sürmesini beklediklerini ifade etti. 
     Diplomatik kaynaklar, Abizaid'in, Gül ile görüşmesinde, İncirlik üssüne ilişkin yeni bir talep iletmediğini ve mevcut işbirliğinin sürmesine yönelik temennisini aktardığını kaydettiler. 
     Türk tarafının da Abizaid'in bu sözlerine karşılık İncirlik üssünün mevcut BM kararları çerçevesinde kullanımının söz konusu olduğuna dikkat çekerek, bu işbirliğinin devam edeceğini söylediği öğrenildi. 
     Edinilen bilgiye göre, Abizaid-Gül görüşmesinde ağırlıklı olarak Irak konusu ele alındı. İki taraf da Irak'ta istikrar sağlanması için siyasi sürece ağırlık verilmesinin önemi üzerinde dururken, Türk tarafı, seçimlere tüm grupların katılımının çok önemli olduğunu vurguladı. Türk tarafı ayrıca, Sünni kesimin seçim sürecinde kendini dışlanmış hissetmemesi gereğine işaret etti. 
     Dışişleri Bakanı Gül ayrıca, Kürt grupların Kerkük'ün demografik yapısını değiştirmeye yönelik girişimlerinden duyulan rahatsızlığı aktardı. Görüşmede, terör örgütü PKK ile mücadele konusunda ABD'nin verdiği sözler de hatırlatıldı. Diplomatik kaynaklar, Abizaid'in, sözlerinin arkasında olduklarını ve PKK ile mücadele edilmesinin kendileri için de bir gereklilik olduğunu belirttiğini kaydettiler. 
     Abizaid'in, Türkiye'nin Afganistan'da sürdürdüğü işbirliğinden duyulan memnuniyeti dile getirdiği ve bu çerçevede ISAF'ın komutasının Türkiye tarafından devralınmasından memnuniyet duyduğunu söylediği öğrenildi. 
     
</TEXT>
</DOC>
