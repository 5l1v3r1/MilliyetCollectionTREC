<DOC>
<DOCNO> 321181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/spor/ymese.html </URL>
<DATE> 2005/03/06/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Fransız Kartal 
</HEADLINE>
<TEXT>



Yiğidi öldürüp hakkını vereceksin. Haftanın derbisinde futbolun tüm ögelerini yerine getiren, pozisyon üreten, gol atan ve çok kaçıran Galatasaray'dı. Düşünün, 26 dakika 10 kişi kalan Galatasaray'dı. Bu süreçte Beşiktaş'a pozisyon vermeyen yine Galatasaray'dı. Bu maç sabaha kadar oynansaydı yine Galatasaray kazanırdı. 
Neden mi 
Beşiktaş'ı son haftalarda bu kadar kötü izlemedim de ondan Beşiktaş, kaybedilecek hiçbir şeyi olmamasına karşın Necati'nin atılmasına kadar korkak oynayan taraftı. Koskoca Beşiktaş futbol oynamaktan çok rakibini adam adama durdurmayı hedefledi. Sanırsınız ki, 10 kişi markaj yapıyor 
Galatasaray, kazanmak için her şeyi yaptı. Hakan Şükür'ün golüne kadar inanılmaz kurtarışlar yapan ve farkı önleyen Cordoba, yediği golde müthiş hatalıydı. Elbette bu golün hazırlanışı sırasında muhabbete dalan İbrahim Üzülmez ve Çağdaş'ın da hatası büyüktü. 
Gelelim asıl kafama takılan olaya... Ribery diye inanılmaz bir futbolcu izledim. Adam yılan gibi... Kartal'ın sol kanadını çökertti, Siyah - Beyazlı futbolcular onu durdurmakta güçlük çekti. Baktılar ki durmuyor, sakatladılar 
Bir Ribery'ye bakın, bir de Beşiktaş'ın yabancılarına Sinan Engin ve Feyyaz Uçar, Del Bosque'ye Ribery'yi önerdiler ama "kontenjan dolu" diye alamadılar Eee kaçan balık büyük oluyor beyler 

Hagi'nin şovu 
Haftanın derbisinde biri kırmızı olmak üzere toplam dokuz kart çıktı. Bunların yedisini Beşiktaş gördü. Bu yedi kart Beşiktaş'ın ne denli gergin, ne denli kötü oynadığının en büyük belgesidir. 
Gelelim Hagi'ye... Adamın geçmişine, kariyerine ve de futbolculuğa bir lafımız yok. Ne var ki, kenarda onu izlerken doğrusu ben bile sinirlendim. Yerinde durmuyor, şov yapıyor Oyuncusuna bağırıyor, orta hakeme kızıyor, dördüncü hakemle tartışıyor, olmadı top toplayıcıyı kovalıyor Tam bir stres küpü. Maçın bu denli gergin geçmesinde hafta içinde asıl işini unutarak garip açıklamalar yapan ve maç içindeki sorumsuzluklarıyla dikkat çeken Hagi'ydi. 
Büyük futbolcu olmak başka, iyi hoca olmak başka... Hagi'nin, Ayhan'ı oyundan almasına da çok şaşırdım. Çıktığı ana kadar Ayhan, abartmak gibi olmasın Ribery'den sonra maçın en iyi oynayandı bizce... 


</TEXT>
</DOC>
