<DOC>
<DOCNO> 300465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/yazar/uras.html </URL>
<DATE> 2004/12/24/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İzmir 'kıpır kıpır' 
</HEADLINE>
<TEXT>


İzmir uykudan uyanmaya başlamış görünüyor. İzmir'in çevresinde 21 organize sanayi bölgesi var. Sanayi bölgesi demek fabrika demek. İş demek, aş demek. 
Dün Milliyet'in Ege Bölge Temsilcisi Bülent Zarif ve Milliyet'in günlük Ege eki yazarı Deniz Sipahi ile İzmir çevresindeki organize sanayi bölgelerindeki bazı tesisleri gezdik. 
Ege Bölgesi'ndeki gelişmeleri yakından izleyen Deniz Sipahi'den öğrendiğime göre İzmir, ihracatımızın yüzde 16'sını gerçekleştiren bir ekonomik büyüklüğe ulaşmış. Yabancı sermayeli teşvikli yatırımların yüzde 12'si Ege Bölgesi'ne yönelmiş. Bu payın yüzde 20'lere çıkması bekleniyormuş. Son dört yılda Türkiye'ye giren yabancı sermayede en büyük payı Ege Bölgesi almış. İngiliz Tesco Kipa'yı, Danimarkalı Carlsberg Tuborg'u, İtalyan Cementir Çimentaş'ı, Belçikalı Deceunick, Ege Pen'i satın almış. Deceunick daha sonra Sabancılar'ın Winsa'sına da sahip olmuş. 
Daha önce Çin'e gitmek isteyen İngiliz deri grubu West York Shire Fellmongers Menemen Deri Serbest Bölgesi'nde yatırım yapmak için Alkan Deri'yle anlaşmış. Selçuk Gıda, Fransız Bigaro'yla Ödemiş'te, Alman Real Union Kütahya Organize Sanayi Bölgesi'nde, Avusturyalı Mayr Menlnhof Graphia Tire'de yatırım yapıyormuş. Özdoğan Plastik, İtalyan Sirea'yla ortaklık kurmuş. Pınar Süt ile Fransız Alsece işbirliğine gidiyormuş. 
Milliyet'in pazar günleri gazeteyle birlikte okuyucularına sunduğu "Kariyerim" ekinin tanıtım için geçen çarşamba akşamı İzmir'de düzenlenen toplantıdan sonra İzmir'in önde gelen işadamları ve sanayicileriyle yemek yedik. İzmir'deki gelişmeleri konuştuk. Ailesi üç yüz yıl önce Fransa'dan İzmir'e gelerek Bornova'ya yerleşen ve üç yüz yıllık aile evinde yaşamını sürdüren Lucien Arkas, Türk ihraç ürünlerini Avrupa'ya taşıyan en büyük grup oldu. Yirmiye yaklaşan deniz filosu ve de 300 dolayındaki TIR filosuyla ihracata dönük konteyner taşımacılığının yüzde 50'sinden fazlasını yapar hale geldi. Toplam ihracatımızın bu yıl yüzde 20'sine, konteyner taşımacılığının yüzde 30'una yakınını gerçekleştirmesi beklenen İzmir'in en önemli sorunu liman. 
Alsancak Limanı'nın zemini dolduğu için büyük tonajlı gemiler İzmir'de yükleme boşaltma yapamıyor. İzmir liman işini Pire'ye kaptırmış. Büyük tonajlı gemiler Pire Limanı'na giriyor, oradan İzmir'e aktarma yük getiriliyor veya küçük tonajlı geminin Alsancak Limanı'nda yüklediği mallar Pire'de büyük tonajlı gemilere aktarılıyor. Alsancak Limanı'nın dip taraması on yıldır tartışılan bir konu. Devletimiz 100 - 150 milyon dolar ödenek ayıramadığından bu yapılamıyor. 
Lucien Arkas, Ege şehirleri için limanın hayati önem taşıdığını hatırlatıyor. Diyor ki, tarihte Efes ve Truva şehirleri Ege'nin liman şehirleri olarak büyümüştü. Ama limanları dolduktan, liman şehri olma özelliklerini kaybettikten sonra birer harabe oldular. Lucien Arkas İzmir Körfezi'nin uygun görülecek bir yerinde bir liman inşa etmek için devletten izin istemiş. Otuz kırk kapı dolaşmış. Çevre şartlarını dikkate alarak kıyıdan 3 km uzakta ada limanı yapmayı bile önermiş. Ama yaklaşık 300 milyon dolarlık bu proje için izin alamamış. 
Öğrendiğim bu güzel şeyleri okuyucularımla paylaşmak istedim. 



</TEXT>
</DOC>
