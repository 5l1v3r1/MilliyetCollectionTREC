<DOC>
<DOCNO> 325937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy28.html </URL>
<DATE> 2005/03/22/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Yeni TCK'da değişiklik teklifi Komisyon'da kabul edildi 
</HEADLINE>
<TEXT>

     1 Nisan'da yürürlüğe girecek yeni Türk Ceza Kanunu'nda TCK değişiklik yapılmasını öngören teklif, TBMM Adalet Komisyonu'nda kabul edildi. 
     Komisyon, teklif üzerindeki çalışmalarını alt komisyon metni üzerinde yaptı ve TCK'da değişiklik içeren diğer teklifleri de görüştü. 
     Kabul edilen değişiklikle TCK'nın 85. maddesinde düzenlenen taksirle ölüm ve yaralamaya neden olma suçunun alt cezası, 3 yıldan 2 yıla çekildi. 
     TCK'nın ''kasten yaralama'' başlıklı 86. maddesindeki ''2 yıldan 5 yıla kadar hapis cezasına hükmolunur'' ibaresi, ''şikayet aranmaksızın verilecek ceza yarı oranında artırılır'' şeklinde benimsendi. 
     Çocuklar üzerinde bilimsel deneyin hiçbir surette yapılamayacağını içeren hüküm değiştiriliyor. Buna göre, yapılan deneyler sonucunda ulaşılan bilimsel verilerin, varılmak istenen hedefe ulaşmak açısından bunların çocuklar üzerinde yapılmasının gerekli olması şartı aranacak. Ayrıca, rıza açıklama yeteneğine sahip çocuğun kendi rızasının yanı sıra ana ve babasının veya vasisinin yazılı muvafakatinin alınması gerekecek. Deneye izin verecek kurullarda çocuk hastalıkları uzmanı bulunacak. 
     TCK'nın konut dokunulmazlığının ihlali ile ilgili 116. maddesinin kapsamına işyeri de alınırken, bu fiilin şikayete bağlı olması hükmü getiriliyor. 
     TCK'nın 165. maddesinde yapılan değişiklikle bir suçun işlenmesiyle elde edilen eşyayı ilerek satın alan veya kabul eden kişiye 6 aydan 3 yıla kadar hapis ve bin güne kadar adli para cezası verilmesi benimsendi. 
     TCK'nın ''imar kirliliğine neden olma''yı düzenleyen 184. maddesinde yapılan değişiklikle yapı kullanma izni alınmamış binalarda herhangi bir sınai faaliyetin icrasına müsaade eden kişinin, 2 yıldan 5 yıla kadar hapis cezasına çarptırılmasına izin veren hüküm ise maddeden çıkarıldı. 
     TCK'nın ''ihaleye fesat karıştırma'' başlıklı 235. maddesinde yer alan ihalelerle ilgili suçları düzenleyen hükümlere ''yapım ihaleleri'' de ekleniyor. 
     Yağma, irtikap, resmi evrakta sahtecilik ve nitelikli dolandırıcılık suçları ile ağırlaştırılmış müebbet hapis, müebbet hapis ve on yıldan fazla hapis cezalarını gerektiren suçlarla ilgili davalara da ağır ceza mahkemelerinin bakması öngörülüyor. 
     Tababet ve Şuabatı Sanatlarının Tarzı İcrasına Dair Kanun'da değişiklik de içeren teklifte, kişisel çıkar amacı olmasa bile diplomasız olarak diş hekimliği mesleğine ilişkin herhangi bir muayene veya müdahale yapan, diş hekimleri klinik hizmetleriyle ilgili işyeri açanlara verilen 3 yıldan 5 yıla kadar hapis cezası, 1 yıldan 3 yıla kadar olarak değiştirilirken, on bin güne kadar adli para cezası verilmesi de öngörülüyor. 
     
     ''TOPLUM PSİKOLOJİSİNİ BOZAR'' 
     Komisyon'da, TCK'nın ''takdiri indirim nedenlerini'' düzenleyen maddede indirim oranının altıda bir yerine beşte bire kadar indirilmesini öngören teklif reddedilirken trafik suçuna verilecek cezayı düzenleyen taksirle ölüm veya yaralanmaya neden olmayı düzenleyen maddede, cezanın alt sınırının düşürülmek istenmesi uzun tartışmalara neden oldu. 
     CHP Antalya Milletvekili Feridun Fikret Baloğlu, Yeni TCK'nın sistematiğinin terk edilmek istendiğini savunarak, taksirle işlenen suçlara verilecek cezanın düşürülmesinin toplum psikolojisini bozacağını söyledi. 
     Türkiye'de bayramlarda yoğunlaşan trafik kazaları konusunda toplumun duyarlı olduğuna işaret eden Baloğlu, yapılmak istenen değişikliğin, Meclis ve milletvekillerini toplumsal tepki altında bırakacağını vurguladı. 
     Tartışmalar sonucunda AK Parti Kahramanmaraş Milletvekili Mehmet Yılmazcan'ın verdiği önergeyle taksirli suçlarda ölüm ve yaralama suçlarındaki cezanın alt sınırı 3 yerine 2 yıla çekildi. 
     
     ''TECAVÜZE UĞRAYAN MAHALLE KIZI...'' 
     İmar kirliliğine neden olmayı düzenleyen 184. maddede ''yapı kullanma izni alınmamış binalarda herhangi bir sınai faaliyetin icrasına müsaade eden kişinin 2 yıldan 5 yıla kadar hapis cezası ile cezalandırılması'' hükmünün metinden çıkarılmasını savunan AK Parti'li üyelere, CHP'liler karşı çıktı. 
     CHP Artvin Milletvekili Yüksel Çorbacıoğlu, ''Örnek ağır kaçabilir mahallemizin kızına tecavüz ediliyor, kızı tecavüzcüsüyle evlendirerek mahallenin namusu kurtulsun istiyoruz. Çağdaş bir düzenleme yapılıyor ama çağdışı koşullar nedeniyle yasadan taviz veriliyor. Hukuk dışı her türlü faaliyete izin mi vereceğiz'' dedi. 
     AK Parti Konya Milletvekili Kerim Özkul'un, ''Sultanbeyli'nin yarısı kaçak'' demesi üzerine CHP Malatya Milletvekili Muharrem İnce, ''Kaçak yapıya prim mi vereceğiz. Yoksa Sultanbeyli için özel ceza yasası mı yapacağız '' diye karşı çıktı. 
     
     ''KAFAMIZ KARIŞIK'' 
     Adalet Bakanı Cemil Çiçek, İstanbul'daki gıda üreticilerinin kendisini ziyaret ettiğini belirterek, kentteki sınai faaliyette bulunan küçük esnafın büyük bölümünün, yapı kullanım izni olmadığını hatırlattı. 
     ''Bu madde nedeniyle kafamız karışık'' diyen Çiçek, bir yanda düzenlemenin yasada yer alması gerektiğini, ancak öte yandan Türkiye gerçeklerinin bulunduğunu kaydederek, birilerinin kayrılması amacıyla değişiklik yapılmadığını söyledi. Çiçek, düzenlemenin ülke gerçeğine uymadığını ifade ederek, bunu yürütmenin de zor olacağını vurguladı. 
     Uzun süren tartışmaların ardından madde, AK Parti'li milletvekillerinin oylarıyla kabul edildi. 
     Komisyon, Kabahatler Yasa Tasarısı'nı öğleden sonra görüşecek. 
     
</TEXT>
</DOC>
