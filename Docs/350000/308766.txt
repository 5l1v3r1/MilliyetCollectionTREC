<DOC>
<DOCNO> 308766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/spor/spo02.html </URL>
<DATE> 2005/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu şarkı bitmez 
</HEADLINE>
<TEXT>


Teknik Direktör Daum, yönetime medya kanalıyla mesaj yollama alışkanlığını dün de sürdürdü. Alman hoca, transfer konusundaki sıkıntısını üstü örtülü biçimde dile getirdi 

YUSUF KOBAL 


İlginç açıklamalar 
TEKNİK Direktör Christoph Daum, Ankaragücü maçı sonrası ilginç açıklamalar yaptı. Alman hoca, "Herkesi etkileyecek bir karşılaşma oldu. Bunda rakibimizin performasının da katkısı var. Ortaya koyduğumuz tempodan dolayı futbolcularımı kutlarım. Son vuruşlarda sakin olsak daha fazla gol atabilirdik. Ofansif - defansif dengeleri sağlayamadık. Ama tatilden sonraki başlangıçta böyle hatalar olur. En azından görüldü ki takım ruhu var" ifadelerini kullandı. 

'Umudum sürecek' 
TRANSFER konusuna değinen Daum sözlerini şöyle sürdürdü "Bugünkü yedek kulübesine bir bakın. Görünen şu ki, başımıza fazla bir olay gelmemesi lazım. Hooijdonk ne zaman aramıza katılır, ne zaman çalışmaya başlar ve ne zaman hazır olur belli değil. Umudumuz pazartesi gelmesiydi, masörü arayarak, bir hafta gecikeceğini söylemiş. Transferde imza atılması için mürekkebin çantadan çıktığını biliyorum. Türkiye'de hep umut ediyorsunuz. Benim de umudum sürecek." 

'Çaba göstereceğim' 
ÖNLERİNDE önemli kader maçları bulunduğuna dikkat çeken Alman hoca, "Türkiye'de uluslararası alanda mücadele eden takımlar, yabancı kontenjanındaki sınırlama nedeniyle zor durumda kalıyor. Yedek kulübemizde risk var. Mesela Nobre sakatlansa, yerine birini oynatsam, ondan sonraki bir sıkıntıda ne olacağını kestiremiyorum. Ama herkese şunun sözünü veriyorum elimdeki olanaklarla en iyi sonuçları almak için her türlü çabayı harcayacağım" dedi. 

'Duran toplar bizi yıktı' 

ANKARAGÜCÜ Teknik Direktörü Sakıp Özberk özellikle duran toplarda yaptıkları hatalar yüzünden maçı kaybettiklerini söyledi. Özberk, "Bu maçı kazansaydık, daha kolay rakipler karşımıza gelecekti, ancak olmadı" dedi. 

Yıldırım noktayı koydu 

Fenerbahçe Başkanı, Hollandalı yıldız Pierre van Hooijdonk ile ilgili olarak "Bugüne kadar hiçbir futbolcuya vefasızlık yapmadık, yapmayacağız da. Yaşı ne olursa olsun" dedi 

YUSUF DURSUN 

Güven tazeledi 
FENERBAHÇE Başkanı Aziz Yıldırım, Pierre van Hooijdonk konusuna son noktayı koydu. Yıldırım, Hollandalı oyuncunun sözleşmesinin devam ettiğini söyledi, "Hiçbir futbolcuya vefasızlık yapmadık, yapmayacağız da. Yaşı ne olursa olsun" ifadelerini kullandı. İkinci Başkan Nihat Özdemir de transfer için henüz karar vermediklerini kaydetti, "31 Ocak'a kadar süremiz var. Futbolcu alacağız diye de bir şart yok" dedi. 

'Silip atamayız' 
ÖZDEMİR, "Hocamız Christoph Daum'un, eğer bizden bir isteği olursa gerekeni yaparız, zaten yapıyoruz da. Fenerbahçe'nin şartlarına uygun oyuncu bulursak, alırız. Takımın havasını da bozmak istemiyoruz" diye konuştu. Hooijdonk konusuna da değinen Nihat Özdemir, "Geçen yılki şampiyonlukta büyük katkısı oldu. Pierre'i aniden silip atamayız. Ona ihtiyacımız var ve iyileşmesini bekliyoruz" yorumunu yaptı. 


</TEXT>
</DOC>
