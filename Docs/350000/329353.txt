<DOC>
<DOCNO> 329353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonsiy26.html </URL>
<DATE> 2005/04/01/ </DATE>
<TIME> 19.49 </TIME>
<AUTHOR>  </AUTHOR>
<HEADLINE>
Atina belediye Başkanı Bakoyanni, İstanbul'da... 
</HEADLINE>
<TEXT>

     Atina Belediye Başkanı Dora Bakoyanni, İstanbul Büyükşehir Belediye Başkanı Kadir Topbaş'ı makamında ziyaret etti. 
     Ziyarette konuşan Topbaş, dost ülke Yunanistan ile Türkiye arasındaki ilişkilerde İstanbul ve Atina'nın önemli bir rolü bulunduğunu ifade ederek, ''Nasıl İstanbul Türkiye'yi taşıyorsa, Yunanistan'ı da Atina taşıyor'' dedi. 
     Topbaş, iki ülke ilişkilerinin bu seviyeye gelmesinde, dönemin belediye başkanları olan Başbakan Recep Tayyip Erdoğan ile Dimitris Avramopoulos'un önemli katkıları bulunduğunu vurgulayarak, iki ülke arasındaki dostluk ve kardeşliğin bu ilişkilerle oluştuğunu söyledi. 
     Dora Bakoyanni de iki tarihi kent arasındaki bağlılığın hakiki olduğunu dile getirerek, Türkiye'nin AB üyeliği sürecinde şehirler arasındaki işbirliğinin önemli rolü olacağını kaydetti. 
     Topbaş ile gerçekleştirmeyi düşündükleri birçok proje bulunduğunu ifade eden Bakoyanni, kültür ve turizm alanındaki bu projeleri birer birer hayata geçireceklerini sözlerine ekledi. 
     
</TEXT>
</DOC>
