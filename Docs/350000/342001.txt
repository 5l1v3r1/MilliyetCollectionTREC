<DOC>
<DOCNO> 342001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sontur41.html </URL>
<DATE> 2005/05/12/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
Öldürülen Alman turist Lisa'nın annesine kaymakamdan çiçek... 
</HEADLINE>
<TEXT>

     Antalya’nın Alanya İlçesi’nde tatil yaparken öldürülen 11 yaşındaki Alman turist Lisa Eder’in annesi Petra Eder, olaydan sonra ilk kez geldiği Alanya’da yoğun ilgi görüyor. 
     Alanya Kaymakamı Günhan Sarıkaya, Emniyet Müdürü Turgay Çalışkan, eşleriyle birlikte Petra Eder’i, eşi Jürgen Grosser ile konakladığı otelde ziyaret etti. Kaymakam Günhan Sarıkaya’nın eşi Emine Sarıkaya, Lisa’nın annesi Petra Eder’e çiçek verdi. Anne Eder, bu olay karşısında duygulanarak ağladı. 
     Anne Petra Eder ve eşi Jürgen Grosser ile bir süre sohbet eden Sarıkaya, kendilerini Alanya’da görmekten mutlu olduklarını ifade etti. Sarıkaya, "Yaşanan olaydan dolayı şahsım ve devletim adına çok üzgünüm" dedi. 
     Alanya’da, yılda 1 milyonun üzerinde turistin tatil yaptığını belirten Sarıkaya, küçük oranda benimsenmeyen ve hoş olmayan olaylar yaşanabildiğini, ancak bu tarz üzücü olayların ender olarak görüldüğünü dile getirdi. 
     Sarıkaya, "Bunun izahını yapmak çok zor. Hasta ruhlu bir insan olmalı ki ancak böyle bir şey yapabilir. Bu olaylar yalnız Türkiye’de değil, dünyanın bir çok ülkesinde yaşanabiliyor. En büyük arzumuz, Lisa yaşasaydı ve sizinle birlikte yeniden Alanya’ya gelip tatil yapsaydı" diye konuştu. 
     Petra Eder de kendisine gösterilen ilgi ve alakadan dolayı teşekkür ederek başladığı konuşmasında, "Çok heyecanlandım. Buraya gelince kızımı ve o olayı yeniden hatırladım" dedi. 
     Daha sonra Kaymakam Sarıkaya ve Emniyet Müdürü Çalışkan, anne Eder ile baş başa bir süre görüştü. 
     Tatil için ailesiyle birlikte Alanya’ya gelen 11 yaşındaki Alman uyruklu Lisa Eder, 10 Ekim 2004 tarihinde Avsallar Beldesi’nde kaldığı otelde kaybolmuş, 1 gün sonra Alanya Kalesi’nde cesedi bulunmuştu. 
     Olayla ilgili olarak gözaltına alınan, otelin yakınındaki bir butiğin sahibi Bülent Gülbay, tanıkların ifadeleri doğrultusunda tutuklanarak cezaevine konulmuştu. Bülent Gülbay, Lisa Eder’in katil zanlısı olarak yargılanıyor. 
     
</TEXT>
</DOC>
