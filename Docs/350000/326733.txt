<DOC>
<DOCNO> 326733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonspo43.html </URL>
<DATE> 2005/03/24/ </DATE>
<TIME> 22.59 </TIME>
<AUTHOR>  </AUTHOR>
<HEADLINE>
Örs "Oyuncularımızla ne kadar gurur duysak azdır" 
</HEADLINE>
<TEXT>

     Basketbolda FIBA Erkekler Avrupa Ligi çeyrek final serisi üçüncü ve son maçında Beşiktaş'ı 93-73 yenerek adını ''Dörtlü Final''e yazdıran Fenerbahçe'de büyük sevinç yaşanıyor. 
     Fenerbahçe Erkek Basketbol Takımı Antrenörü Aydın Örs, karşılaşma sonrası yaptığı açıklamada, ''Oyuncularımızla ne kadar gurur duysak azdır. Tüm şanssızlıklara, sakatlıklara ve kadro darlığına rağmen buraya kadar geldik. Özellikle bugün çok mutluyum. FIBA Erkekler Avrupa Ligi'ndeki ilk maçımızdan bugüne kadar takımım büyük özveriyle kazanma azmiyle oynadı. 17 maçımızın 14'ünü kazandık. Bugün kaybetseydik de büyük iş yapmış olacaktık ama kazanarak daha büyük bir işe imza attık'' diye konuştu. 
     Gösterdikleri destekten dolayı Fenerbahçe Kulübü Başkanı Aziz Yıldırım ve yönetim kurulu üyelerine de teşekkür eden Örs, ''İşimiz tabii ki burada bitmedi. Fenerbahçe ''Dörtlü Final''de de bir şeyler yapmalı. Bugün şampiyonluk falan kazanmadık. Asıl işimiz bundan sonra başlıyor. Şimdi Türkiye'yi temsil etme sorumluluğu üzerimizde'' dedi. 
     
     BAYÜLKEN ''MÜCADELE SAHA İÇİNDE KALMADI'' 
     Beşiktaş Antrenörü İhsan Bayülken ise her iki takımın da buraya hak ederek geldiğini vurgulayarak, şunları söyledi 
     ''Bugün salondaki atmosferin değerlendirmesini sizlere bırakıyorum. Mücadele sadece sahayla sınırlı kalmadı. Fenerbahçe takımını da Mrsic'in dışında tebrik ediyorum. Çünkü o bana kişisel olarak hakarette bulundu.'' 
     
</TEXT>
</DOC>
