<DOC>
<DOCNO> 329337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonsiy09.html </URL>
<DATE> 2005/04/01/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Büyük Birlik Partisi'nden Sütçüler Kaymakamı'na destek 
</HEADLINE>
<TEXT>

     Sütçüler Kaymakamı Mustafa Altınpınar'ın yazar Orhan Pamuk'un kitapları hakkındaki toplatma kararına ilk siyasi destek Büyük Birlik Partisi BBP 'nden geldi. BBP Sözcüsü Yusuf Erikel Kaymakama destek verdiklerini açıkladı. 
     Erikel yaptığı açıklamada, "'Türkler 1.5 milyon Ermeni'yi katletti' diyen ve Türkiye üzerindeki soykırım çamurunu atmaya devam etmek için lobiler oluşturan 'Nankör' sözde yazar Orhan Pamuk'un kitaplarını toplatma ve imha genelgesini yayınlayan Sütçüler Kaymakamı Mustafa Altınpınar'ı destekliyoruz" dedi. 
     Erikel açıklamasında hükümete de yüklenerek, "İçişleri Bakanı'nın Mersin'deki Bayrağımızın yakılmasını ve yerledre sürüklenmesini önleyemeyen Vali ve Emniyet Müdürü'ne soruşturma açmazken, Sütçüler Kaymakamı'na soruşturma başlatmasını esefle karşılıyoruz" ifadelerini kullandı. 
     Erikel, "Devletin görevlisi devletten yana olmalıdır, devletten yana olmayan görevliler eğer cezalandırılıyorlarsa hainlere yol veriliyor demektir" dedi. 
     
</TEXT>
</DOC>
