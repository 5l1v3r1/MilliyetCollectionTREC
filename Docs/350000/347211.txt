<DOC>
<DOCNO> 347211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo12.html </URL>
<DATE> 2005/05/30/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Avrupa'dan futbol... Ligler böyle sonuçlandı... 
</HEADLINE>
<TEXT>

     Avrupa’nın önde gelen ligleri arasında yer alan İspanya ve İtalya’da 2004-2005 futbol sezonu, bu hafta sonu yapılan maçlarla tamamlandı. 
     Geçen haftalarda İngiltere ve Almanya’da liglerin bitmesinin ardından bu hafta sonu da İspanya ve İtalya ligleri tatile girdi. 
     Barcelona’nın haftalar öncesinden şampiyonluğunu ilan ettiği La Liga’da ligden düşen takımlar da kesinlik kazandı. Sıralamada on üç sırada yer alan Levante, Numancia ve Albacete La Liga'ya veda etti. 
     Sezonun son maçında şampiyon Barcelona, Nihat Kahveci’nin takımı Real Sociedad ile deplasmanda 0-0 golsüz berabere kaldı. Real Madrid’in Real Zaragoza deplasmanından 3 puanı 3-1’lik skorla elde ettiği haftada, Villarreal, Levante’yi 4-1 yendi. Real Betis, Real Mallorca deplasmanından 1 puanla ayrılırken, Villarreal ile birlikte Şampiyonlar Ligi’ne gitmeyi garantiledi. 
     
     İTALYA 

     İtalya Birinci Futbol Ligi’nde Serie A Juventus’un şampiyon olmasının ardından ligden düşecek takımlar da belli oldu. 
     Milan ile uzun bir şampiyonluk yarışı veren Juventus, son haftalara girilirken, rakibini geride bırakarak şampiyonluk kupasına uzandı. Juventus sezonun son maçında sahasında ağırladığı Cagliari’yi 4-2 yenerek, taraftarlarıyla kupanın sevincini paylaştı. 
     Milan’ın deplasmanda Udinese ile 1-1 berabere kaldığı haftada Inter, Reggina ile kendi sahasında yenişemedi. Golsüz biten mücadelenin ardından Inter, bu sezonki 18. beraberliğini almış oldu. 
     Atalanta ve Brescia’nın ligden düşmesinin kesinleştiği haftada Parma ve Bologna ligden düşmemek için play-off oynayacak. Parma, Lecce deplasmanından 1 puanı 3-3’lük beraberlikle alırken, Bologna, Sampdoria ile seyircisi önünde golsüz berabere kaldı. 
     
     ALMANYA 

     Almanya Birinci Futbol Ligi’nin Bundesliga sona ermesinin ardından Almanya Kupası da sahibini buldu. Şampiyonluk yarışında ilk sırayı alarak kupayı kaldıran Bayern Münih, sezon boyunca 2 kez yenildiği Schalke 04’ü kupada mağlup ederek 2004-2005 futbol sezonunu 2 kupayla kapattı. 
     Ligde 2 kez yenildiği Schalke 04’ü 2-1 yenen Bayern Münih’in golleri Roy Makaay ve Salihamidziç’ten geldi. Milli futbolcu Hamit Altıntop, mücadelenin ikinci 45 dakikasında forma şansı buldu. 
     Öte yandan Hollanda Birinci Futbol Ligi’nde sezonu şampiyonlukla tamamlayan PSV Eindhoven, Hollanda Kupası’nı da kazanarak sezonu 2 kupayla kapatan takımlar arasına girdi. 
     
</TEXT>
</DOC>
