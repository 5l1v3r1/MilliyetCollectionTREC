<DOC>
<DOCNO> 334130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/spor/spo07.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolmabahçe zirvesi 
</HEADLINE>
<TEXT>


Başbakan Erdoğan, Bıçakcı ve kulüplerle yapılan toplantıda UEFA kriterleri için komisyon kurulmasına karar verildi 

RAHMAN SAĞIROĞLU 


Başbakan Recep Tayyip Erdoğan, İstanbul'da Türk futbolunun sorunlarını dinledi. Erdoğan'ın, Dolmabahçe Musahiban Dairesi'nde, Maliye Bakanı Kemal Unakıtan, Gençlik ve Spor Genel Müdürü Mehmet Atalay, Futbol Federasyonu Başkanı Levent Bıçakcı, Süper Lig ve İkinci Lig A Kategorisi takımlarının başkan ve temsilcileriyle yaptığı görüşmede önemli kararlar alındı. 
Toplantıda önce Federasyon Başkanı Levent Bıçakcı ve Kulüpler Birliği Vakfı Başkanı İlhan Cavcav söz aldı. Ardından Başbakan Erdoğan görüşlerini dile getirdi. Görüşme sonrası açıklama yapan Bıçakcı, Erdoğan'la kulüplerin kurumsallaşması için yapılan çalışmaları değerlendirdiklerini belirterek, "Bu çalışmaları rapor halinde başbakanımıza sunduk. Kendisi her zamanki olumlu yaklaşımıyla konuya ışık tuttu. Bir komisyon kuruldu ve bu çalışmalar en kısa sürede başlayacak. Komisyonun çalışmaları sonucunda derhal 'Sporda Yeniden Yapılanma Yasası' çıkarılacak. Başbakanımız da bunu kabul ettiler" diye konuştu. 
Levent Bıçakcı, yasanın vergi, KDV, stopaj ve damga vergisi gibi konuları içerdiğini de söyledi. Türk futboluna çağ atlatacak uygulamalar yürüttüklerini kaydeden Levent Bıçakcı, "UEFA kriterlerini uygulamaya başlayacağız. Bu bizim için zaten bir zorunluluk. Her yaptığımız işlem Türk futboluna yeni bir çağ atlatacaktır" ifadesini kullandı. 
Kulüpler Birliği Başkanı Cavcav ise "Kulüplerin mali ve idari yönden yapılanabilmesi için Futbol Federasyonu, Kulüpler Birliği ve Maliye Bakanlığı çalışmalar yapacak" dedi. 



</TEXT>
</DOC>
