<DOC>
<DOCNO> 300318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sontur08.html </URL>
<DATE> 2004/12/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Sulak alanları "tarım arazisi açmak" için kaybedenler pişman... 
</HEADLINE>
<TEXT>

     Son 50 yılda sivrisinek oluşumunu önlemek ve tarım arazisi açmak uğruna 236 bin 8 hektar sulak alanı kurutan köylülerin, gördükleri maddi zararlar nedeniyle pişmanlık duydukları ancak, yeniden kazanımın çok zor olduğu bildirildi. 
     Kuş Araştırmaları Derneği KAD Sulakalanlar Program Müdürü Osman Erdem, AA muhabirine yaptığı açıklamada, barındırdığı biyolojik çeşitliliğin yanı sıra, bulunduğu bölgenin ekolojik dengenin korunmasına da katkı sağlayan sulak alanların kıymetinin yeterince bilinmediğini belirtti. 
     Doğal veya yapay, sürekli veya mevsimsel, suları durgun veya akıntılı, tatlı, acı veya tuzlu tüm su kütlelerinin yanı sıra bataklıklar ve sazlıkların da sulak alan kapsamına girdiğini ifade eden Erdem, şunları söyledi 
     ''Türkiye'de 1950'li yıllardan sonra tüm dünyada olduğu gibi sıtma hastalığına neden olan sivrisinekleri yok etmek, daha sonra da tarım arazileri açmak uğruna sulak alanlar kurutuldu. Bu uğurda 236 bin 8 hektarlık toplam 21 sulak alan tamamen yok edildi.'' 
     
     AVLAN GÖLÜ ÖRNEĞİ 
     Konuyla ilgili yurt genelinde araştırma yapan Erdem, sulak alanları kurutanların şimdi pişman olduklarını belirterek, ''Topraklarının ekolojik karakteri bozulan köylüler, kara kara düşünüyor. Ama geri kazanım çok zor'' dedi. 
     Erdem, bu pişmanlığa en çarpıcı örneğin Antalya'nın Avlan Gölü'nde yaşandığına dikkati çekerek, şunları kaydetti 
     ''Göl kurutulduktan fazla değil birkaç yıl içinde çiftçi bunun maddi zararını gördü. Elma ağaçları çiçeklenme döneminde don olayından etkilenince verim düştü. Oysa, sulak alanlar yörenin iklimini yumuşatıyor ve ürünleri dondan koruyordu. Çok sayıda çiftçi elma ağaçlarını kesmek zorunda kaldı. 
     Sulak alanlar taban suyunu topladığı için ağaçların sulanması için harcanan para da düşük olmasına rağmen göl kuruyunca sulama giderleri çiftçinin girdi maliyetlerini artırdı.'' Erdem, yaptıkları hatayı anlayan köylülerin 1994'de Çevre Bakanlığı'na başvuruda bulunarak gölün yeniden kazanılmasını istediklerine işaret ederek, konuşmasını şöyle sürdürdü 
     ''Gölün yeniden kazanılması için daha önce suyu boşaltmada açılan tünellerin ağzı kapatıldı, suyun tutulması sağladı. Ancak, şu anki göl ile kurutulmadan önceki göl arasında çok büyük fark var, yeterince randımanlı değil. Halen su kaçakları oluyor. Köylüler son yaptığım inceleme sırasında biz ne yapmışız diyerek duydukları pişmanlığı dile getirdiler.'' 
     
     TELAFİSİ MÜMKÜN OLMAYAN SONUÇLAR 
     Erdem, sulak alanları kurutarak tarım arazisi yapanların bu arazilerden istedikleri verimi alamadıklarına işaret ederek, ''Ayrıca, yörenin su rejiminde meydana gelen bozulmalar ve iklimsel değişmelerin yanı sıra bir çok canlı türünün neslinin tehlikeye düşmesi ya da tamamen yok olması gibi telafisi mümkün olmayan sorunlar ortaya çıktı'' dedi. 
     Erdem, yaşanan bunca sıkıntıya rağmen halen birçok yörede bilinçsizlik nedeniyle sulak alanların kurutulmaya çalışıldığına dikkati çekti. 
     Erdem, kurutulanlara rağmen Türkiye'de Uluslararası Ramsar Sözleşmesi Sukuşu ve Balık Özel Kriterleri'ne uygun, uluslararası öneme sahip 1 milyon 295 bin 546 hektarlık 76 sulak alanın bulunduğunu belirterek, konuşmasını şöyle sürdürdü 
     ''Geçmişte kurutulan ya da çeşitli nedenlerle ekolojik karakteri bozulan sulak alanların restorasyonu ve rehabilitasyonu için eylem planları geliştirilmeli ve uygun alanlarda uygulamaya geçilmelidir. Yurt genelinde yaptığım araştırmalarda sulak alanları bozan yöre halkının pişmanlıklarını ayrıntılarıyla ele aldım. Hazırlığı sürecek bu kitap, gelecek kuşaklara da ışık olacak.'' 
     
</TEXT>
</DOC>
