<DOC>
<DOCNO> 333777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur26.html </URL>
<DATE> 2005/04/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Diyarbakır Valiliği Bismil'de PKK mezarlığı yok 
</HEADLINE>
<TEXT>

     Diyarbakır Valiliği, Bismil İlçesi'nde terör örgütü PKK Kongra-Gel'e ait mezarlık bulunduğuna dair haberlerin asılsız olduğunu bildirdi. 
     Diyarbakır Valiliği Basın ve Halkla İlişkiler Müdürlüğü'nden yapılan yazılı açıklamada, bazı basın yayın organlarında ''Skandal Türkiye'de PKK mezarlığı var'' ve ''PKK mezarlığı Kuzey Irak'ta değil Diyarbakır'ın Bismil İlçesi'nde'' şeklinde haberlere yer verildiği belirtildi. 
     Valilik tarafından söz konusu haberin asılsız olduğu ve gerçeği yansıtmadığı, Bismil'de böyle bir mezarlığın olmadığı ve kamuoyunun yanlış yönlendirilmemesi gerektiğine ilişkin düzeltme metninin ilgili basın organlarına gönderildiği kaydedilen açıklamada, şu ifadelere yer verildi 
     ''Bu basın organlarınca, gerekli cevap ve düzeltmeler yayınlanmıştır. Ancak son günlerde bazı internet sitelerinde aynı haber ve fotoğrafların kullanılarak yayın yapıldığı, fotoğrafların e-mail yolu ile basın yayın kuruluşlarına ve kişilerin e-mail adreslerine gönderildiği tespit edilmiştir. Yayınlanan cevap ve düzeltme metinlerinde de belirttiğimiz gibi Bismil'de böyle bir mezarlık bulunmamaktadır. Bazı çevreler tarafından maksatlı olarak bu tür haberler yayınlanıp vatandaşlarımız yanlış yönlendirilmeye çalışılmaktadır.'' Öte yandan açıklamada, son günlerde bazı basın yayın organlarında terör örgütü PKK Kongra-Gel'in kan ürünleriyle gelir elde edildiği yönünde haberlerin yayınlandığı ifade edilerek, ''Diyarbakır bölgesinde terör örgütünün kan ticareti yapması söz konusu olamaz. Güvenlik kuvvetlerimizce böyle bir çalışma tespit edilmemiştir. Bu tür haberler tamamen gerçek dışı olup, kamuoyunu yanlış yönlendirmeye yöneliktir'' denildi. 

     
</TEXT>
</DOC>
