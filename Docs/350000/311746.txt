<DOC>
<DOCNO> 311746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonspo30.html </URL>
<DATE> 2005/02/02/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Ankaraspor Yaptığımız transferleri kıskananlar var... 
</HEADLINE>
<TEXT>

     Ligde bu hafta yapacağı Malatyaspor maçının hazırlıklarını sürdüren Büyükşehir Belediyesi Ankarasporlu futbolcular, idmanda ''Eurobungy'' isimli topla oynadılar. 
     ASKİ Spor Tesisleri'nde, teknik direktör Samet Aybaba yönetiminde yaklaşık 1.5 saat çalışan lacivert-beyazlılar, antrenman öncesinde kulüp onursal başkanı olan Ankara Büyükşehir Belediye Başkanı Melih Gökçek'in, 2 gün önce Viyana'da katıldığı fuardan getirdiği ''eurobungy'' isimli özel topla kısa bir maç yaptılar. 
     Başkent ekibinde, sakatlığı süren Brezilyalı Asprilla, takıma geri dönen, ancak idman eksiği bulunan Ramazan ve tsunami faciasında zarar görenler yararına yapılacak özel maça çağırılan Saffet ve Wederson katılmadı. 
     
     GÖKÇEK ''DAHA BÜYÜK TRANSFERLER YAPACAĞIZ'' 
     Antrenmanı izlemek üzere tesislere gelen kulüp onursal başkanı Melih Gökçek, devre arasındaki alınan futbolcuları eleştirenlere sert çıkarak, ''Daha büyük transferler yapacağız'' dedi. 
     Gökçek, bugüne dek birçok belediye takımının çok sayıda oyuncuyu renklerine kattığını belirterek, ''Celal Doğan gibi Sefa Sirmen gibi çok değerli meslektaşlarım da benimle aynı işi yaptılar. Onlar, benim yaptığım transferlerin en az 20 katını yapmasına rağmen kimse onlara birşey sormazken, bu soruları gelip bana soruyorlar. Yaptığımız transferleri kıskananlar var. Bizim hızımızı kesmek istiyorlar'' diye konuştu. 
     Ankaraspor'un, hedefleri olan bir takım olduğunu ifade eden Gökçek, ''Bazı yazarlar biz başarılı oluruz ve kendi takımları bundan zarar görür diye endişe ediyorlar. Aldığımız oyuncularla takımın iskeletini oluşturduk. Daha büyük transferler de yapacağız. 4 yıl sonra şampiyon olmak istiyoruz'' dedi. 
     
</TEXT>
</DOC>
