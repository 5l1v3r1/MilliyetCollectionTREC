<DOC>
<DOCNO> 318245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonsiy14.html </URL>
<DATE> 2005/02/24/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Yüce Divan sanık avukatının usul itirazlarını reddetti 
</HEADLINE>
<TEXT>

     Yüce Divan, eski Bayındırlık ve İskan Bakanı Koray Aydın'ın yargılandığı davada, Maliye ile Bayındırlık ve İskan Bakanlığı'nın müdahilliğine karar verdi. Yüce Divan, sanık avukatının usule ilişkin iddialarını reddetti. 
     Yüce Divan Başkanı Mustafa Bumin, alınan ara kararları açıkladı. Bumin, suçtan zarar görmesi ihtimalinden dolayı Maliye Bakanlığı ile Bayındırlık ve İskan Bakanlığı'nın davaya müdahilliğine oy birliği ile karar verildiğini bildirdi. 
     Sanık Avukatı Bülent Acar'ın müvekkili hakkında soruşturma komisyonu raporunda belirtilen iddialarla ilgili önceki dönemde Meclis soruşturması açıldığı ve bunun reddedildiğini hatırlatarak ''yeni delil ve vakıa olmadıkça yeniden soruşturma açılamayacağı, bu nedenle de davanın reddedilmesi gerektiği'' yönündeki itirazlarının da karara bağlandığını kaydeden Bumin, bu itirazın oy çokluğuyla reddedildiğini söyledi. Bumin, bu karara üyeler Fulya Kantarcıoğlu, Tülay Tuğcu, Mehmet Erten ve Necmi Özler'in muhalif kaldığını belirtti. 
     Acar'ın, Koray Aydın'ın soruşturma komisyonu raporunun TBMM Genel Kurulu'nda görüşülmesi sırasında savunma hakkının kısıtlandığını öne sürerek, oylama işlemi ve sevk kararının geçersizliğinin tespitiyle dosyanın TBMM'ye iadesi talebinin de reddedildiğini bildiren Bumin, şunları kaydetti 
     ''Acar'ın, Aydın'ın bakanlık dönemiyle ilgili olmayan 1995-1999 yılları arasındaki malvarlığının 3628 Sayılı Mal Bildiriminde Bulunulması, Rüşvet ve Yolsuzlukla Mücadele Kanunu'na aykırılık oluşturduğunu ileri sürerek bu konuda yargılama yapılamayacağı, yargılama yapılacaksa tefrik kararı verilerek beraatine karar verilmesi istemi reddedilmiştir. 
     Bayındırlık ve İskan Bakanlığı'ndan ihale alan müteahhitlerle Aydın'ın ortağı olduğu şirketler arasındaki iddialarla ilgili soruşturma komisyonu raporunda sevk maddesi gösterilmemiş olduğundan buna ilişkin kamu davasının tefriki ve TBMM'ye iadesine ilişkin istem de reddedilmiştir.'' Duruşmada daha sonra müdahilliklerine karar verilen Maliye ile Bayındırlık ve İskan Bakanlığı'nın avukatları yerlerine alındılar. Duruşmada Aydın'ın nüfus ve adli sicil kayıtları okundu. Koray Aydın'ın adli sicil kaydının olmadığı görüldü. 
     
</TEXT>
</DOC>
