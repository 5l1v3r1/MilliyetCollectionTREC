<DOC>
<DOCNO> 315052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sondun28.html </URL>
<DATE> 2005/02/14/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Rusya Irak geçici hükümetiyle işbirliğine hazırız 
</HEADLINE>
<TEXT>

     Rusya Dışişleri Bakanlığı, Irak'taki geçiş hükümetiyle yapıcı bir işbirliği yapmaya hazır olduklarını bildirdi. 
     Rusya Dışişleri Bakanlığı Sözcüsü Aleksandır Yakovenko, Irak'taki 30 Ocak seçim sonuçlarını değerlendirirken, ''Irak halkının iradesine saygı duyuyoruz. Gelecekteki geçiş hükümeti, parlamentodaki milletvekillerinin, siyasi partilerin, etnik ve dini grupların desteğine dayanmalıdır'' dedi. 
     Tüm bu grupların desteğinin alınması halinde Irak'taki yeni yönetimin siyasi istikrarı, siyasi sürecin gelişimini ve ülkenin sosyoekonomik altyapısının yeniden inşasını başarması için gerekli potansiyale sahip olacağını ifade eden Yakovenko, şunları kaydetti 
     ''Ulusal uzlaşmanın sağlanması için Irak içinde daha yaygın bir diyalog zemininin oluşturulması gerekmektedir. Seçim sonrası dönemde uluslararası topluluk, Iraklıların mevcut güçlüklerin üstesinden daha kolay gelebilmesi ve barışçıl bir yaşam oluşturulmasına yardımda bulunmak için daha fazla, daha enerjik katkıda bulunmalıdır. Rusya, bu çabalara aktif şekilde katılmaya ve yeni yönetimle yapıcı bir işbirliğine hazırdır.'' Irak Merkezi Seçim Komisyonu'nun açıkladığı sonuçlara göre, Şiilerin ittifakının yeni hükümetteki sandalyelerin yarısına, Kürtlerin yüzde 25, Başbakan İyad Allavi'nin listesinin de yüzde 14'üne yakınını alacağını gösterdiğini belirten Yakovenko, ''Geçiş hükümetinde 10'dan fazla parti ve blok yer alacak'' diye konuştu. 
     
</TEXT>
</DOC>
