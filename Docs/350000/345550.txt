<DOC>
<DOCNO> 345550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/spor/spo04.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyayı istiyorlar 
</HEADLINE>
<TEXT>


Şampiyonlar Ligi'ne kalma umudunun artması nedeniyle iştahı kabaran Trabzonspor, birçok ulustan onlarca futbolcuyu tarıyor. Bordo-Mavililer'de öncelikli aday, Sambacı Grafite ile Pinto oldu. Kaleci arayışı da sürüyor 

ADNAN SUNGUR DHA 


Şampiyonlar Ligi'ne kalma umudunun artması, Trabzonspor Yönetimi'ni ateşledi. Ön elemeleri geçerek büyük bir mali kaynağa sahip olmayı Avrupa'da ve başarıya koşmayı düşünen Bordo - Mavililer, dünyanın dört bir yanında futbolcu arayışına girdi. 
Menajerlerin önerdiği isimleri çıplak gözle izleyip karar vermeye çalışan Trabzonspor teknik heyeti, Brezilya'nın Sao Paulo takımında forma giyen Grafite'yi liste başı yaptı. 26 yaşındaki 1.96'lık futbolcuyu Parreira, Brezilya Milli Takımı'na davet etti. Diğer forvet adayı ise Wisla Krakow'un golcüsü Arkadiusz Glowacki. Teknik Direktör Şenol Güneş tarafından izlenen Danimarka'nın Brondby takımında oynayan Morten Skoubo da düşünülen futbolcular arasında bulunuyor. 

Casper izleniyor 
Bordo - Mavililer, stoper için Rafael Pinto'da karar kıldı. Brezilya'nın Botofago takımında oynayan 23 yaşındaki futbolcunun menajeriyle temasa geçen Trabzonspor, kaleci olarak da Brondby'in milli eldiven Casper Ankergren, Uruguay Milli Takımı ve Nacional'ın 23 yaşındaki kalecisi Sabastian Viera, Cezayir Milli Takımı ve Chabab Belouaizdad'ın file bekçisi Mezair Hiçam'ı izliyor. Yardımcı antrenör İhsan Derelioğlu, Casper'i takip için hafta sonu bir kez daha Kopenhang'a gitti. 

Güneş - Yanal gerginliği 

Milli Takımlar Teknik Direktörü Ersun Yanal ile Trabzonspor çalıştırıcısı Şenol Güneş, Fatih Tekke'nin ameliyatı konusunda ters düştü. 
Yanal, Trabzonsporlu yönetici ve Sağlık Kurulu Başkanı Ahmet Çubukçu'yu arayarak, "Yunanistan maçında ona ihtiyacım var. Ameliyatı erteleseniz iyi olur" önerisinde bulundu. Bunun üzerine Çubukçu, operasyonu 4 Haziran sonrasına bıraktı. 
Ancak Güneş buna tepki gösterdi. Fatih'in Yunanistan maçını düşünüp ameliyatı geciktirmesi durumunda hem Türk futbolunun, hem de Trabzonspor'un çok şey kaybedeceğini iddia eden Güneş, "Milli maçta iyi oynayamaması halinde üzerine çok gelecekler. Psikolojik olarak da yıpratılacak. Toparlanması çok zorlaşacak. Bugün ameliyatını geciktirenler, bakalım o zaman sorumluluğu yüklenecek mi " dedi. 

Federasyondan özür gibi yanıt 

Futbol Federasyonu, Trabzonspor'un Fenerbahçe maçıyla ilgili feryadını haklı buldu, Cem Papila ve yardımcılarının kötü yönetim gösterdiğini belirtti 

Futbol Federasyonu, Trabzonspor Yönetimi'nin Fenerbahçe maçıyla ilgili sorularını yazılı olarak yanıtladı. Bordo - Mavili yönetimin, "Hakem neden böyle bir maç yönetti Ligde sıralama daha önce mi tesbit ediliyor Maçın hakemlerinin telefon görüşmeleri ve hesapları kontrol edilsin" sorularıyla karşılaşan federasyon, Trabzonspor'a 7 sayfalık bir yanıt ulaştırdı. 
Mektupta şu görüşler yer aldı "Ligde herhangi bir takımın lehine durumun oluşmasına federasyon olarak zemin hazırlamamız söz konusu bile değildir. Hakemin kötü yönetim gösterdiği ortada. Özellikle yardımcı hakemlerin hataları affedilmez. Ama Cem Papila, art niyetli değildi. Siz rahat olun. Hatalar karşılıksız kalmayacak. Ceza görmesi gerekenler görecek. Trabzonspor, ülkenin en önemli kulüplerinden biridir. Hakkının yenmesini istemek, saf dışı bırakmak gibi bir düşünce asla düşünülemez. Federasyonumuza ve hakem camiamıza desteğinizi bekliyoruz. Bu yapılırsa hataların üzerine çok daha rahat gidilir, en aza indirilir. Bundan sonra bariz büyük hataların olmasının önüne geçebilmek için yoğun çaba harcayacağız." 

Şimdi de Özgür 

Fatih Tekke'den sonra Özgür'e de fıtık teşhisi konuldu. Ara transferde Denizlispor'dan gelen genç futbolcu, ameliyat olmak üzere dün İzmir'e gitti. Devre arasında renklere bağlanan ve performansından memnun kalınan Özgür, Beşiktaş Teknik Direktörü Rıza Çalımbay'ın da istediği futbolcular arasında yer alıyor. Özgür'e Sivasspor, ve Vestel Manisaspor'un talip olduğu kaydedildi. Bu arada Trabzonlu oyuncular dün laktak testinden geçti. 

'Buyrun horona' 

Şahin, Fenerbahçe ve Galatasaray'a taş attı, Bordo- Mavililer Olimpiyat Stadı'nı dolduracağını iddia etti 

Trabzonspor'un önerisi, İstanbulspor'un başvurusu sonrasında, Futbol Federasyonu'nun, ligin son maçını Atatürk Olimpiyat Stadı'nda oynanmasını kabul etmesi, Bordo - Mavililer'i sevindirdi. Basın Sözcüsü İbrahim Şahin, Trabzonspor'a gönül veren herkesi, horon tepmeye davet etti. 
Fenerbahçe ve Galatasaray'a göndermede bulunan Şahin şöyle devam etti "10 gün önce bu statta Türkiye Kupası Finali oynandı. 30 milyon ve 25 milyon taraftarları olduğu söylenen takımların maçlarını izleyen seyirci sayısı ortada. Trabzonsporlular'un stadı dolduracağını biliyoruz." 


</TEXT>
</DOC>
