<DOC>
<DOCNO> 313548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sontur01.html </URL>
<DATE> 2005/02/08/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
İnşaattaki yangın, polisi ve itfaiyeyi alarma geçirdi 
</HEADLINE>
<TEXT>

     Elvankent'te bir ticaret merkezinin çatısında inşaat işçileri tarafından yakılan ateş, emniyet güçleri ile itfaiye ekiplerini harekete geçirdi. 
     Elvankent Mahallesi 17. Cadde'deki bir ticaret merkezi inşaatının çatısının yandığını gören çevre sakinleri, emniyet güçlerine ihbarda bulundu. 
     Vatandaşların ihbarı üzerine olay yerine gelen emniyet güçleri, yangının büyük olduğunu ve bir an önce itfaiye ekiplerinin bölgeye gelmesini istedi. 
     Emniyet güçleri, yangının büyümesi ve tüm çatıyı sarması üzerine bölgede güvenlik şeridi oluştururken, inşaat işçileri, betonun donmaması için çatıda lastik yaktıklarını ve ateşin kontrol altında olduğunu söyledi. 
     Emniyet güçleri ve itfaiye ekipleri bu bilgi üzerine işçileri yangının söndürülmesi konusunda uyararak olay yerinden ayrıldı. 
     
</TEXT>
</DOC>
