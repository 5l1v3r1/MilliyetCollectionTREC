<DOC>
<DOCNO> 315183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sontur19.html </URL>
<DATE> 2005/02/14/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Okulun giriş kapısında bomba süsü verilmiş pankart .. 
</HEADLINE>
<TEXT>

     Adana'nın Ceyhan İlçesi'nde bir ilköğretim okulunun kapısına asılan bomba süsü verilmiş pankarttaki paketin içinden cam ve metal parçaları çıktı. 
     AA muhabirinin aldığı bilgiye göre, Ceyhan'ın Yarsuvat Mahallesi'ndeki Mehmet Akif Ersoy İlköğretim Okulu yöneticileri, sabah erken saatlerde okul kapısının üzerinde asılı bir pankart ve paket olduğunu fark ettiler. 
     Okul yönetiminin olayı güvenlik güçlerine bildirmesi üzerine, olay yerine gelen Adana Emniyet Müdürlüğü Terörle Mücadele Şube Müdürlüğü bomba imha ekipleri, yaptıkları incelemede, pankarttaki paketin boş olduğunu belirledi. Gazete kağıdına sarılı paketin içinden cam ve metal parçalarının çıktığı bildirildi. 
     Yetkililer, olayla ilgili soruşturmanın sürdürüldüğünü bildirdiler. 
     Bu arada, paketin boş çıkmasının ardından Mehmet Akif Ersoy İlköğretim Okulu'nda normal eğitim ve öğretime devam edildi. 
     
</TEXT>
</DOC>
