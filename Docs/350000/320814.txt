<DOC>
<DOCNO> 320814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur26.html </URL>
<DATE> 2005/03/04/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
'Neşter 1' davasında sanık taleplerine red 
</HEADLINE>
<TEXT>

     SSK, Bağ-Kur ve Emekli Sandığı'na tıbbi malzeme alımına ilişkin 62 sanıklı ''Neşter-1'' Davası'nda, sanık avukatlarının, SSK Genel Müdürlüğü'nün müdahilliğinin kaldırılması yönündeki talepleri reddedildi. 
     Ankara 11. Ağır Ceza Mahkemesi'nde görülen davanın bugünkü duruşmasına, 21 sanık ve avukatları ile müdahil SSK, Bağ-Kur, Emekli Sandığı ve Hazine avukatları katıldılar. 
     Müdahil SSK Genel Müdürlüğü'nün avukatları, Neşter-1 davası ile birleştirilen, sanıkların telefon dinleme kayıtlarının bulunduğu CD'lerin para karşılığı alınmasına ilişkin iddiaları içeren dava yönünden de müdahil olmak için dilekçe verdi. 
     SSK hastanelerinin, Sağlık Bakanlığı'na devredildiğine değinerek bu yöndeki yasal düzenlemeyi anımsatan SSK avukatları, dava ile ilgili Sağlık Bakanlığı'na ihbarda bulunulmasını istedi. SSK avukatları, talepleri tutanağa geçirilirken, Başkan Mehmet Orhan Karadeniz'in yanlışlık yaptığı konusunda itirazda bulununca, avukatlar ile başkan arasında kısa bir tartışma yaşandı. 
     Müdahil Emekli Sandığı Genel Müdürlüğü avukatı da soruşturmanın genişletilmesi talebinde bulunarak, belgelerini 5 klasör içinde mahkemeye sundu. 
     Duruşmada söz alan sanık avukatları, müvekkillerinin malvarlıkları üzerindeki ihtiyati tedbir kararlarının kaldırılmasını talep etti. Sanık avukatları, SSK hastanelerinin Sağlık Bakanlığı'na devredildiğini, bu yasal düzenlemeyle birlikte davaların da bakanlığa geçtiğini savunarak, SSK'nın müdahilliğinin sona erdirilmesini istedi. 
     Cumhuriyet Savcısı Salim Demirci, sanık avukatlarının, tedbirin kaldırılması istemlerinin reddine karar verilmesini istedi. SSK'nın, sanıkların telefon görüşmelerinin yer aldığı CD'lerin para karşılığı alınarak kopyalanması olayından zarar görmediğini, bu nedenle müdahillik talebinin reddine karar verilmesini isteyen Demirci, 1 Nisan'da yürürlüğe girecek yeni Türk Ceza Kanunu ve Ceza Muhakemesi Kanunu'na göre, sanıkların üzerlerine atılı suçların unsurlarında değişiklik olabileceğini, bu nedenle mütalaa hazırlamak için ek süre verilmesini talep etti. 
     Mahkeme Başkanı Mehmet Orhan Karadeniz, SSK avukatlarının, davanın Sağlık Bakanlığı'na bildirilmesi yönündeki talebinin, ''mahkemenin böyle bir yasal zorunluluğu olmadığı'' gerekçesiyle reddine karar verildiğini bildirdi. 
     Birleştirilen CD davasından zarar görmesi ihtimaline göre SSK'nın müdahilliğine karar verildiğini belirten Karadeniz, sanık avukatların, SSK'nın müdahillik sıfatının kaldırılması yönündeki taleplerinin, ''SSK'nın değil, hastanelerinin Sağlık Bakanlığı'na devredilmiş olması'' nedeniyle bu yöndeki taleplerin reddine karar verildiğini açıkladı. 
     Sanıkların mal varlıklarına konulan tedbirin kaldırılması ve duruşmalardan vareste tutulmaları yönündeki istemlerin reddinin kararlaştırıldığını bildiren Karadeniz, dosyayı esas hakkındaki mütalaasını hazırlaması için cumhuriyet savcısına verdi. 
     Duruşma, 6 Mayıs'a ertelendi. 
     İddianamede, 62 sanık hakkında 1 yıl ile 64.5 yıl arasında değişen hapis cezaları isteniyor. 
     
</TEXT>
</DOC>
