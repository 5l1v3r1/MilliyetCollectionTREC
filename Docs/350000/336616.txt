<DOC>
<DOCNO> 336616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun23.html </URL>
<DATE> 2005/04/25/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Linden Türkiye'ye verdiğimiz sözü geri alamayız 
</HEADLINE>
<TEXT>

     Avrupa Konseyi Parlamenterler Meclisi AKPM Başkanı Rene van der Linden, ''AB'nin, Türkiye'ye tam üyelik hedefi için verdiği sözü geri alamayacağını'' söyledi. 
     AKPM genel kurul ilkbahar toplantılarının gündemine ilişkin basın toplantısı düzenleyen Rene van der Linden, Türkiye'nin AB üyeliği konusundaki soruları da yanıtladı. 
     AB'nin Türkiye'ye 1963 yılında üyelik konusunda söz verdiğini hatırlatan AKPM Başkanı, ''Bu sözümüzden geri dönüp, Türkiye'den son dakikada farklı şeyler isteyemeyiz'' diye konuştu. 
     Türkiye'nin son yıllarda önemli reformlar yaptığını ifade eden AKPM Başkanı, bu reformların uygulanmasının da önemli olduğunu vurguladı. Van der Linden, Türkiye'nin AB'ye üye olmasının 15 yıl sürebileceğini kaydetti. 
     Rene van der Linden, AKPM olarak AB Anayasası'nı desteklediklerini belirterek, AB ülkelerinde düzenlenecek referandumlarda seçmenlerin AB Anayasası'na destek vermeleri çağrısında bulundu. AKPM Başkanı, AB Anayasası'nın Avrupa'da demokrasinin ve insan haklarının gelişmesine katkıda bulunacağını söyledi. 
     AKPM genel kurul toplantıları cuma günü sona erecek. Avrupa'da ötanazi, İran'ın nükleer programı, basın özgürlüğü ele alınacak başlıca konular arasında yer alıyor. 
     
</TEXT>
</DOC>
