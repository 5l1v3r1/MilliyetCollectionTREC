<DOC>
<DOCNO> 347005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/ekonomi/eko03.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
4.6 milyar YTL'lik menkul kıymet ihracı 
</HEADLINE>
<TEXT>


ANKARA Anka 

Sermaye piyasasında yılın ilk beş ayında ihraç edilen hisse senedi, yatırım fonu katılma belgesi ve emeklilik yatırım fonu paylarının toplam tutarı, 4.6 milyar YTL düzeyine kadar ulaştı. SPK'ya, yılbaşından 27 Mayıs'a kadar olan dönemde 73'ü hisse senedi, 24'ü yatırım fonu katılma belgesi, 8'i ise emeklilik yatırım fonu payı ihracına yönelik toplam 105 başvuru geldi. 
İhraç edilmek istenen menkul kıymetlerin toplam tutarı 3 milyar 658.1 milyon YTL olarak gerçekleşti. Bunun 2 milyar 600 milyon YTL'sini emeklilik yatırım fonu, 824 milyon YTL'sini yatırım fonu katılma belgesi, 234.1 milyon YTL'sini ise hisse senedi ihraçları oluşturdu. 
Kurul, ilk beş aylık dönemdeki sözkonusu başvurulardan 89'unu kayda aldı. Bunun 62'sinin hisse senedi, 24'ünün yatırım fonu katılma belgesi, 3'ünün ise emeklilik yatırım fonu payı ihracına yönelik olduğu belirlendi. 
SPK tarafından ihracına izin verilen hisse senetlerinin tutarı 554.7 milyon YTL, emeklilik yatırım fonu payları 300 milyon YTL oldu. 


</TEXT>
</DOC>
