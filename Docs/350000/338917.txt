<DOC>
<DOCNO> 338917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonsiy32.html </URL>
<DATE> 2005/05/02/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Erdoğan 'Senin teröristin kötü, benim teröristim iyi' mantığıyla olmaz 
</HEADLINE>
<TEXT>

     Başbakan Recep Tayyip Erdoğan, "İnsanlığın huzuru ve saadeti hiçbir zaman bombalarla, silahlarla temin edilemez" dedi. 
     Başbakan Erdoğan, Filistin İşadamları Konseyi’nin düzenlediği, Filistinli ve Türk işadamlarını biraraya getiren toplantıya katıldı. 
     Erdoğan, buradaki konuşmasına, "Esselam-ün aleyküm" diyerek başladı. 
     Türk ve Filistinli işadamlarının buluşmasının önemine değinen Erdoğan, bunun siyasi ilişkileri de geliştireceğini söyledi. 
     Başbakan Erdoğan, konuşmasında şunları söyledi 
     "Biz görevimizi yapıyoruz. Geldik, taraflarla görüşmelerimizi yaptık. Ancak, İsrail ve Filistin barışı konusunda durumdan vazife çıkarma hallerine biz sahip değiliz. Ancak taraflar, Türkiye’yi böyle bir göreve davet ediyorlarsa, Türkiye arabuluculuk görevini üstlenebilir. Türkiye’nin uluslararası kuruluşlardan gelen görevi var. 
     İsrail-Filistin barışı için vakti geldiğinde bu görevi yapmak borcumuzdur. Uluslararası anlaşmalar bu görevi veriyorsa, yerine getireceğiz. 
     Türk, İsrail ve Filistinli işadamları, 27 Nisan’da Ankara’ya gelmişti. Toplantıları devam ettirmek işi çözmüyor. Benim çok sevdiğim bir acem sözü var Oturdular, konuştular ve dağıldılar . Yani bu toplantıları yaparsınız, çayları içersiniz, yemeği yersiniz, hiç bir karar almadan dağılırsınız. Toplantıların böyle olmaması lazım. Netice alınan toplantılar olması lazım. İsrail ile Filistin arasında yıllarca toplantılar yapıldı, BM Güvenlik Konseyi karar aldı ama kararın uygulanabilirliği yok. Bu, düşündürücü. Teröre karşı hepimiz ortak mücadele vermeliyiz. Terörün dini, ırkı, vatanı yok. Terör, nerede, ne zaman, kimi vuracağı belli olmayan bir fenomendir. Öyleyse herkes, her ülke, üzerine düşen görevi yapmalıdır. Senin teröristin kötü, benim teröristim iyi mantığıyla bu olmaz. Hepimiz teröre karşı ortak bir mücadele yapmalıyız, yoksa terör kapınızda sizi bulur. 
     Mağdur insanların yanında olmak, fazilet sahibi insanların görevidir. Bunu başarmalıyız. İsrail, Filistin ve Türkiye’nin ticaret alanında attığı adımların sonucunu almamız lazım. Hepimiz insanız. 
     İnsan olarak da birbirimizin güvenliğine, onuruna saygı duymak zorundayız. Bunu başarmalıyız. İnsanlığın huzuru ve saadeti hiçbir zaman bombalarla, silahlarla temin edilemez. Huzur ve mutluluk, namlunun önünde olamaz." 
     
     "TERÖRÜN KAYNAĞINDA YOKSULLUK VE CEHALET VAR" 
     2004 yılında dünya genelinde silahlanmaya 900 milyar dolar 
     ayrıldığına işaret eden Erdoğan, "Terörün kaynağında yoksulluk ve cehalet var. Yoksulluğun ve cehaletin giderilmesi için bu zengin ülkeler ne harcadı Buna kaynak ayırdı mı Hayır. Bunun sonu nereye gider, bunu ben bilemem, Allah bilir" diye konuştu. İşadamlarından, siyasetçilerin başaramadığını başararak, barışın temin edilmesinde rol üstlenmelerini isteyen Erdoğan, "Biz Türkiye olarak elimizden geleni yapmaya hazırız. Yeter ki, İsrail ve Filistin tarafları da elinden geleni yapsın" dedi. 
     
     ŞAHAD’IN KONUŞMASI 
     Filistin Başbakan Yardımcısı Nebil Şahad da yaptığı konuşmada, Filistin ve Türk işadamlarının buluşmasının çok önemli olduğunu kaydederek, Filistin hükümeti olarak her iki ülke işadamlarına sonuna kadar destek vereceklerini söyledi. 
     Her iki ülke işadamlarının, sanayi, ticaret ve turizm alanlarında işbirliği yapabileceklerini ifade eden Şahad, şunları söyledi 
     "Bizim gönlümüzde kardeş ülke, Türkiye’nin eşsiz bir yeri vardır. 
     Türkiye, kardeşimiz ve dostumuzdur. Bölgede ağırlığı olan bir ülkedir. 
     AB kapılarını zorlayan bir Türkiye var. Başınız dik bir şekilde bu kapıyı zorluyorsunuz. Avrupa’nın da bunda çıkarı var. Türkiye bölgesinde önemli rol oynayabilir, Akdeniz havzasında önemini perçinleyebilir. 
     Hükümeti de çok takdir ediyoruz. Köklerine bağlı, geçmişine bağlı, geleceği görebilen, ona göre tavırlar belirlemeyi bilen, bölge ülkelerinin sorunlarına eğilen bir hükümet var. Nasıl bu hükümetten memnun olmayız ki Türk hükümetini takdir etmeyi bir görev addediyorum. Türkiye’de çok önemli gelişmeler olmaktadır." Şahad, TOBB Başkanı Rifat Hisarcıklıoğlu’ndan da ticaretin serbestleşmesi ve ticaretin önündeki engellerin kaldırılması konusunda destek istedi. 
     TOBB Başkanı Rifat Hisarcıklıoğlu da konuşmasında, Türk işadamlarından Filistin halkının yaşam standardının artması yönünde yatırım yapmalarını istedi. 
     
</TEXT>
</DOC>
