<DOC>
<DOCNO> 303705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonsiy06.html </URL>
<DATE> 2005/01/05/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Ankara bu düğünü konuşuyor... 
</HEADLINE>
<TEXT>

     ESRA AKIN 

Ramsey'in sahibi Remzi Gür'ün oğlu Ömer Gür ile Devlet Bakanı Ali Babacan'ın baldızı Didem Yurter, 8 Ocak Cumartesi günü Lütfi Kırdar Uluslararası Kongre ve Sergi Sarayı'nda dünya evine girecek. 
     Yurter'in gelinliği DeriShow'un sınırlı sayıda yaptığı Delight koleksiyondan hazırlandı. Kına gecesi kıyafetlerini de muhafazakar kesimin terzisi Selma Ünyay Erenköy'deki atölyesinde dikti. 
     Gelin Yurter, Ankara'daki kına gecesinde iki farklı kıyafet giyecek. Tuvaletlerden ilki kolsuz ve çingene pembesi renginde olacak. Boncuklarla işli, dik yaka olan kıyafet kat kat şifondan oluşuyor. İkinci kıyafet de cam göbeği mavisi bol pantolon ve üzeri şifon bir bluz olacak. 
     Ünyay, Remzi Gür'ün eşi Emel Gür için bu yıl çok moda olan kadife ve üzeri boncuk işlemeli bir tuvalet yaptı. Ünyay damadın kız kardeşi Yasemin Gür için de, tamamı siyah renkten tasarlanan kruvaze uzun kollu, önü kısa arkası uzun bir tuvalet hazırladı. 
     
     Gelinliği kadınlar tasarladı 

     Yurter'in gelinliğinde imzası bulunan Derishow'un, gelinlik koleksiyonu Delight da, markanın Fulya'daki mağazasında satışa sunuluyor. Modern çizgilerde gelinlik hazırlayan markanın en önemli özelliği sınırlı sayıda üretilmesi. Fulya'daki mağazasında sadece 25 parçalık koleksiyonu satışa sunan Derishow, kişilerin isteği üzerine bu modellerde ufak değişiklikler yapıyor. Yedi kişilik bir ekiple gelinlik hazırlayan markanın tasarım ekibi de tamamen kadınlardan oluşuyor. 
     
     Keser söyleyecek 

     Didem Yurter ile Ömer Gür'ün düğününde Başbakan Recep Tayyip Erdoğan'ın isteği üzerine davet edilmesi beklenen Mustafa Keser'in de müzik ziyafeti vermesi bekleniyor. Düğüne Emel Sayın, Adnan Şenses ve Kubat'ın da katılması bekleniyor. 
     
     Didem Yurter - Ömer Gür aşkı Eşi beğendi, Erdoğan kız istedi 

     YILDIZ YAZICIOĞLU Ankara 

AKP'nin aile içi evliliklerinden biri olmaya aday Didem Yurter ile Ömer Gür'ün ilişkisi, Başbakan Recep Tayyip Erdoğan ile eşi Emine Erdoğan'ın gençleri birbirine yakıştırmasıyla başladı. 
     Ailelerin yakın çevresinden kulislere yansıyan bilgilere göre, yoksul ailelere yaptığı ziyaretlerde mutlaka yanına Devlet Bakanı Ali Babacan'ın eşi Zeynep Babacan'ı da alan ve "kızı gibi sevdiğini" ifade eden Emine Erdoğan, Zeynep'in kızkardeşi Didem Yurter'in de "hanımefendi hal ve hareketleri" ile iyi bir gelin adayı olduğuna karar verdi. 
     Emine Erdoğan, kabinedeki en genç bakan ve Babacan'ın baldızı Yurter'e uygun damat adayı "kim olabilir" diye düşünmeye başladı. Bu arada eşinin görüşlerini dinlemeye her zaman önem veren Başbakan Erdoğan, yakın dostu Ramsey Giyim'in patronu Remzi Gür'ün oğlu Ömer Gür'ün evlilik çağına geldiğini fark edince uygun damat adayı da bulunmuş oldu. 
     
     Erdoğan istedi 

     İngiltere'de moda eğitimini tamamladıktan sonra babasının yarattığı "Ramsey London" markasıyla ilgilenmeye başlayan Ömer Gür ile Yurter, aile içinde tanıştırıldı. Remzi Gür'ün eşi Nevin Gür de, yakın arkadaşı Emine Erdoğan'ın seçtiği gelin adayı Yurter'i çok beğendiğini ifade etti. 
     Bu tanışma sonrasında Başbakan Erdoğan, Yurter'i "Allah'ın emri, Peygamberin kavli" ile Ömer Gür'e istedi. Yine aile içinde söz kesilen çiftin nişan töreni de, 22 Temmuz 2004'te Ankara Metropoliten Oteli'nde basına kapalı olarak küçük bir davetli topluluğu eşliğinde gerçekleşti. 
     Başbakan Erdoğan'ın nişan kurdelesini kestiği genç çiftten otele Emine Erdoğan ile birlikte gelen erkek tarafı, nişan bohçası olarak sandık içinde iç çamaşırı, pijama takımı gibi hediyeler getirdi. Lüks ve konforlu olmasına rağmen alkollü içki servisi yapılmayan Ankara Metropolitan Oteli'ndeki nişan törenine, Dışişleri Bakanı Abdullah Gül ve eşi Hayrünnisa Gül ile bazı milletvekilleriyle eşleri katıldı. 
     
     Sünnet düğününde mutluluk 

     Gür ailesi, İngiltere'de ikamet ettiği için görüşme fırsatı bulmakta sıkıntı yaşayan Yurter ile Gür çiftini, Babacan'ın oğlu Kerem Babacan'ın 13 Eylül 2004'teki Bilkent Oteli'ndeki sünnet düğünü yeniden bir araya getirdi. Burada yakın çevrelerine yakın zamanda evleneceklerini açıklayan genç çift, objektiflere gülümseyerek poz veriyordu. 

     
</TEXT>
</DOC>
