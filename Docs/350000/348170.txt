<DOC>
<DOCNO> 348170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sondun27.html </URL>
<DATE> 2005/06/02/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Hollanda hükümeti, meclisten AB Anayasası'nı çekiyor 
</HEADLINE>
<TEXT>

     Hollanda'da hükümet, referandumla reddedilen AB Anayasası'nın onay sürecini öngören düzenlemenin geri çekilmesi istemiyle parlamentoya başvurdu. 
     Başbakan Jan Peter Balkenende imzasıyla Meclis Başkanlığı'na gönderilen yazıda, ''1 Haziran 2005 tarihinde yapılan, henüz resmi sonuç olmamasına rağmen açık bir şekilde halk tarafından benimsenmeyen AB Anayasası'nın onay sürecine ilişkin daha önce parlamentoya sunulan yasa tasarısının geri çekilmesi'' istendi. 
     Hükümetin talebinin, Meclis'in bugün referandum sonuçlarını değerlendirmek üzere yapacağı toplantı sırasında ele alınması bekleniyor. 
     Hollanda'da dün yapılan referandum bağlayıcı olmadığı için, AB Anayasası'nın onay sürecinin, parlamentoda yapılacak oylamayla tamamlanması gerekiyordu. Hükümetin yasa tasarısını geri çekmesiyle artık oylama yapılmayacak ve referandumla halkın vardığı karara, hukuki geçerlilik kazandırılacak. 
     Hükümetin onay sürecine ilişkin yasa tasarısını doğrudan çekme yetkisi bulunmasına rağmen, konunun parlamentoda tartışılmasının istediği için Meclis Başkanlığı'na başvurduğu belirtiliyor. 
     Normal koşullarda AB Anayasası'nın gelecek sonbaharda Temsilciler Meclisi'nde, yıl sonu ya da gelecek yıl başında da Senato'da oylanması bekleniyordu. 
     Hükümetin AB Anayasası'nın onay sürecinin kaldırılması yolundaki görüşüne koalisyon ve muhalefet partilerinin de destek verdiği kaydedildi. 
     
</TEXT>
</DOC>
