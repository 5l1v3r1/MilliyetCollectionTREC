<DOC>
<DOCNO> 339071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/siyaset/siy04.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Meclis şamar oğlanı değil' 
</HEADLINE>
<TEXT>


Arınç, "Söylediğim şeyler, eski tabirle malumu ilandır. Meclis'in üstünde hiçbir organ yoktur, bundan sonra da olmayacak" dedi 

TAHSİN AKSU İstanbul 


Yasama yetkisini halkın egemenliğinden aldıklarını ve kimseyle paylaşmaya niyetleri olmadığını belirten TBMM Başkanı Bülent Arınç, "Yasama yetkisini elinde tutan Meclis'in üstünde hiçbir organ yoktur, bundan sonra da olmayacaktır. Meclis kimsenin şamar oğlanı da değildir. Bundan sonra da olmayacaktır" dedi. Arınç, "Söylediğim şeyler, eski tabirle malumu ilandır. Anayasa Mahkemesi Başkanı'nın şahsı ve makamıyla da herhangi bir sıkıntımız yok. Çok da iyi ilişkilere sahibiz" diye konuştu. "Anayasa Mahkemesi'ni kapatırız" şeklinde bir ifade kullanmadığını söyleyen Arınç, "Anayasa Mahkemesi kaldırılabilir, hükümler değiştirilebilir. Bir örnek olarak söylenmiştir" dedi. 
Arınç, "Anayasa'nın değiştirilemeyecek 1, 2 ve 3. maddelerinin dışında her kurum değişebilir" diye konuştu. Meclis'in gerekli görmesi durumunda, her kurumun bugünkünden farklı bir hale getirilebileceğini vurgulayan Arınç, sözlerini şöyle sürdürdü "Kim ki Meclis'in bu yasama yetkisini elinden almaya kalkışır, yanlış yapar." 

'Egemenlik milletindir' 
Arınç, Fatih Üniversitesi İletişim Kulübü ve Öğrenci Konseyi'nce düzenlenen "85. Yılında TBMM ve Milli Egemenlik" konulu konferansta ise şunları söyledi "Kendini milletten daha akıllı, yukarıda görmek isteyen, kendini her şeyi bilen, milleti sersem zannedenler varsa, 'ben daha iyisini yaparım, milleti başıboş bırakmaya gelmez' diyenler varsa, 'geceleri kötü rüyalar görmektense uyanık durmak daha iyi olur' diye düşünenler varsa onlara bir tek sesle cevap vermek lazım egemenlik milletindir." 


</TEXT>
</DOC>
