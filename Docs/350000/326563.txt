<DOC>
<DOCNO> 326563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/yazar/sazak.html </URL>
<DATE> 2005/03/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Solda Keyman adı 
</HEADLINE>
<TEXT>


CHP'de Baykal'ın kazandığı son kurultayın ardından solda yeni oluşum çalışmalarında genç bir akademisyenin adı öne çıkmaya başladı Koç Üniversitesi'nden Prof. Fuat Keyman. 
Keyman, gazete ve dergilere yazdığı 'çağdaş Avrupa solu' yazılarıyla dikkat çekiyor, CHP dışında bir muhalefet seçeneği üzerinde durulmasını savunuyordu. Liderlik temelinde değil, toplumsal sorunlara çözüm bulacak vizyon temelinde bir siyasetle 'yeniden yapılanmayı' öneriyordu. 
Sohbet Odası'nda yaptığımız söyleşide Keyman AB sürecindeki AKP politikaları nedeniyle solun 'daralan' alanını ve CHP'nin güç kaybının nedenlerini irdelerken şöyle demişti "Sorun halkta değil. Halkın bu arayışına yanıt verecek sol partinin olmayışında. CHP soldaki boşluğu dolduramadı." 
Meclis'teki CHP, güçlü bir sol seçenek oluşturamadığı için Türkiye'de yeniden 'aşırı milliyetçi' söylem yükseliyor. Sivil siyaset alanında gözlenen boşluğu, Mersin'deki 'bayrak' olayına gösterilen tepkilerdeki gibi 'asker' doldurmaya çalışıyor 
AKP'nin, iktidar gücünü elinden kaçırması, ABD-AB ilişkilerinde kırılmalar yaşaması, Kıbrıs ve Kürt sorununda çözümsüzlüğe sürüklenmesi halinde Türkiye'nin bir 'erken seçim'e zorlanacağına ilişkin olasılıklar konuşulmakta. Buna 'sıcak para'ya dayalı ekonomideki kriz senaryolarını da eklemek gerekiyor. 
2005'i bu tartışmalarla geçireceğiz. Soldaki yeni oluşumlarda bu takvimin de gözetilmesi şart. CHP'de 'Sarıgül faciası'ndan sonra sonbahardaki kurultayın beklenmesi görüşü zayıflamaya başladı. İnönü, SHP'yi işaret etmiş. Celal Doğan parti kurmaya hazırlanıyor. Muhalif milletvekilleri 'Baykal kaldıkça hiçbir şeyin değişmeyeceğini'düşünüyor. İzmir'den sonra Anadolu'da örgüt tasfiyeleri kapıda. 27 milletvekili önceki gece Ankara'da bir 'dayanışma yemeği'nde buluştu. Çeşitli seçenekler tartışıldı. 
Kemal Derviş'le ilgili gelişme de CHP kulislerine bomba gibi düştü. Derviş, BM Genel Sekreteri Kofi Annan'ın önerisi üzerine BM Kalkınma Programı UNDP başkanlığına aday gösteriliyor. Derviş, altı adaydan biri. Seçilirse, CHP'den ve milletvekilliğinden ayrılacak. 
Derviş, Şubat 2001 krizinde Dünya Bankası'ndan Türkiye'ye gelirken 'forma' tercihini ülke sorunlarının çözümünden yana kullanmıştı. Kendisine yapılan telkinlere kulak verseydi, 'krizin ortasında' parti kurar, daha etkin konumda olurdu. Bugün BM teklifine açık durması, bu görevin ağırlığı kadar, CHP'den soğumasının nedeni olan üretmeyen siyaset ve muhalefet anlayışıyla ilişkilendirilmeli. 
Solda yeni bir siyaset anlayışına, yeni yüzlere ve kadro hareketine ihtiyaç var. Genç bir akademisyen olarak Prof. Fuat Keyman ismini CHP kulislerinde duymak heyecan verici. 



</TEXT>
</DOC>
