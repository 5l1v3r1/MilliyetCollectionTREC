<DOC>
<DOCNO> 306890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/spor/bbas.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada ateş çemberi 
</HEADLINE>
<TEXT>


Basketbol Erkek Milli Takımımız, Avrupa Şampiyonası'nda son şampiyon Litvanya, güçlü Hırvatistan ve Bulgaristan ile birlikte B Grubu'na düştü. 12 Dev Adam ilk iki sırayı kovalayacak 


Belgrad'da çekildi 
SIRBİSTAN Karadağ'da 15-25 Eylül tarihleri arasında düzenlenecek olan Avrupa Basketbol Şampiyonası'nda mücadele verecek Milli Takımımız'ın final grubundaki rakipleri dün belli oldu. Sırbistan Karadağ'ın başkenti Belgrad'da gerçekleştirilen kura çekiminde Ay-Yıldızlı ekibimiz, son şampiyon Litvanya, zorlu Hırvatistan ve komşumuz Bulgaristan ile birlikte B Grubu'nda yer aldı. 

İlk maç zorlu 
DIŞ İlişkiler Sorumlusu Emir Turam, Milli Takımlar Genel Menajeri Doğan Hakyemez ve Antrenör Bogdan Tanjevic'in de yer aldığı kura çekimi, finallerin oynanacağı SAVA Center'da gerçekleştirildi. Millilerimiz 16 Eylül'de Litvanya, 17 Eylül'de Bulgaristan ve 18 Eylül'de Hırvatistan ile karşılaşacak. Ay-Yıldızlılar, grup birincisi olduğu taktirde doğrudan çeyrek finale yükselecek. 

Dördüncü gidiyor 
12 Dev Adam, grupta 2 ya da 3. sırayı alması halinde, A Grubu'nda 2 ya da 3. sırayı alan takımla çeyrek final için kapışacak. 4. olan takımlar turnuvaya veda edecek. Şampiyonada 2. tur maçları 20, çeyrek final 21-22, yarı final 24 ve final 25 Eylül'de oynanacak. Çalenç Turu ise üç grup halinde 11-13 Eylül'de tarihlerinde Belgrad'da yapılacak ve son takım belirlenecek. 

FİNAL GRUPLARI 

A GRUBU 
İtalya 
Almanya 
Rusya 
Ukrayna 

B GRUBU 
Litvanya 
Hırvatistan 
TÜRKİYE 
Bulgaristan 

C GRUBU 
Yunanistan 
Fransa 
Slovenya 
B.Hersek 

D GRUBU 
İspanya 
Sırb. Kar. 
Letonya 
Ç.Turu 

Ne dediler 'İlk maç önemli' 

Tanjevic temkinli 
SIRBİSTAN Karadağ'da 15 - 25 Eylül tarihleri arasında düzenlenecek Avrupa Basketbol Şampiyonası Finalleri'nin Belgrad'daki kura çekimine katılan A Milli Takım başantrenörü Bogdan Tanjevic, zor gruba düştüklerini söyledi. Tanjevic, "Litvanya ile yapacağımız ilk maç çok önemli. Statü gereği grupta ilk sırayı almamız lazım. Aksi taktirde ilerleyen turlarda işimiz daha zor olacak" dedi. 

"Litvanya ters" 
MİLLİ Takım Genel Menajeri Doğan Hakyemez de zorlu bir grupta mücadele edeceklerini söyledi. Hakyemez, "Litvanya çok iyi ve bize ters gelen bir takım. Hırvatistan da güçlü ekip. Bulgaristan grubun en zayıf takımı. Grup maçlarını kesinlikle ilk sırada tamamlamamız lazım. Bunu, şampiyonanın ilerleyen turlarında yolumuzu açmak için başarmalıyız" diye konuştu. 

RAKİPLERİMİZİ TANIYALIM 

LİTVANYA 
Zirveye abone 
AVRUPA basketbolunun "ekol" ülkelerinden Litvanya, 2003'te Milli Takımımız'ın ilk sekize giremediği Avrupa Şampiyonası'nda şampiyonluk ipini göğüsledi. Tarihinde 3 Avrupa şampiyonluğu, 1 ikinciliği bulunan, Kadrosu "yıldızlarla kaynayan" Litvanya'da, Ülkersporlu Eureljus Zukauskas ile Saulius Stombergas da forma giyiyorlar. Maccabi Tel Aviv'in oyun kurucusu Sarunas Jasikevicius, Benetton'da görev yapan guard Ramunas Siskauskas ile birlikte NBA'de forma giyen Zydrunas Ilgauskas Cleveland Cavaliers ile Darius Songalia Sacramento Kings , Baltık ekibinin en önemli isimleri olarak göze çarpıyor. 

HIRVATİSTAN 
Dikkat, çıkışta 
HIRVATİSTAN, 1993 ve 95'te üst üste elde ettiği iki üçüncülüğün ardından düşüşe geçti. 2000'den itibaren yeniden yapılanan Hırvatlar, giderek yükselen grafiğiyle 2003 yılındaki 11.'liğin ardından 2005'te zirveyi zorlayacak. Kadrosunda NBA'de forma giyen dört oyuncu, Gordan Giricek Utah Jazz , Zoran Planinic New Jersey Nets , Bruno Sundov New York Knicks , Mario Kasun'u Orlando Magic barındıran Hırvatistan'ın pota altında en büyük kozu Maccabi Tel Aviv'de görev yapan pivot Nikola Vujcic. Hırvatistan'ın başantrenörlüğünü, İtalya'nın Euro Roseto takımında görev yapan Neven Spahija yapıyor. 

BULGARİSTAN 
Dişimize göre 
AVRUPA basketbolunda uzun süreli bocalama döneminin ardından, 1993 yılından bu yana ilk kez Avrupa Şampiyonası'nda boy gösterecek. Grubun "zayıf" olarak nitelenebilecek tek takımı olan Bulgaristan'da, bir zamanların ünlü forveti Georgi Mladenov'un oğlu, Boyko Mladenov 2.14 - 24 forma giyiyor. Bulgaristan'da Filip Videnov Nancy - Fransa ve Simeon Naidenov Bourg - Fransa dışında yurt dışında forma giyen oyuncu bulunmuyor. Başantrenörlüğünü Rosen Barchovski'nin yaptığı Bulgaristan Milli Takımı'nda ABD asıllı 32 yaşındaki 2.21'lik pivot Priest Lauderdale de yer alıyor. 

Rakiplerle maçlarımız 

MİLLİ Takımımız, Bulgaristan ile daha önce 49 kez karşılaştı, 18 maçı kazanırken, 31 maçtan yenilgiyle ayrıldı. Hırvatistan ile oynadığı 4 maçı kazanıp, 4'ünü kaybeden millilerimiz, Litvanya'ya karşı ise oynadığı 13 maçta sadece bir kez galibiyet yüzü görebildi. 

Mrsiç, Pınar'ı kuruttu 78-72 

Fenerbahçe, Pınar Karşıyaka'yı Boşnak guardının son 12 dakikada attığı 26 sayıyla aştı, 10. galibiyetine imza atarak, çıkışını sürdürdü 

Şov yaptı 
SARI - Lacivertliler, Pınar Karşıyaka'yı son çeyrekte devirdi. Fenerbahçe, Salyers'ın etkili oyunuyla ilk periyodu 21-14, devreyi de 39-34 önde tamamladı. Konuk ekip, Muratcan ve Lowe'un sayılarıyla 3. periyotta 44 - 43 öne geçmesine rağmen Barış farkın açılmasına izin vermedi. Son çeyrekte Damir Mrsic sazı eline aldı. 28. dakikaya kadar sadece 3 sayı kaydeden Mrsic, 12 dakikada 26 sayıya ulaşıp, galibiyeti getirdi. 

Maçın karnesi 
HAKEMLER Mustafa Can, Alper Özgök, Berk Torun 
FENERBAHÇE Harvey 5 2, Ömer 6 5, Erdal 5 5, Rasim 5 3, Booker 4 6, Barış 7 10, Mrsic 9 26, Zeki 3 , Salyers 8 21 
PINAR KARŞIYAKA Muratcan 8 22, Faruk 7 9, Akins 7 10, Mehmet 4 , Lowe 7 16, Holman 7 12, Onur Aydın 5 3 
1.PERİYOT 21 - 14 F.Bahçe , 2.PERİYOT 39 - 34 F.Bahçe , 3.PERİYOT 52 - 49, MAÇ SKORU 78 - 72 F.Bahçe 
BEŞ FAUL Harvey 29.42 , Holman 38.39 , Onur 39.21 

Efes nakavt oldu 73-78 

LACİVERT-Beyazlılar, evinde Büyük Kolej'e sürpriz bir şekilde teslim oldu, ligdeki ikinci mağlubiyetini aldı. Efes, ilk periyodu önde geçmesine rağmen devreyi 41-40 Başkent ekibi galip kapadı. 3. periyodda Efes tekrar üstünlüğü ele almasına rağmen son çeyrekte coşan Büyük Kolej zafere uzandı. 

Maçın karnesi 
HAKEMLER Mehmet Keseratar, Zafer Yılmaz, Özlem Yalman 
EFES PİLSEN Solomon 7 20, Mustafa 5 6, Domercant 6 18, Ermal 6 15, Nikolic 4 5, Valentin 3 , Prkacin 3 3, Alper 3 3, Ender 3 3 
BÜYÜK KOLEJ Murat 7 13, Özgür 7 14, Felton 7 19, Tunç 6 8, Miliceviç 4 3, Kerem 6 7, Onur 6 7, Gökhan 6 7, Selim 5 
1. PERİYOT 24-16 Efes , 2.PERİYOT 41-40 B.Kolej , 3. PERİYOT 58-53 Efes , MAÇ SKORU 78-73 B.Kolej 

Potada dün 
Erkekler 
Türk Telekom-Darüşşafaka 98-70 
Tuborg Pilsener-İTÜ 96-69 
Erdemirspor-Tekelspor 90-80 
Bayanlar 
BOTAŞ Spor-İÜSK 75-58 

Potada bugün 
Erkekler Ligi 
Akatlar Salonu 
15.00 Beşiktaş-Ülkerspor 
ATV Naklen 
Ahmet Cömert Salonu 
14.30 Galatasaray-Banvit 
Bayanlar Ligi 
Akatlar Salonu 
17.00 Beşiktaş-Galatasaray 
Caferağa Salonu 
14.00 Fenerbahçe-Migros 
Adana Ceyhan Salonu 
14.00 Ceyhan Bld.-Orim Cam 
Burhaniye Salonu 
14.00 Burhaniye Bld.-Mersin B.Ş.B. 


</TEXT>
</DOC>
