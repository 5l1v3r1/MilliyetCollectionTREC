<DOC>
<DOCNO> 334964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonyas22.html </URL>
<DATE> 2005/04/19/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İşte uzaydan çıplak gözle görülenler 
</HEADLINE>
<TEXT>

     BBC 

Yıllar boyunca Çin Seddi'nin, uzaydan çıplak gözle görülüp görülemediği tartışma yaratan bir konu oldu. 
     Çinli okul çocuklarına da, Çin Seddi'nin, uzaydan görülebilen insanlar tarafından inşa edilen tek yapı olduğu öğretildi. 
     Geçen yıl, uzaya giden ilk Çinli astronotun, dev yapıyı uzaydan göremediğini söylemesi ise büyük hayalkırıklığı yaratmıştı. 
     Uzaydan çekilen son fotoğraflar tartışmalara noktayı koymuş gibi görünüyor. 
     Çin asıllı Amerikalı bir astronot tarafından çekilen son fotoğraflar, resmi bir Çin gazetesinde yayımlandı. 
     Leroy Çiao'nun çektiği fotoğrafları yayımlayan China Daily gazetesi, piyasada satılan bir kamerayla çekilen bu görüntülerin, Çin Seddi'nin uzaydan görülebildiğini gösteren ilk görsel kanıt olduğunu yazdı. 
     Bu haber, okul kitaplarında değişiklik yapmayı düşünen eğitimcilere de rahat bir nefes aldırdı. 
     China Daily gazetesinin ön sayfasını kaplayan fotoğrafta, Çin Seddi, çevresindeki karar yolu ve demiryolundan ayırt edilebilsin diye turuncu renkle işaretlenmiş. 
     Haleni, Uluslararası Uzay İstasyonu'nda bulunan Leroy Çiao'nun gönderdiği fotoğrafların gerçekliği, bir Çinli uzman tarafından da doğrulandı. 
     Çiao, elektronik posta ve uydu aracılığıyla verdiği mülakatlarda, çektiği fotoğraflarda Çin Seddi'nin görünüp görünmediğinden çok emin olamadığını söylemişti. 
     
     PİRAMİTLER VE HAVAALANLARI DA GÖRÜLÜYOR 

     Çiao, Uluslararası Uzay İstasyonu bir kez daha Çin üzerinden geçerken yeni fotoğraflar çekmeye çalışacağını söyledi. Ancak Çiao'nun hızlı hareket etmesi gerekecek çünkü Uluslararası Uzay İstasyonu, dünya çevresindeki yörüngesinde saniyede 8 kilometre hızla yol alıyor. 
     Tüm bu gelişmelere rağmen, Çinlilerin duydukları gurur biraz boşa. Çünkü Mısır'daki piramitler ve hatta bazı büyük havaalanları bile uzaydan görülebiliyor. 
     Çinliler için teselli kaynağı olan konu ise, en azından tartışmalara noktayı koyan fotoğrafların Çin kökenli bir astronot tarafından çekilmiş olması. 
     
</TEXT>
</DOC>
