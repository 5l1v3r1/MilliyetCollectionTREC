<DOC>
<DOCNO> 348164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sondun21.html </URL>
<DATE> 2005/06/02/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Zao ile gizli söyleşiler Demokrasi olmaz, Çin kendi felaketine koşar 
</HEADLINE>
<TEXT>

     ''Ekonomik atılımlar yetmez demokrasi olmazsa, Çin kendi felaketine koşar...'' Bu sözler, Çin Komünist Partisi'nin ÇKP reformcu müteveffa lideri Zao Ziyang'a ait. 
     Tiananmen katliamına itiraz ettiği için 1989'dan geçen ocakta ölene kadar evinde gözhapsinde tutulan eski liderle gizlice söyleşiler yapan Şinhua muhabiri Zong Fengming, AFP muhabiriyle konuşurken, Zao'yla yaptığı söyleşileri anlattı. Zong, ''Zao, Çin'in ekonomik kalkınmasının demokrasi ve adaletle sağlanması gerektiğini düşünüyordu'' dedi. Zong'a göre, eski lider ''aksi halde toplumun yozlaşıp çürüyeceğine inanıyordu.'' Zong şunları söyledi ''Zao'ya göre, ekonomik atılımlar demokrasiyi gerektiriyordu. Demokrasi olmadan ekonomik reformların işlemeyeceğine inanıyordu. Siyasi reformlar yapılmazsa toplumun düş kırıklığına uğrayacağını düşünüyordu.'' Bu reformcu fikirlerin bugünkü icraatla uyuşmadığını söyleyen Şinhua muhabiri, bugünkü yönetimin, ekonomik açılım uygulamakla birlikte ifade özgürlüğünü kısıtladığını söyledi. 
     Zong, ''ÇKP, şu anda her şeyi kontrolü altında tutuyor. Zao bunun böyle gitmeyeceğini, değişmesi gerektiğini söylüyor ve ister siyasi partiler, ister toplumsal örgütler, isterse köylü örgütleri olsun diğer gruplara belli bir güç verilmesini istiyordu'' dedi. 
     ''Zao, Pekin'deki yöneticileri bugün mezarından rahatsız ediyor'' diyen Zong, ''Zao'nun fikirlerinin yayılmasından korkuyorlar'' diye konuştu. 
     Zong, Pekin'in yayınlanmasını yasakladığı söyleşileri yayınlamak istiyor, ancak yayıncı bulamıyor. Söyleşilerin kısacık özetini daha önce yayınlayan şirket, daha ileri gitmek istemiyor. 
     Bu söyleşileri ele geçirmek isteyen bir Singapurlu gazeteci, geçen ay tutuklanmıştı. 
     
</TEXT>
</DOC>
