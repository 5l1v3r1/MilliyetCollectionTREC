<DOC>
<DOCNO> 312503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur46.html </URL>
<DATE> 2005/02/04/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Hakim "Gözlerim iyi görmüyor" diyen sanığa gözlüğünü verdi 
</HEADLINE>
<TEXT>

     Samsun'daki bir dolandırıcılık davasında, dosyadaki bir fotoğrafın kendisine ait olup olmadığının sorulması üzerine, gözlerinin iyi görmediğini söyleyen sanığa, hakim gözlüğünü verdi. 
     Samsun 1. Ağır Ceza Mahkemesi'ndeki duruşmada, yaklaşık 2 yıl önce akrabası Seyfettin Çetin'in bankadaki hesabından sahte kimlik ve vekaletname ile yaklaşık 11 milyar lira çektiği iddia edilen Süleyman Nişançı ile olaya karıştığı ileri sürülen mağdurun oğlu Bilal Çetin'in yargılanmasına devam edildi. 
     Tutuksuz sanık Bilal Çetin katılmadığı duruşmada, başka bir suçtan da tutuklu bulunan Nişancı, suçlamaları kabul etmedi. 
     Nişançı, ''Benzer suçları geçmişte işledim. Ancak, bir daha yapmamak için yemin ettim. Söz konusu olayın olduğu tarihte ben başka bir suçtan tutukluydum. Bu nedenle olayı üzerime atmak istiyorlar. Asıl suçlu diğer sanıktır'' dedi. 
     Bu sırada mahkeme heyeti sanığa, dosyadaki bir belgede bulunan fotoğrafın kendisine ait olup olmadığını sordu. Gözlerinin bozuk olduğunu söyleyen sanık, gözlük isteyince üye hakimlerden biri sanığa gözlüğünü verdi. Ancak sanık gözlükle de iyi göremediğini belirterek fotoğrafı teşhis edemedi. 
     Duruşma, dosyadaki eksikliklerin giderilmesi için ertelendi. 
     
</TEXT>
</DOC>
