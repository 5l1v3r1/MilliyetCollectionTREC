<DOC>
<DOCNO> 331426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/soneko22.html </URL>
<DATE> 2005/04/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Türkiye'de 1.5 aydır 29 bin 484 şişe sahte içkiye el koyuldu... 
</HEADLINE>
<TEXT>

     Tarım ve Köyişleri Bakanlığı, yaklaşık 1.5 aydır Türkiye genelinde başlattığı sahte rakı operasyonları sırasında, 29 bin 484 şişe ve 56 bin 284 litre sahte içkiye el koydu. 
     Başta İstanbul olmak üzere, pek çok ilde sahte rakıdan ölümlerin yaşanmasının ardından, Mart ayı başından beri Tarım Bakanlığı gıda yetkilileri emniyet ve jandarma teşkilatıyla birlikte Türkiye genelinde alkollü içki üreten, satan işyerleri ve toplu tüketim yerlerinde denetim yaptı. 
     Edinilen bilgiye göre, operasyonlarda, bazı şehirlerde sahte rakı imalathaneleri bulundu. İmalathanelerde binlerce şişeye dolum yapmak için hazırlanan sahte rakı malzemeleri, boş Yeni Rakı şişeleri ve metil alkol ele geçirildi. 
     Operasyonlar çerçevesinde 81 ilde 9 bin 94 denetim yapıldı. Şüpheli görülen işyerlerinden alınan 297 numune analiz için laboratuvara gönderildi. Analiz sonuçları olumsuz çıkan işletmeler hakkında, Gıda Yasası gereğince yasal işlem başlatıldı. 9 işyerine idari para cezası verildi. 
     Denetimlerde rakı başta olmak üzere toplam 29 bin 484 şişe ve 56 bin 284 litre muhtelif sahte içkiye el konuldu. 
     
     İL İL SAHTE RAKI OPERASYONU 
     Tarım ve Köyişleri Bakanlığı'ndan edinilen bilgilere göre iller bazındaki sahte rakı denetimleri sonuçları şöyle 
     -Adana 120 alkollü içki satan ve toplu tüketim yeri denetlendi ve şüpheli görülen 14 numune alındı. Bazı firmalar tarafından piyasada satılan 750 koli rakı toplatıldı. 
     -Antalya 693 iş yerinde yapılan denetimlerde olumsuz bir duruma rastlanmazken, 2 Mart 2005 tarihinde jandarma tarafından 4 bin 344 şişe rakı, 3 Mart'ta 3 bin 951 şişe sahte rakı, 3 bin 45 adet sahte cin, 2 bin 904 adet sahte votka ele geçirildi. 3 şahsın evinde 39.5 kilogram kaçak boğma rakı ile 2 bin 710 kilogram üzüm posasına el konuldu. 
     -Aydın 11 Mart tarihinde gazinolarda yapılan denetimlerde 75 cc'lik 113 şişe şampanyaya el konuldu. 
     -Balıkesir 52 koli 70 cc'lik sahte rakı araziye terk edilmiş bulundu. 
     -Burdur Her birinde 12 adetlik 43 koli sahte şaraba el konuldu. 
     -Bursa 1.500 şişe rakı ele geçirildi. 
     -Diyarbakır 63 şişe sahte rakı ile 4 şişe sahte votkaya el konuldu. Ayrıca Emniyet Müdürlüğü Mali Şube ekipleri tarafından yakalanan 2 bin 252 şişe 70'lik rakı, 515 şişe 70'lik votka ve muhtelif miktarlarda şarap ele geçirildi. 
     -Gümüşhane Muhtelif çeşit ve miktarda şarap ile Tekel cin içkisine el konuldu. 
     
     İSTANBUL'DAKİ OPERASYONLAR 
     -İstanbul 28 Şubat 2005 tarihinde ihbar üzerine yapılan denetimde, bir adet 5 kapaklı dolum makinesi, bir adet şişe kapaklama dolum makinesi, 15 adet 60 litrelik dolu tank, 12 adet 200 litrelik dolu tank, 5 adet 200 litrelik yarı dolu tank, 3 adet 200 litrelik boş tank, 1 adet bin litrelik su deposu olduğu tespit edildi. 
     Muayene ve analiz için il kontrol laboratuarına gönderilen numunelerde metil alkol oranı hacim olarak yüzde 54-97 arasında değişen miktarlarda bulundu. Bu olay üzerine bin işyerinde yapılanı denetimlerde şüpheli olduğu düşünülen 845 şişe şarap, 122 şişe rakı, 7 şişe likör, 2 şişe konyak, 2 bin 200 litre şarap benzeri madde, bin 516 litre şaraba el konuldu. 
     Şu ana kadar yapılan analizlerde 48 numunenin sonuçları belirlendi. Buna göre, şüpheli olduğu düşünülen bidonlarda yer alan 5 adet alkol numunesinin analizinde metil alkol oranlarının yüzde 51-89 arasında olduğu tespit edildi. 32 adet rakı numunesinin analizinde ise 9 adedinin Türk Gıda Kodeksi'ne uygun olmadığı tespit edildi. 2 şarap numunesinde alkol oranının minimumun altında kaldığı belirlendi. 
     
     DİĞER ŞEHİRLER 
     -Kırıkkale 60 adet kaçak içkiye el konuldu. 
     -Manisa Tekel bayilerinde yapılan denetimlerde, Tekel likör, kanyak, rakı ile kırmızı ve beyaz şaraplara el konuldu. 
     -Sakarya Bir evin bodrum katında sahte rakı imalathanesi bulundu. Evde 3 bin adet boş rakı şişesi, çok sayıda boş kapak, 400 litrelik sahte rakı maddesi bulundu. Ayrıca Sakarya Yeşilvadi köyünde 2 bin 283 adet kolilenmiş 70'lik sahte Tekel rakısı, 500 adet boş şişe, bir başka evde ise 22 adet 40 litrelik, 2 adet 220 litrelik içleri anason kokulu sıvı muhtemelen sarı rakı maddesi ve 500 adet boş rakı şişesi tespit edildi. 
     -Tekirdağ İzinsiz üretim yapan bir işletmede 480 şişe köpüklü şarap ve bir işletmede de 39 bin litre dökme şaraba el konuldu. 
     -Tokat Zile İlçesi'nde ise bir şahsın evinde sahte içki imalathanesi bulundu. İmalathanede rakı, şarap ve boğma rakı düzeneği yakalandı. Zile'de ihbar üzerine bir şahsın evinde kuru üzüm ve anasondan kendi düzenekleri ile imal ettikleri 30 şişe sahte rakı, 8 adet 70 cc şişelerde rakı, boş rakı şişeleri ve 66 kilogram anason maddesi ele geçirildi. Ayrıca 37 şişe boğma rakı ve 79 kilogram kurutulmuş anason ele geçirildi. 
     -Uşak Üretim izni olmayan 29 litre şarap yakalandı. 
     -Kilis Kilis Gümrük Müdürlüğü'nde yolcu beraberinde eşya ambarında bulunan, menşe ve etiket bilgisi belli olmayan 2 bin 569 şişe yabancı marka içki imha edildi. 
     -Iğdır Halfeli köyünde bir şahsın evinde 297 adet 70'lik rakı bulundu. 
     Koruma ve Kontrol Genel Müdürlüğü yetkilileri, Adıyaman, Afyon, Ağrı, Amasya, Ankara, Artvin, Bilecik, Bingöl, Bitlis, Bolu, Çankırı, Elazığ, Erzincan, Erzurum, Gaziantep, Giresun, Hatay, Isparta, İzmir, Kahramanmaraş, Kayseri, Kastamonu, Kırklareli, Kırşehir, Konya, Kütahya, Mardin, Muş, Nevşehir, Niğde, Ordu, Samsun, Sinop, Sivas, Tunceli, Şanlıurfa, Van, Yozgat, Zonguldak, Bartın, Düzce, Karübük, Karaman, Osmaniye, Yalova'da yapılan içki denetimlerinde herhangi bir olumsuzluğa rastlanmadığını bildirdiler. 
     
</TEXT>
</DOC>
