<DOC>
<DOCNO> 347792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sondun55.html </URL>
<DATE> 2005/06/01/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
Hollanda'da AB anayasası referandumuna katılım 62 oranında... 
</HEADLINE>
<TEXT>

     Hollanda’da, AB anayasası için bugün düzenlenen referanduma katılım oranının yüzde 62 olduğu açıklandı. 
     NOS televizyon ile ANP ajansı için çalışan araştırma firması Interview-NSS’nin, sandıkların hemen kapanmasının ardından 23 sandık başında yaptığı anket sonuçlarına göre, seçmenlerin yüzde 62’si bugünkü seçimlerde oy kullandı. 
     Sandık başı tahminlerinde, bugünkü referandumda anayasaya "hayır" diyenlerin oranının yüzde 63, "evet" diyenlerin oranının ise yüzde 37 olduğu belirtildi. 
     Hollanda’da, sandık başı çıkışlarına dayanılarak verilen bu ilk sonuçlarda en fazla yüzde 4’lük bir sapma olabileceği belirtiliyor. 
     Belirleyici sonuçların TSİ 23.00 dolaylarında alınması bekleniyor. 
     Gece yarısına doğru da bütün oyların sayım işleminin bitirileceği tahmin ediliyor. 
     Hollanda parlamentosu, bağlayıcı özelliği bulunmamasına rağmen halkın anayasaya "hayır" demesi halinde bu karara uyacağını daha önce açıklamıştı. Fransa’da da hafta sonunda AB anayasası referandumu yapılmış, anayasanın reddedildiği bu referanduma katılım oranı yüzde 70 civarında olmuştu. 
     
</TEXT>
</DOC>
