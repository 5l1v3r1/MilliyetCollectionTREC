<DOC>
<DOCNO> 326214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun43.html </URL>
<DATE> 2005/03/23/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Çok dinli ülke Lübnan 
</HEADLINE>
<TEXT>

     Eski Başbakan Refik Hariri'nin öldürülmesi, bugün başkent Beyrut'un kuzeyindeki Hıristiyan mahallesindeki bombalı saldırı ve Suriye askerlerinin ve istihbaratçılarının çekilmesiyle, son günlerde gündemde olan Lübnan, 18 dini toplumun bir arada yaşadığı bir ülke. 
     Ülkenin 3,5 milyon olduğu sanılan nüfusunun yüzde onunu, çoğu Filistinli olmak üzere yabancılar oluşturuyor. Ülkede son yapılan nüfus sayımının tarihi ise 1932. Lübnanlı demograflar tarafından kısa süre önce yapılan bir araştırmaya göre de, ülkenin yüzde 63'ünü Müslümanlar, yüzde 37'sini de Hıristiyanlar oluşturuyor. 
     Ülkedeki Katolik Hıristiyan toplumunu, Maruniler, Katolik Yunanlılar, Hıristiyan Ermeniler, Keldaniler gibi topuluklar oluştururken, Katolik olmayanlar Hıristiyanlar arasında, Ortodoks Yunanlılar, Ortodoks Ermeniler, Süryaniler, Protestanlar ve Ortodoks Kıptiler bulunuyor. 
     Müslüman toplum içinde de Şiiler, Sünniler, Dürziler ve Aleviler bulunuyor. 
     Lübnan'daki başlıca toplumlar şöyle 
     -Maruniler Bu Hıristiyan toplumun liderleri, Lübnan'aki ekonomik ve siyasi yaşamda etkindi. 1975'te patlakveren iç savaş, liderlere ağır bir darbe vurdu. Liderleri öldürülen, sürülen Maruniler, kitleler halinde Lübnan'ı terk etti. İç savaşa son veren 1989 Taif anlaşması Marunilerin iktidarını ve siyasi sahnedeki imtiyazlarını azalttı. Günümüzde, Maruni toplumunun simgesel ismi Maruni Kilisesi Kardinali Nasrallah Sfeyr. 
     -Şiiler Şiiler, Lübnan'ın kuruluşunda, ülkenin güneyinde ve Bekaa vadisinde yaşayan ve çoğunlukla tarımla uğraşan bir topluluktu. Ülkenin güneyinde süregelen şiddet olayları ve sorunlar, Şiilerin başkent Beyrut'un güney banliyölerine kitle halinde yerleşmelerine yol açtı. 1970'lerin başlarında Şiiler, İmam Musa Sadr ile birlikte zorla Lübnan'ın siyasi sahnesine adım attı. İran'da yetişmiş ılımlı bir dinci olan ve toplumunu Emel adında kendi hareketi etrafında toplamaya çalışan Sadr, Emel örgütünün siyasi yaşamda önemli bir rol oynamasının yollarını arıyordu, Lübnan'da bir seyahat sırasında ortadan kayboldu. 
     Şimdilerdeyse, radikal Şii Hizbullah örgütü en önemli siyasi güç durumunda. Meclis başkanı bu toplumdan. 
     -Sünniler Genellikle şehirlerde yaşayan Sünniler, ülkenin Trablus, Beyrut, Sayda gibi büyük kıyı kentlerinde oturuyor. Toplumun lideri haline gelen Refik Hariri'nin cinayeti Sünnileri öksüz bırakmış durumda. Başbakan Ömer Kerame Sünni. 
     -Dürziler 200 bin kişiyle ülke nüfusunun yüzde 6'sını oluşturan küçük Dürzi toplumunun lideri Velid Canbolat. Suriye birliklerinin Lübnan'a girmesine muhalefet ettikten sonra bir Suriye barikatı yakınlarında 1977'de öldürülen Kemal Canbolat'ın oğlu olan Velid, babasının izinden giderek, İlerici Sosyalist Parti'nin başına geçti. Canbolat, Lübnan'daki Suriye varlığına muhalefet eden liderlerin başında geliyor. 
     
</TEXT>
</DOC>
