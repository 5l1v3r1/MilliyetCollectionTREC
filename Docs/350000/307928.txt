<DOC>
<DOCNO> 307928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/dunya/axdun02.html </URL>
<DATE> 2005/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'İran çıkarlarımıza ters' 
</HEADLINE>
<TEXT>


YASEMİN ÇONGAR Washington 


Dışişleri Bakanlığı görevinin ABD Senatosu'nca bugün onaylanması beklenen Ulusal Güvenlik Danışmanı Condoleezza Rice, İran'ın nükleer silahlanma hevesinden vazgeçmemesi halinde atılacak ilk adımın, yaptırım için BM Güvenlik Konseyi'ne gitmek olacağını açıkladı. 
Senato Dış İlişkiler Komitesi önünde iki gün, zaman zaman sert bir havada süren bir oturumda dış politika sorularını yanıtlayan Rice'ın bakanlığı dün Komite üyelerince onaylandı. Rice, oturum sırasında Irak konusundaki ısrarlı sorulara özeleştiriye girmeksizin yanıt verirken, İran ve Suriye'ye karşı uyarılarda bulundu. 

Savaş uyarısı 
"İran çıkarlarımıza 180 derece ters" diyen Rice, Tahran'ın nükleer silahlanma hevesine karşı İngiltere, Almanya ve Fransa'nın yürütttüğü müzakerelerin sonucunu bekleyeceklerini söyledi. Rice, bu süreçte ilerleme sağlanamaması halinde, "İlk adım olarak, onları Güvenlik Konseyi'ne götürürüz" dedi. 
Rice'a "ret" oyu veren Demokrat senatörlerden eski Başkan adayı John Kerry ve Barbara Boxer'ın yanı sıra "kabul" oyu vermesine karşın Rice'ın özeleştiri yapmamasından "büyük hayal kırıklığı" duyduğunu belirten Joesph Biden, özellikle Irak'ta kötümser bir senaryonun gerçekleşebileceğine dikkat çekti. Biden, bu senaryonun bir parçası olarak "Türkler ile Kürtler savaşabilirler" ifadesini kullandı. 


</TEXT>
</DOC>
