<DOC>
<DOCNO> 307984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/yasam/yas02.html </URL>
<DATE> 2005/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tüm yaşadıklarımız kötü bir rüya gibi ..' 
</HEADLINE>
<TEXT>


Çapraz ateşte 3 yaşındaki oğlu Selçukhan'la katledilen Prof. Güner'in ailesi, bu acıya, bir gün onlar dönecekmiş gibi düşünerek dayanmaya çalışıyor 


Trabzon'da uğradığı silahlı saldırıda öldürülen Karadeniz Teknik Üniversitesi KTÜ Kimya Bölümü Öğretim Üyesi Prof. Dr. Sadettin Güner'in eşi Melek Güner, 15 yıllık hayat arkadaşı ve evladını kaybetmenin acısına zorlukla dayanıyor. 
Her şeyin kötü bir rüya olduğunu, uyandığında eşi gelecekmiş gibi hissettiğini belirten ve "Sürekli eşimin resim ve yazılarına bakıyorum" diyen Melek Güner, silahlı saldırıya yanlışlıkla hedef olduklarını henüz olay anında anladığını ifade ediyor. Buna rağmen ortaya atılan, eşinin bazı ihalelerle ilgili öldürüldüğü söylentilerinin acılarını katladığını belirten Güner, "Bu kişilerin ne kadar canları yanmış ki, böyle bir hata yaptılar. Suçluların cezasını çekmesini istiyorum" dedi. 

'Onu çok özledim' 
Çocuklarını, babalarıyla gurur duymalarını söyleyerek avuttuğunu belirten Güner, yaşadıkları acıyı da şu sözlerle dile getirmeye çalıştı 
"Onlara babalarının şehit olduğunu söylüyorum. Eşime gösterilen ilgi beni gururlandırıyor. Bize çok şerefli bir ad bıraktı. Çalışmalarını arkadaşları ve öğrencileri devam ettirmeli." 
Güner'in büyük oğlu Ahmet Faruk Güner ise babası ve kardeşini çok özlediğini ifade ederek, "Kardeşimin resimlerine bakarak, acımı dindirmeye çalışıyorum. Selçukhan, çok yaramaz değildi. Bakıcımız yemek yaparken o top oynardı. Küçük şeyler kırardı. Onu çok özlüyorum" diye konuştu. 




</TEXT>
</DOC>
