<DOC>
<DOCNO> 322901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonsiy10.html </URL>
<DATE> 2005/03/11/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Erkan Mumcu'nun 19 Mart'ta ANAP'a katılması bekleniyor 
</HEADLINE>
<TEXT>

     ANAP Genel Başkan Vekili Halil İbrahim Özsoy, AK Parti'den istifa eden eski Kültür ve Turizm Bakanı, Isparta milletvekili Erkan Mumcu'nun 19 Mart Cumartesi günü partiye katılacağını söyledi. 
     Özsoy'un açıklamasına tepki gösteren Genel Başkan Yardımcısı Abdülbaki Erdoğmuş ise ''Açıklama yetkisi toplantıdan sonradır. Arkadaşlarımızın düşüncelerini almadan hiç kimsenin karar açıklama yetkisi, hakkı yoktur'' dedi. 
     ANAP il başkanları, Genel Başkan Vekili Halil İbrahim Özsoy'un başkanlığında parti genel merkezinde toplandı. 
     Özsoy, toplantı öncesinde yaptığı açıklamada, ''25 Kasım 2004 tarihinde genel başkanın istifasının ardından başlatılan kongre sürecinin devam ettiğini ifade etti. Geçen 3,5 aylık dönemde hiçbir fedakarlıktan çekinmediklerini, partiyi açık tuttuklarını, ışıklarını yakarak beklediklerini kaydeden Özsoy, ANAP'ın bir kitle partisi olarak her zaman halkla beraber olması için çalıştıklarını anlattı. 
     3 Kasım seçimleri sonucunda ANAP'ın dağınıklığı ve küçülmesinin yarattığı siyasi boşluğun bugüne kadar hiçbir parti tarafından doldurulamadığını savunan Özsoy, ''Bu boşluk, sağda bütünleşme arayışını doğurmuş, bütünleşme aldatmacısını gündeme getirmiştir'' dedi. 
     Yeni oluşum girişimlerini de eleştiren Özsoy, ANAP'ın çok yakın tarihte en önemli iktidar alternatifine aday olduğunu, geçmişteki gibi, bugün ve gelecekte de yenileşmenin, transformasyonun adresi olmaya devam edeceklerini kaydetti. 
     ''Bugün burada bir dirilişin, yeniden doğuşun iktidar alternatifi olmanın düğmesini hep beraber basacağız'' diyen Özsoy, Genel Merkez'de 19 Mart Cumartesi günü katılım töreni düzenleyeceklerini ve bu tarihi ''yuvaya dönüş günü'' olarak kutlayacaklarını kaydetti. Törende, Erkan Mumcu ve bazı milletvekillerinin partiye katılacağını söyleyen Özsoy, bazı il ve ilçe belediye başkanlarını da davet ederek katılımlarını sağlayacaklarını ifade etti. Özsoy, görkemli bir katılım töreni için gerekli organizasyonun yapılacağını kaydetti. 
     
     TARTIŞMALAR 
     Özsoy'un açıklamalarına salonda bulunan bazı parti yöneticileri tepki gösterdi. 
     ''Bu arada sizlerle paylaşmak istediğim bir çağrıyı basının huzurunda okumak istiyorum'' diyerek, konuşmasını sürdüren Özsoy, şunları kaydetti 
     ''Ülkemizin siyasi potansiyelini harekete geçirmek, gecikmeden ve ertelenmeden siyasi alanda yeniden yapılanmayı sağlamak, Türkiye'yi içeride ve dışarıda güçlü ve itibarlı kalkınma seviyesine getirmek için milletimizin dünden daha çok bugün ANAP'a ihtiyacı olduğuna inanarak yeni bir başlangıç yapmak için başta eski Kültür ve Turizm Bakanı Erkan Mumcu'yu, milletvekillerini, belediye başkanlarını, il ve ilçe başkanlarını tekrar partiye davet ediyoruz. Kapımız, gönlümüz açık, kucaklaşmaya hazırız.'' Basın mensuplarının salondan ayrılmasının ardından verilen kısa arada bazı parti yöneticilerinin tartıştıkları görüldü. Salondan bir süre için ayrılan Genel Başkan Yardımcısı Abdülbaki Erdoğmuş, ''Aceleye getirilen bir açıklama oldu. Bu açıklamadan Sayın Mumcu'nun bilgisinin olmadığını söyleyebilirim. Toplantıda ayrıntılarıyla bir değerlendirme yapacağız. Birlik ve beraberlik içinde kısa bir süre sonra açıklamada bulunacağız'' dedi. 
     Erdoğmuş, Özsoy'un açıklamasına ilişkin bir soru üzerine, ''Kendisine belki yanlış bilgi verilmiş ya da heyecanlanmış olabilir. Açıklama yetkisi toplantıdan sonradır. Arkadaşlarımızın düşüncelerini almadan hiç kimsenin karar açıklama yetkisi, hakkı yoktur'' diye konuştu. 
     ANAP İl başkanları toplantısı, basına kapalı olarak sürüyor. İl başkanları toplantısının ardından MKYK Toplantısı yapılacak. 
     
</TEXT>
</DOC>
