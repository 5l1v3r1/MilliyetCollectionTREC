<DOC>
<DOCNO> 338057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sondun24.html </URL>
<DATE> 2005/04/29/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Devlet başkanı olmak isteyen vekile silahlı saldırı, hakim kaçırıldı 
</HEADLINE>
<TEXT>

     Kırgızistan'da Temmuz ayında yapılacak devlet başkanlığı seçimlerinde aday olmayı düşünen milletvekiline silahlı saldırıda bulunuldu. 
     İçişleri Bakanlığı Basın Merkezi'nin açıklamasına göre, son seçimlerde Kadamcay Seçim Bölgesi'nden milletvekili olan Bayaman Erkinbayev, dün gece kimliği belirsiz kişilerin silahlı saldırısına uğradı. Burnundan yaralanan milletvekili Erkinbayev'in şikayetçi olmadığı, ancak kamu davası açılacağı bildirildi. 
     Erkinbayev'in saldırı öncesinde, kesin adaylığını açıklayıp açıklamama konusunda tereddütlü olduğu, ancak saldırı üzerine kesin adaylığını açıkladığı öğrenildi. 
     Erkinbayev, kendisini korkutmak isteyenleri bildiğini belirterek, bunların ''parayla satın alamadıkları siyasetçileri sindirmek'' isteyen bazı karanlık kişiler olduğunu söyledi. 
     Bu arada, devlet başkanlığı için kesin adaylar da belli olmaya başladı. 
     Geçici devlet başkanı ve başbakan Kurmanbek Bakiyev, Erkindik Partisi tarafından aday gösterilirken, Ar-Namıs Partisi lideri Feliks Kulov lehine adaylıktan çekildiğini açıklayan Sosyal Demokrat Parti lideri Almaz Atambayev, Oş eyaletinde bir grup köylü tarafından aday gösterildi. 
     Devlet başkanlığı adaylığı için adı geçen Dışişleri Bakanı Roza Otunbayeva'nınsa aday olmayacağını açıkladığı öğrenildi. 
     
     SEÇİM SONUÇLARINA İTİRAZ EDENLER HAKİMİ KAÇIRDI 

     Bu arada, Kırgızistan'ın Talas eyaletinde seçim sonuçlarına itiraz eden bazı kişiler, mahkeme başkanını kaçırdı. 
     Kırgız Haber Ajansı'nın KABAR bildirdiğine göre, Talas eyaletine bağlı Bakayata ilçesi hakimi Tölömöş Asılov ve sekreteri ile mahkeme katibi, 27 Nisan Çarşamba günü adliye binasını basan bir grup tarafından kaçırıldı. 
     Eylemcilerin, sekreteri bir gün sonra serbest bıraktığı, diğer rehineleri ise hala ellerinde tuttukları bildirildi. 
     Serbest bırakılan sekreter, eylemi milletvekili adaylarının düzenlemiş olabileceğini açıklarken, hakimin, bu bölgedeki adaylardan birinin seçmenlere rüşvet dağıtırken yakalanması ile ilgili davaya baktığı belirtiliyor. 
     Söz konusu seçim bölgesinde, seçim sırasında 2 adayın yandaşları arasında çatışma çıkmış ve ilçe mahkemesi, bölgede seçimin 1 Mayıs'ta tekrarlanması kararı almıştı. 
     
     TOPRAK İŞGALLERİ EYALETLERE SIÇRADI 

     Öte yandan, Kırgızistan'da devrimden sonra başkent Bişkek ve çevresindeki toprak işgalleri, eyaletlere sıçradı. 
     Azatlık Radyosu'nun haberine göre, Issık Göl eyaletinin Aksu ilçesinde iki köyde vatandaşlar bir şirkete ait 200 hektar araziyi işgal etti. 
     Köylüler, şirket sahibinin devrik lider Askar Akayev döneminde söz konusu arazileri kendi mülkiyetine geçirdiğini ve başkalarına kiraya verdiğini öne sürüyorlar. 
     Yaklaşık 150 köylünün, Cemiş A.Ş. adlı şirkete ait elma bahçelerinin bulunduğu 200 hektarlık araziyi tamamen işgal ettiği, eylemcilerin yine aynı şirkete ait şarap tesislerinde üretimi engelledikleri ifade edildi. 
     Haberde, eyalet Valisi Esengül Ömüraliyev'in eylemcilerle görüştüğü ve konuyu 3 gün içinde çözme sözü verdiği de kaydedildi. 
     Başkent Bişkek'te 24 Mart'taki devrimin ardından 20 binden fazla insan, kentin içinde ve çevresinde bulunan boş arazileri işgal etmişti. Bir haftadan fazla süren işgaller, geçici hükümetin ihtiyaç sahiplerine arsa tahsis edileceğini açıklaması ve güvenlik güçlerinin müdahalesi ile sona ermişti. 
     
</TEXT>
</DOC>
