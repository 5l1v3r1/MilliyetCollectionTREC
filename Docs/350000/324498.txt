<DOC>
<DOCNO> 324498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonspo37.html </URL>
<DATE> 2005/03/17/ </DATE>
<TIME> 18.47 </TIME>
<AUTHOR>  </AUTHOR>
<HEADLINE>
Gaziantepspor'da Ankaragücü maçı hazırlıkları... 
</HEADLINE>
<TEXT>

     Gaziantepspor, cumartesi günü sahasında Ankaragücü ile yapacağı maçın hazırlıklarını bugün yaptığı antrenmanla sürdürdü. 
     Celal Doğan Tesisleri'nde, teknik direktör Nurullah Sağlam yönetiminde gerçekleştirilen çalışma, yaklaşık 1,5 saat sürdü. Antrenmana sakatlıkları bulunan Bekir, Mehmet Çoğum ve Mehmet Kara katılmadı. 
     Hafif ter koşusu ve dayanıklılık testinin ardından kanatlardan yapılan ortalardan gelen toplarla gol çalışması yapan kırmızı-siyahlı futbolcular, antrenmana savunma ve hücum varyasyonlarıyla ilgili taktik idmanla devam etti. 
     Top kapma yarışmasıyla son bulan idmandan sonra bir açıklama yapan teknik direktör Sağlam, Ankaragücü önünde kesinlikle galibiyeti hedeflediklerini söyledi. 
     Geçen hafta Diyarbakırspor karşısında iyi futbol sergilediklerini ancak, talihsiz gollerle yenildiklerini kaydeden Sağlam, şöyle konuştu 
     ''Bu hafta sonu Ankaragücü'nü yenerek bunu telafi edeceğiz. Geçen haftaki kadroyu değiştirmeyi düşünmüyorum. Rakip, mutlak puan veya puanlar için sahaya çıkacak. Ligde iddiasız takım yok. Herkesin bir iddiası ve hedefi var. Maça rakibimize göre daha rahat çıkacağız. Hedefimiz evimizde seyircimiz önünde güzel bir oyunla galibiyete ulaşmak. Kadroma güveniyorum. İyi konsantre olduk.'' 
     
</TEXT>
</DOC>
