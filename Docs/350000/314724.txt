<DOC>
<DOCNO> 314724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonspo27.html </URL>
<DATE> 2005/02/12/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Aydın "Başkanlıkta zoraki durmuyorum, cesareti olan gelsin" 
</HEADLINE>
<TEXT>

     Ankaragücü Kulübü Başkanı Cemal Aydın, ''Başkanlıkta zoraki durmuyorum, cesareti olan gelsin'' dedi. 
     Kayserispor maçı sırasında taraftarların ''Cemal Aydın istifa'' biçimindeki tezahüratını değerlendiren Cemal Aydın, ''Geçen hafta genel kurulda çağrımızı yaptık. Aday olan varsa borçsuz bir şekilde kulübü teslim edeceğiz dedik. Kimse çıkmadı. Yöneticiyi bulmak zor, kaçırmak kolay. Buyursun gelsinler. Bedava maça girip bağırmak kolay'' diye konuştu. 
     Ankaragücü Teknik Direktörü Sakıp Özberk de maçtan sonra yaptığı açıklamada, karşılaşmadaki gerginliğin oyunlarını etkilediğini söyledi. Puan kaybına tahammülü olmayan 2 takımın mücadelesinde Kayserispor'un oyunu savunmada kabul ederek kontraataklarla gol aradığını belirten Özberk, rakiplerinin bunda da başarılı olduğunu ve 1 puan almayı başardığını söyledi. 
     Özberk, Ankaragücü'nün düzeleceğini, ancak bunun için galibiyetlere ihtiyacı olduğunu sözlerine ekledi. 
     Kayserispor Teknik Direktörü Hikmet Karaman ise skordan memnun olmadığını belirterek, ''Ofansif oynayan Ankaragücü daha etkili gözükse de iyi oynayan taraf bizdik'' dedi. Alınan beraberlikten memnun olmadığını ifade eden Karaman, beraberliğin şanssızlık olduğunu söyledi. 
     ''Kazansaydık 6 puan almış olurduk'' diyen Karaman, ''Fikstür dezavantajını avantaja dönüştürmeye çalışıyoruz. Johnson ve Michalik'in oynamaması oyun düzenimizi etkiledi ancak onların yerine görev yapan futbolcuları ve tüm takımı oyunlarından dolayı kutluyorum'' diye konuştu. 
     
</TEXT>
</DOC>
