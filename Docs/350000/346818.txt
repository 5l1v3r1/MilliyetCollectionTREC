<DOC>
<DOCNO> 346818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/guncel/gun01.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Levent'ten kampanya konseri 
</HEADLINE>
<TEXT>


Sanatçı, albümünden elde edeceği gelirin yanında, ilk konserinin gelirini de "Baba Beni Okula Gönder" kampanyasına bağışlıyor 

Deniz Altuntaş - İstanbul 

'Anemin Türküleri' isimli yeni albümünden elde edeceği geliri Milliyet'in başlattığı "Baba Beni Okula Gönder" kampanyasına bağışlayan Haluk Levent, önceki akşam Beyoğlu Studio Live'de ilk konserini verdi. Konseri yaklaşık 500 kişi izledi. 
Levent, bu konserin gelirini de "Baba Beni Okula Gönder" kampanyasına bağışlayacağını açıkladı. 
Albümün gördüğü ilgiden memnun olduğunu söyleyen Levent, "Albüm satış kaygım yok. Bana düşen geliri Milliyet'in başlattığı "Baba Beni Okula Gönder" kampanyasına veriyorum. Albümün 100 bini aşacağını düşünüyorum. Türkiye'nin ücra köşelerinde alfabenin doruklara çıkmasını istiyoruz. Okumamış kız kalmasın. Yaklaşık 10 yıldır Türkiye'yi dolaşıyorum. Ülkemin en büyük sorununun bu olduğunu düşündüğüm için kampanyaya katkım olsun istedim. Rumeli Hisarı ve Açıkhava konserlerimi de bu kampanyaya bağışlamayı düşünüyorum" dedi. 


</TEXT>
</DOC>
