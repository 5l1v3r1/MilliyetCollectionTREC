<DOC>
<DOCNO> 341722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/siyaset/axsiy02.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu ne menem iştir' 
</HEADLINE>
<TEXT>


Bolu İzzet Baysal Üniversitesi Rektörü ve yardımcıları, üniversitelerine gelen Başbakan'ı karşılamadı. Erdoğan, "Bana değil, Türkiye Cumhuriyeti'ne saygısızlık yapılıyor" dedi 

ABDULLAH KARAKUŞ Bolu BAHAR ATAKAN Ankara 


Bolu'da İzzet Baysal Üniversitesi AİBÜ Mühendislik - Mimarlık fakültesinin temel atma törenine katılan Başbakan Recep Tayyip Erdoğan, protesto şoku yaşadı. Törene katılmayan Rektör Prof. Dr. Yaşar Akbıyık ve yardımcılarına kızan Erdoğan, sert tepki gösterdi. 

Anarşi elbet olur 
Tören alanına geldiğinde bildiriyi ve protestoyu öğrenen Erdoğan şöyle konuştu "Buraya siyasi parti genel başkanı olarak değil, Türkiye Cumhuriyeti Başbakanı olarak geldim. Buraya gelmeyerek bana değil, Türkiye Cumhuriyeti şahsına saygısızlık yapılıyor. Benim boş vaktim yok... Bu ne menem iştir " 
Erdoğan, "Bu gibi rektörün olduğu yerde, tabii anarşi olur, terör olur... Türkiye'de şimdi, 'Siyasiler üniversiteleri bize bıraksın' diyorlar. Para veriyorsak müdahale edilir. Sen işine bak, öğrencilerini yetiştir. Asıl sen bu işi yürütemezsin. İcabında para dilenir, üniversitelerle ilgili gerekeni yaparız" diye konuştu. 
Milli Eğitim Bakanı Hüseyin Çelik de "Atatürk üzerinden geçinenler var. En iğrenci de bu... Herkes haddini bilmeli" diye konuştu. 
AİBÜ Rektörlüğü'nce yayımlanan bildiride, özetle şu ifadeler yer aldı "Üniversitemizde İzzet Baysal Vakfı tarafından yaptırılan Mühendislik - Mimarlık Fakültesi temel atma törenine, İzzet Baysal Vakfı ile siyasiler tarafından Sayın Başbakan davet edilmiştir. Üniversitemizin bilgisi dışında ve üniversitemiz yönetimine rağmen gerçekleşen bu davet, üniversitemiz ilkeleri yönünden uygun görülmemiştir... Üniversitemiz yönetimi, daveti uygun bulmamış ve temel atma törenine katılma gereği duymamıştır." 

'Emrivaki yaptılar' 
Rektör Akbıyık, Erdoğan ve Çelik'in eleştirilerine üzüldüğünü söyledi. Akbıyık, "Başbakan davet edilecekse görüşünüz nedir diye sorulmaz mı Başbakan'ın gelmesini istemiyordum demek gereksiz olur" diye konuştu. Bildiride vurgu yapılan "Atatürkçü düşünce" ifadesiyle üniversitenin temel düşünce yapısının vurgulandığını söyleyen Akbıyık, "Hükümete tepki veya kimseye mesaj göndermesi yapmıyoruz. Başbakan'ın geleceğini davet yapıldıktan sonra öğrendim. Vakfa katılmayacağımızı bildirdik. Eğer üniversitenin haberi olmadığını bilseydi Başbakan eminim ki gelmezdi" dedi. 

Başbakan'dan moda eleştirisi 

ABDULLAH KARAKUŞ Bolu 

GENÇLERİN ailelerinden ayrı yaşamalarına karşı çıkarak tartışma yaratan Başbakan Erdoğan, bu kez kıyafetlerin moda nedeniyle süratle değiştirilmesini eleştirdi. Bolu'da konuşan Erdoğan, "Anacığımızın pantolonlarımızı, sökükleri dikerek giydirdiği günleri hatırlıyorum... Şimdi süratle moda... Bu tüketim ekonomisidir. Bir tarafta fakir fukara var, varsa fazla onlara versinler." dedi. Bu arada Bolu Emniyet Müdürlüğü, Erdoğan'ın törenlerin yapılacağı meydana gelişi öncesi bomba alarmı verdi. 


</TEXT>
</DOC>
