<DOC>
<DOCNO> 303508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/dunya/axdun02.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat Valisi'ne suikast 
</HEADLINE>
<TEXT>


30 Ocak'ta genel ve yerel seçimlerin yapılacağı Irak'ta dün Bağdat Valisi El Haydari ve 6 koruması pusuda öldürüldü 

DIŞ HABERLER SERVİSİ 


Irak'ın başkenti Bağdat'ın Valisi Ali El Haydari, dün Ürdünlü terörist Ebu Musab El Zarkavi'ye bağlı "Irak'ta Cihad için El Kaide Organizasyonu" adlı grup tarafından gerçekleştirilen silahlı saldırıda öldürüldü. Saldırıda, Haydari'nin 6 koruması da hayatını kaybetti. Zarkavi grubunun internette yayımladığı bildiride, "Mezopotamya'da El Kaide Örgütü'ne bağlı genç mücahitler, Amerikan ajanlarından bir zorbayı, Bağdat Valisi'ni öldürdü. Tanrı, bütün Irak'ı özgürlüğüne kavuştursun" denildi. Bildiriyle birlikte yayımlanan video görüntülerinde de, Haydari'nin aracının saldırıdan sonraki hali gösterildi. 
Polis yetkilileri, El Cema'a semtindeki evinden yola çıkan Vali'nin, Hürriye semtine geldiği sırada aracının tarandığını kaydetti. Haydari, geçen mayısta hükümet konseyi başkanının öldürülmesinin ardından suikasta kurban giden en üst düzey Iraklı yetkili oldu. Haydari, eylül ayında düzenlenen başka bir suikasttan kılpayı kurtulmuş, saldırıda 2 koruması yaşamını yitirmişti. Haydari'nin yardımcısı Hatim Kerim de 1 Ekim'de düzenlenen bir suikastta öldürülmüştü. 

İntihar saldırısı 
Öte yandan Zarkavi'ye bağlı grubun Bağdat'ta Yeşil Bölge yakınındaki bir kontrol noktasına, bomba yüklü bir tankerle düzenlediği saldırıda da, 11 kişi öldü, 60 kişi yaralandı. Dün düzenlenen farklı saldırılarda ise 5 ABD askeri öldü. 


</TEXT>
</DOC>
