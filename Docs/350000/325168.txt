<DOC>
<DOCNO> 325168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/guncel/gun04.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakılar doğayı 'üzmeyecek' 
</HEADLINE>
<TEXT>


Mey İçki, piyasadan toplanan Yeni Rakı'ları çevreye zarar vermeden imha etmenin yöntemini arıyor. Rakıların yakıt olarak kullanılması gündemde 

SERKAN ARMAN 

Mey İçki CEO'su Galip Yorgancıoğlu, piyasadan topladıkları rakıları çevreye zarar vermeden imha etmeye çalıştıklarını belirterek, "Yakıt olarak da kullanılabilir" dedi. 
Ölümlerden sonra önlem olarak piyasadaki 70'lik Yeni Rakı'ları toplatan Yorgancıoğlu, rakıları doğaya zarar vermeden imha etmek istediklerini belirtti. Konuyla ilgili üniversitelerden çevre mühendisliği fakülteleriyle temasa geçtiklerini kaydeden Yorgancıoğlu, rakının kanalizasyon, deniz ve arıtma tesisine dökülemediğini vurguladı. 

Dünyada benzeri yok 
Kurumlardan hafta başında yanıt alacaklarını kaydeden Yorgancıoğlu, "Yakılacak ispirto olarak kullanılabilir" diye konuştu. Rakılar yakıt olarak değerlendirildiği takdirde, toplanan miktarın kendi fabrikalarında kullanmak için çok olacağını belirten Yorgancıoğlu, yapılan işlemin dünyada örneği bulunmadığına ve önerilecek çözümün de bir masrafı olacağına dikkat çekti. Yorgancıoğlu, "Boş şişeler eritilip yeniden kullanılacak. Böylece çevreyi kirletmeyeceğiz" diye konuştu. 
Doğa Savaşçıları Çevre Örgütü Başkanı Zafer Murat Çetintaş da, Mey İçki'nin bu girişimini desteklediklerini belirterek, "Ben alkolü hiç sevmesem de Mey İçki beni kazandı. Örgütümüzün de desteğini aldı" şeklinde konuştu. 


</TEXT>
</DOC>
