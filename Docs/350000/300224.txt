<DOC>
<DOCNO> 300224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/soneko26.html </URL>
<DATE> 2004/12/23/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Wall Street çalışanlarına 15.9 milyar dolarlık ikramiye... 
</HEADLINE>
<TEXT>

     Dünya sermaye piyasalarının kalbi New York'taki Wall Street Borsası çalışanlarının bu yıl sonunda toplam 15.9 milyar dolarlık ikramiye almaları bekleniyor. 
     Financial Times gazetesinin haberine göre, geçen yıl 16.8 milyar dolar kar eden Wall Street aracı kurumlarının bu dönemde çalışanlarına ödediği ikramiye ise 15.8 milyar doları buldu. 
     Wall Street aracılarının 2004 yılı toplam karlarının yüzde 22 düşüşle 13 milyar dolara ineceğini belirten New York Eyalet Denetçisi Alan Hevesi, ikramiyelerin ise bu düşüşten etkilenmeyeceğini ifade etti. 
     Yazılı bir açıklama yapan Hevesi, Wall Street aracılarının birleşme ve satın almaların yoğunlaşmasıyla yıl başından bu yana gelirlerini yüzde 4.6 artırdığını kaydetti. Bu dönemde harcamalar ise faiz ödemeleri ile yönetim ve kırtasiye giderleri nedeniyle yüzde 8.2 arttı. 
     158 bin Wall Street çalışanına ödenmesi planlanan 15.9 milyar dolarlık ikramiyeden kişi başına 100 bin 400 dolar düşüyor. Bu da geçen yıl ortalaması olan 99 bin 700 doların çok az üzerinde olsa da borsa patlamasının yaşandığı 2000 yılındaki 101 bin dolarlık ortalama ikramiyenin altında kalacak. 
     Hesaplamalara göre Wall Street çalışanlarının alacakları olası 15.9 milyar dolarlık ikramiyeden New York şehri 264.9 milyon dolar, New York eyaleti ise 1.2 milyar dolarlık vergi geliri elde edecek. 
     
</TEXT>
</DOC>
