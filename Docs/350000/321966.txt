<DOC>
<DOCNO> 321966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sontur43.html </URL>
<DATE> 2005/03/08/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Oyuncu İsmail Hakkı Sunat'ın katil zanlısının tahliye talebine ret 
</HEADLINE>
<TEXT>

     Tiyatro sanatçısı İsmail Hakkı Sunat'ı öldürdüğü iddiasıyla tutuklanan İhsan Fuat Özgen'in avukatı, sanığın, 1 Nisan 2005'te yürürlüğe girecek TCK'nın tüm lehte hükümlerinden yararlanmasını ve tahliyesini talep etti. 
     Çanakkale Ağır Ceza Mahkemesi'ndeki duruşmaya, tutuklu sanık İhsan Fuat Özgen de katıldı. 
     Duruşmada söz alan müdahil vekili Zeki Hacıibrahimoğlu, sanığın, maktulü tasarlayarak öldürdüğünü öne sürdü. 
     Hacıibrahimoğlu, ''Dosya kapsamından anlaşılacağı üzere, sanık, müvekkili öç alma duygusu ile tasarlayarak öldürmüştür. TCK'nin 450 4 maddesi gereğince cezalandırılmasına ve tutukluluk halinin devamına karar verilmesini talep ediyoruz'' dedi. 
     Sanık avukatı Adnan Güler ise olayda meşru müdafaa sınırlarının aşılmadığını belirterek, ''Öldürme suçu, yasal savunma sınırlarında gerçekleşmiş ve sınır aşılmamıştır. Fiil hukuka uygundur. Bu nedenle karşı tarafın iddialarına katılmıyoruz'' diye konuştu. 
     Cinayet zanlısı Özgen'in beraatini isteyen Güler, mahkemenin aksi kanaatte olması halinde 1 Nisan 2005 tarihinde yürürlüğe girecek TCK'nin tüm lehte hükümlerinin uygulanmasını ve sanığın tahliyesine karar verilmesini talep etti. 
     Mahkeme heyeti, sanık İhsan Fuat Özgen'in tutukluluk halinin devamına karar verdi. 
     Dava, 5 Nisan 2005 tarihine ertelendi. 
     Sanık İhsan Fuat Özgen hakkında, geçen Temmuz ayında, Gelibolu'ya bağlı Bolayır Beldesi'ndeki Mega Kent Tatil Sitesi'ndeki yazlığında, yan komşusu İstanbul Devlet Tiyatrosu sanatçısı İsmail Hakkı Sunat'ı silahla öldürdüğü iddiasıyla dava açılmıştı. 
     
</TEXT>
</DOC>
