<DOC>
<DOCNO> 320549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/guncel/axgun02.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaçlar depolarda 
</HEADLINE>
<TEXT>


SSK'nin Sağlık Bakanlığı'na devredilen hastanelerindeki depolar, devirden bir gün önce ihaleyle alınan ilaçlarla dolup taştığı halde, eczane eczane dolaşan hastalara ilaç verilmiyor 

Şükran Özçakmak 

Sağlık Bakanlığı'na devredilen SSK hastanelerinin depolarında milyonlarca YTL'lik ilaç olduğu belirlendi. Başta kanser gibi çok önemli hastalıkları olan SSK'liler, eczane eczane dolaşıp ilaç almaya çalışırken, depolardan koridorlara taşan ilaçlar verilmedi. Eczanelerini nisan sonuna kadar açık tutma planını uygulayamayan SSK, devirden bir gün önce, 18 Şubat'ta ihale yaparak ilaç aldı. 
SSK'nin Sağlık Bakanlığı'na devredilen hastanelerindeki depolarda, yaklaşık 2 bin çeşit ilaç bulunuyor. Kutusu 5 bin YTL'den başladığı için kronik hastaların bulamadığı bu ilaçların bazılarının süresi dolmak üzere, çoğu da sağlıksız depolandığı için bozulma tehlikesiyle karşı karşıya. SSK ile anlaşmalı özel eczaneler çok pahalı olduğu gerekçesiyle bu ilaçları vermekten çekiniyor. İlaç alabilmeleri için bazı hastalar yatırılırken, hastaneye yatamayanlar da eczane eczane ilaç arıyor. 

"Kapatın" dediler 
İlaçları stoklamak için gece yarılarına kadar çalışmak zorunda kalan eczacılar, son bir haftada yaşadıklarını şöyle anlatıyorlar 
"Bize, nisan dahil hastalara ilaç verileceği talimatı geldi. İlaç ihalesi yapılıp yapılmayacağını bakanlığa defalarca sorduk. Hastaların mağdur olmaması için ihale yapmamız söylendi. 18 Şubat'ta ihaleyle ilaç alındı. Aynı gün, eczanelerin kapatılması talimatı geldi. Dispanserlerden ilaçlar toplandı, kamyonlarla hastanelere taşındı. Bir kısmı kırıldı. Cumartesi günü evlerimizden çağrıldık. 'Eczaneler açılacak' denildi. Yeniden ilaçlar raflara yerleştirildi. Pazartesi sabahı vatandaşa ilaç dağıtmaya başladık, 1 saat sonra dağıtım durduruldu." 

'Yapılan doğru değil' 
Sağlık Bakanlığı ile SSK yetkilileri, ilaçlar konusunda farklı açıklamalarda bulundu. 
Sağlık Bakanlığı İlaç ve Eczacılık Genel Müdür Vekili Orhan Fevzi Gümrükçüoğlu, "Bu ilaçların durumu gündeme geldi ve çalışma yapılıyor. Ecza Depoları Birliği ile 8 Mart'ta toplantı yapacağız. Ayakta tedavi ilaçlarını, yatan hastalarda kullanılan ilaçlarla takas etme yolu tartışılacak. Hastaların arayıp bulamadığı ilaçların, kendi hastanelerindeki depolarda bekletildiği halde verilmeyişi tabii ki doğru değil" dedi. 

'Şik yet etsinler' 
SSK Sağlık İşleri Genel Müdürü Servet Rüştü Karahan ise, eczanelerin nisanda kapatılmasını planladıklarını kabul ederek, "Eczacılar Birliği ile yapılan protokolde bu eczanelerin kapatılması uygun görülmüş. Protokolde yer alan genelgeye göre hastaneler, ellerinde mevcut ne varsa, SSK'ye fatura ederek hastaya verebilir. Vatandaş ilaç vermeyen eczaneyi şik yet etsin, işlem yapalım" diye konuştu. 

Milyonluk ilaçlar 

Hastanelerdeki ilaç stoklarının değeri 
İstanbul Hastanesi 5 milyon YTLOkmeydanı Hastanesi 8 milyon YTLGöztepe Hastanesi 17 milyon YTLKartal Hastanesi 8 milyon YTLVakıf Gureba Hastanesi 4 milyon YTL 


</TEXT>
</DOC>
