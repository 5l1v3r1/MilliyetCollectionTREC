<DOC>
<DOCNO> 334982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/guncel/axgun01.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kent kimliğine ödül 
</HEADLINE>
<TEXT>


'Kent mimarisi, kent dokusu' konulu 'Aydın Doğan 2005 Ödülü'nü kazanan, 'İzmir Konak Meydanı ve Çevresi Düzenleme Projesi' ile 'Kastamonu Tarihi Kent Dokusu İyileştirme Çalışmaları'nın ekibi, ödüllerini törenle aldı 

İSTANBUL Milliyet 

Aydın Doğan Vakfı tarafından, her yıl sanat, edebiyat ve bilim alanlarında saygın eserler ortaya koyan mesleklerinin zirvesindeki isimlere verilen Aydın Doğan Ödülü'nün bu yılki konusu, "Kent mimarisi, kent dokusu" oldu. Başkanlığını Doğan Hızlan'ın yaptığı Seçiciler Kurulu tarafından 34 proje değerlendirildi, 25'i sergilenmeye değer bulundu. Ödülü ise, "İzmir Konak Meydanı ve Çevresi Düzenleme Projesi" ile "Kastamonu Tarihi Kent Dokusu İyileştirme Çalışmaları" kazandı. 

Özverili çalışmalara ödül 
Atatürk Kültür Merkezi'nde önceki akşam düzenlenen ve çok sayıda seçkin konuğun katıldığı ödül töreninde Aydın Doğan Vakfı Yürütme Kurulu Başkanı Candan Fetvacı, "Amacımız, Cumhuriyet Türkiye'sinde ulusal ve uluslararası platformda övgü kazanan eserler ile özverili çalışma ve birikimlere emek verenleri ödüllendirmektir" dedi. 
Seçici Kurul üyelerinden Dr. Doğan Hasol ise, "Ülkemizde çok iyi bireysel mimari çalışmalar var ama bunlar kentlerin karakterine yansımıyor. Nüfus artışı ve hızlı kentleşme, kentlerin çözülmesine yol açtı. Mimarlık da göz ardı edilir hale geldi" dedi. 
Konuşmaların ardından Çevre ve Orman Bakanı Osman Pepe ile Doğan Holding Yönetim Kurulu Başkanı Aydın Doğan, Konak Meydanı projesinin mimarlarından Ersen Gürsel ile, Kastamonu projesini hayata geçiren eski Kastamonu Valisi Enis Yeter ve projeyi devam ettiren şimdiki Vali Mustafa Kara'ya ödüllerini verdi. 
Bakan Pepe, İzmir Konak Meydanı projesine katkılarından dolayı merhum İzmir Büyükşehir Belediye Başkanı Ahmet Piriştina adına eşi Mine Piriştina'ya da anı plaketi sundu. Ödül tutarı 50 bin YTL de, 2 proje arasında paylaştırıldı. 

Kent kazandı 

Eski Kastamonu Valisi Enis Yeter, proje öncesi harap olmuş konaklarla ilgili, 'Bunları yıkalım, yerine apartman yapalım' düşüncesinin h kim olduğunu belirterek, "Tarihi binaları birer ikişer ele aldık. Kent kimliğini kazandı. Şimdi tahribatlar ve binaların yakılması, yıkılması durdu" dedi. 

Aydın Doğan'dan bir okul daha 

İSTANBUL Milliyet 
"Eğitime Yüzde 100 Destek Kampanyası" çerçevesinde yaptırılacak 4 okul için dün İstanbul Valiliği'nde hayırseverlerle protokol imzalandı. Aydın Doğan AD Vakfı'nın Üsküdar'da yaptıracağı 24 derslikli "Aydın Doğan İlköğretim Okulu" için imza atan Aydın Doğan Vakfı Yürütme Kurulu Başkanı Candan Fetvacı, "İstanbul'un Avrupa yakasında zaten bir okulumuz vardı. Şimdi Anadolu yakasında da bir okulumuz olacağı için çok mutluyuz" dedi. 


</TEXT>
</DOC>
