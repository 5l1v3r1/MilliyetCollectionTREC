<DOC>
<DOCNO> 309968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonspo31.html </URL>
<DATE> 2005/01/27/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Almanya'daki hakem skandalı... Hoyzer suçunu itiraf etti... 
</HEADLINE>
<TEXT>

     Almanya'da yönettiği maçlar için bahis oynayarak şike yapmakla suçlanan hakem Robert Hoyzer, suçunu itiraf etti. 
     Berlinli Hoyzer, Essen kentinde avukatı Stephan Holthoff-Pförtner ile görüştükten sonra bürosunda yaptığı açıklamada, ''Kamuoyunda benim hakkımda yapılan suçlamalar temelde doğru'' dedi. 
     Hakem meslektaşları ve tüm taraftardan özür dileyen Hoyzer, ''Davranışımla ilgili tüm olayları eksiksiz bir şekilde belge olarak hazırladım. Savcılığa ve Alman Futbol Federasyonu'na DFB her konuda yardım etmeye ve şahitlik yapmaya hazırım'' diye konuştu. 
     Berlin Savcılığı sözcüsü Michael Grunwald, Hoyzer'in yolsuzluklarla ilgili olarak kendilerine yardımcı olmak istemesi hakkında, ''Eğer dediklerini icraata geçirirse bize büyük yardımı olur'' dedi. 
     Öte yandan, N24 özel televizyonuna açıklamalarda bulunan Hoyzer, bahis skandalına daha birçok kişinin karıştığını söyledi. 
     Bu kişilerin futbolcu, hakem ya da kulüp yöneticisi olup olmadığı yönünde açıklama yapmayan Hoyzer, skandalın Alman futboluna büyük zarar vereceğini kaydetti. 
     Berlin'de yayın yapan yerel Berlin televizyonuna da konuşan Hoyzer, ''maniple'' olaylarından 5 rakamlı bir kazanç elde ettiğini belirtti. 
     
</TEXT>
</DOC>
