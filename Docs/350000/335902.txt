<DOC>
<DOCNO> 335902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/soneko51.html </URL>
<DATE> 2005/04/22/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
Migros ve Gima hisseleri yükseldi... 
</HEADLINE>
<TEXT>

     Koç Grubu'nun, Gima ve Endi hisselerinin alımı için Fiba Holding ile görüşmelere başladığı yolundaki haberler Gima ve Migros hisselerinde önemli artışlar getirdi. 
     Koç Holding ve Migros'tan 2. Seansın başında Borsa'ya gönderilen açıklamaların ardından Gima ve Migros hisselerinde önemli fiyat hareketleri gözlendi. 
     Dün 2.44 YTL'den kapanan Gima hisseleri 1. Seansta yüzde 4.51'lik artışla 2.55 YTL'ye yükseldi. 2. Seansta da yüzde 9.80 oranında değer kazanan bu hisseler 2.80 YTL'den günü tamamladı. Gima hisselerindeki günlük değer artışı yüzde 14.75'e ulaştı. Gima hisseleri bu artışla günün en çok değer kazanan 2. hisse senedi oldu. 
     Migros hisseleri Gima'ya oranla biraz daha sakin bir seyir izledi. Dün 9.65 YTL'den kapanan Migros hisseleri 1. Seans sonunda yüzde 3.11'lik artışla 9.95 YTL'ye, 2. Seansta da yüzde 1.51'lik artışla 10.10 YTL'ye çıktı. Migros hisseleri günlük bazda yüzde 4.66 oranında artış gösterdi. 
     
</TEXT>
</DOC>
