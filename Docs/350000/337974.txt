<DOC>
<DOCNO> 337974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/spor/aspo.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprüler atıldı 
</HEADLINE>
<TEXT>


Yıldırım ile Canaydın'ın barış zirvesinde ipler koptu. Fenerbahçe Başkanı, "Taraftarınız ölmüş anama küfür ediyor. Dostluktan nasıl söz edersiniz" dedi 

ÖZEL HABER HALİL ÖZER 


Fenerbahçe ile Galatasaray'ın, ligde ve kupada birbirine rakip olmasının yanı sıra Seyrantepe arazisi nedeniyle artan gerilim üzerine dün Olimpiyat Stadı'nda "barış" için bir araya gelen başkanlar Aziz Yıldırım ile Özhan Canaydın arasında "ipler koptu". 
Futbol Federasyonu Başkanı Levent Bıçakcı'nın çağrısı ile Atatürk Olimpiyat Stadı'nda buluşan iki başkan, 15 - 20 dakika süren Türkiye Kupası finalinin planlanması toplantısında her konuda anlaştı. Ancak bu zirvede Yıldırım ile Canaydın arasında yaşanan soğukluk dikkatlerden kaçmadı. Ve ne olduysa, toplantı bitiminde, medyanın önüne çıkmak üzere birlikte yürüdükleri sırada oldu. İki başkan şu diyaloğa girdi 
Yıldırım Sizin stadınızda, tüm tribünler benim ölmüş anama ve avradıma küfür ediyor. Dostluktan nasıl söz edebiliriz 
Canaydın Başkan, ben mi küfür ettiriyorum Bu küfür her yerde oluyor. 
Yıldırım Hayır, benim stadımda olmuyor. Orada hiç kimsenin anasına avradına küfür edilmez. Siz önce, taraftarınızı engelleyin. Küfüre son verin. 
Canaydın Bu kadar sinirlenme. Biz ikimiz de başkanız. Bu iş bitince, yine dost kalmayacak mıyız 
Yıldırım Elbette kalacağız. Ama o iş ayrı, bu iş ayrı. 
Futbol Federasyonu Başkanı Levent Bıçakcı, gerilimi yumuşatmaya çalışırken, Aziz Yıldırım kendisine "Sayın başkan, ben aslında buraya gelmeyecektim. Ama sırf sizin hatırınız için geldim" dedi. Yıldırım sinirli bir şekilde yürümeye devam etti ve basının önüne gelindi. 
Birbirinden uzak kalmaya özen gösteren iki başkanın, sorulara yanıt vermemeleri ve gergin görüntüleri dikkat çekti. 

Planlama tamam 

11 Mayıs'ta Fenerbahçe ile Galatasaray arasında oynanacak Türkiye Kupası finalinin planlaması dün yapıldı. 
Kapalı tribünün tamamı ve açık tribünün yarısı Fenerbahçe'ye, medya ve VIP'nin bulunduğu kapalı tribün ile yine açık tribünün yarısı da Galatasaray'a verildi. İki takıma da 25'er bin kişilik bilet ayrılması kararlaştırıldı. Emniyetin belirlediği tribün ve bilet sayıları az tutulurken, geriye kalan yaklaşık 15 bin kişilik yerde polis tampon bölge oluşturacak. Ayrıca Fenerbahçe taraftarı stada kuzeyden Başakşehir yolunu kullanarak gelecek. Galatasaraylılar ise Güney'den otoban tarafındaki yolu kullanacak. 
Bilet fiyatları da 100, 75 ve 40 milyon olarak belirlendi. Her iki takım taraftarının olduğu bölümlerin alt tarafı 75, üst tarafı 100 milyondan satışa çıkartılacak. Kale arkaları 40 milyon olacak. Bu arada toplu bilet satışı yapılmayacak, her taraftar kendi takımına ayrılmış tribünün gişelerinden en fazla iki bilet alabilecek. Bilet satışı pazartesi başlayacak. 
21.00'de başlayacak karşılaşmaya otolarıyla gelecekler için de, 12 bin kişilik parkta yarı yarıya yer ayrılacak. 




</TEXT>
</DOC>
