<DOC>
<DOCNO> 333547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/spor/spo07.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ateşle oynuyoruz 
</HEADLINE>
<TEXT>


FIFA'dan gelen tüm uyarılara karşın, MHK'yı atamayla iş başına getirecek yeni yasa tasarısında değişiklik yapılmadı 

CEMAL ERSEN 


Futbolda ikinci MHK krizi patladı. FIFA'nın isteği doğrultusunda Merkez Hakem Kurulu'nun atamayla iş başına gelmesini öngören yasa tasarısının, Bakan Mehmet Ali Şahin'in ısrarı üzerine eski yasada olduğu gibi FIFA talimatına aykırı olarak düzenlendiği ve TBMM'ye gönderildiği ortaya çıktı. 
MHK başkan adaylarından Kemal Ulusu'nun geçen yıl yapılan seçimleri iptal ettirme gerekçesinin temel nedeni olan bu hükmün, bakan Şahin tarafından olduğu gibi korunmasının yeni bir tartışma ve kaos ortamı yaratacağı bildirildi. TBMM başkanlığına sunulan ve komisyona sevk edilen tasarı Bakan Şahin'in istediği şekilde yasallaşırsa 5 kişilik MHK'nin iki üyesi "spor alanında en az on yıl deneyimi olan kişiler arasından belirlenecek." 
Tasarının hazırlık aşamasında "FIFA Başkanı'ndan gelen yazı üzerine seçim yerine atamayı kabul ettim. Ancak beş kişilik MHK'nın iki üyesi de benim istediğim gibi hakem camiası dışından gelecek" diyen Bakan Şahin'in önerisi TBMM komisyonu ve genel kurulunda değişmezse, FIFA'dan aynı uyarının geleceği ve içinden çıkılması güç bir krizle daha karşı karşıya kalacağına dikkat çekildi. 




</TEXT>
</DOC>
