<DOC>
<DOCNO> 333409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sontur02.html </URL>
<DATE> 2005/04/14/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
23 Nisan için Rusya'dan 20 öğrenci geldi 
</HEADLINE>
<TEXT>

     Türkiye Radyo Televizyon Kurumu TRT tarafından düzenlenen ''27. Uluslararası 23 Nisan Çocuk Şenliği''ne katılmak üzere Rusya'dan 10'u kız 20 öğrenci Türkiye'ye geldi. 
     Moskova'dan tarifeli uçakla Atatürk Havalimanı'na gelen çocuklar, kendilerini izleyen basın mensuplarını Türkçe ''Merhaba Türkiye'' diyerek selamladı. 
     Yaşları 10-13 arasındaki ilköğretim öğrencilerinden oluşan çocuklar, havaalanı Dış Hatlar Terminali'nde ülkelerinin halkoyunlarından örnekler sergiledi. 
     Bu geceyi otelde geçirecekleri belirtilen konuk çocukların, yarından itibaren Türk öğrencilerin aileleri tarafından İstanbul'da ağırlanacakları kaydedildi. 
     
     49 ÜLKEDEN 822 ÇOCUK KONUK 
     ''TRT 27. Uluslararası 23 Nisan Çocuk Şenliği''ne, aralarında Almanya, Azerbaycan, Çin, Fransa, Japonya, KKTC, Senegal, Güney Afrika, Kongo ve Filistin'in de bulunduğu Türkiye dahil 50 ülkenin çocukları katılacak. 
     Şenliğe katılmak üzere toplam 49 yabancı ülkeden 822 çocuk Türkiye'ye gelecek. Kadıköy Bağdat Caddesi'nde 17 Nisan pazar günü düzenlenecek şenlik yürüyüşünün ardından etkinliğe katılacak çocuklar, 18 ve 19 Nisan tarihlerinde Kadıköy Özgürlük Parkı ve İskele Meydanı'nda açık hava gösterileri yapacak. 
     Trenle 19 Nisan Salı gecesi Ankara'ya gidecek olan çocuklar, 20 Nisan Çarşamba günü Anıtkabir ziyaretinin ardından TRT Genel Müdürü Şenol Demiröz, Başbakan Recep Tayyip Erdoğan, TBMM Başkanı Bülent Arınç ile Cumhurbaşkanı Ahmet Necdet Sezer tarafından kabul edilecek. 
     ''TRT 27. Uluslararası 23 Nisan Çocuk Şenliği'' gala programı da 23 Nisan Cumartesi günü Maltepe'deki Marmara Eğitim Köyü'nde gerçekleştirilecek. 
     
</TEXT>
</DOC>
