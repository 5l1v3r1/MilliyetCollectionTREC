<DOC>
<DOCNO> 302291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sontur34.html </URL>
<DATE> 2004/12/30/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Türkiye Güney Asya'ya yapacağı yardım miktarını artırdı 
</HEADLINE>
<TEXT>

     Türkiye, deprem ve tsunami felaketiyle karşı karşıya kalan Güney Asya'ya yapacağı yardım miktarını artırdı. 
     Dışişleri Bakanlığı'ndan yapılan açıklamada, Türkiye'nin bölgeye ilk başta 1 milyon ABD Doları tutarında yardım yapmayı kararlaştırdığı, ancak ihtiyaçların boyutları göz önünde tutularak bu miktarın 1 milyon 250 bin ABD Doları'na çıkartılmasının, Başbakan Recep Tayyip Erdoğan tarafından uygun bulunduğu bildirildi. 
     Türkiye'nin yapacağı yardımın ülkelere göre dağılım ise şöyle 
     ''Endonezya'ya 600 bin dolar, Sri Lanka'ya 350 bin dolar, Tayland'a 125 bin dolar, Maldivler'e 100 bin dolar ve Malezya'ya 75 bin dolar.'' Söz konusu yardımın ülkelere bugün iletildiği belirtilen açıklamada, ''Türkiye bu çerçevede uluslararası camia içinde Güneydoğu Asya'da yaşanan trajedi karşısında yardım elini ilk uzatan ve kapsamlı yardım sağlayan ülkeler arasında yer almıştır'' denildi. 
     Bakanlık, afetzede ülkelerden son olarak alınan acil ilaç yardımı ve tıbbi malzeme yardımı taleplerinin değerlendirilerek, imkanlar ölçüsünde karşılanması için çalışmaların yürütüldüğünü de kaydetti. 
     Açıklamada, ilgili ülkelere Kızılay Genel Müdürlüğü tarafından da nakdi yardım yapılmasının öngörüldüğü ifade edilerek, Türkiye'den iki arama kurtarma ekibinin halen bölgede çalışmalarını sürdürdüğü hatırlatıldı. 
     
</TEXT>
</DOC>
