<DOC>
<DOCNO> 307197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonsiy10.html </URL>
<DATE> 2005/01/17/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Baykal CHP bu tartışmadan güçlenerek çıkacaktır 
</HEADLINE>
<TEXT>

     Cumhuriyet Halk Partisi CHP Genel Başkanı Deniz Baykal, CHP'nin bu tartışmadan güçlenerek, gerçek kimliğine, ahlakına ve ilkelerine uygun Türkiye'nin güvenilen güçlü bir siyasi partisi olarak varlığını kanıtlayacağını söyledi. 
     Baykal, Diyarbakır Prestij Otel'de yapılan, Doğu ve Güneydoğu Anadolu Bölge Toplantısı öncesi yaptığı açıklamada, CHP kurultayına giderken Diyarbakır'da bir bölge toplantısı yaptıklarını ve toplantıya 15 ilin delegelerinin katılacağını belirtti. 
     Bu çalışmalarının kurultay öncesinde partililerin birbirleriyle temas etmelerine, partinin içerisinde bulunduğu durumu karşılıklı değerlendirmelerine, sorunları paylaşmaya ve kurultayın anlamlı bir sonuç vermesi için gerekli bilgilenme çalışmasının yapılmasına yardımcı olduğunu ifade eden Baykal, şöyle konuştu 
     ''Bu yararlı bir çalışma. Daha önce aynı istikamette, İstanbul ve Ankara'da çalışmalar yaptık şimdi Diyarbakır'da çalışmalarımızı yapıyoruz. Daha sonra geri kalan diğer bölgelerimizde bu çalışmalarımızı tamamlayacağız. Kurultaya giderken CHP'li delegelerle daha dar çerçevede yüz yüze görüşme olanağını bulacağız. Vatandaşlarımıza söyleyeceğim şudur CHP bu tartışmadan güçlenerek çıkacaktır. Bu tartışmaların sonunda CHP gerçek kimliğine, ahlakına, ilkelerine uygun Türkiye'nin güvenilen güçlü bir siyasi partisi olarak varlığını kanıtlayacaktır. Bu amaçla bu çalışmayı yapıyoruz. Şu anda içinden geçmekte olduğumuz tartışma bütün dünyada ve ülkemizde çeşitli kurumlarda yaşanan bir tartışmadır, önemli olan bu tartışmanın içerisinden partimizin doğru kararlar alarak ve güçlenerek çıkmasıdır. Bunu gerçekleştireceğiz, bundan hiç kuşkumuz yok.'' Baykal, CHP'nin Türkiye'nin düşürülememiş bir kalesi ve Türkiye'nin geleceğinin güvencesi olduğunu belirterek, ''Ülkemizdeki iç barışın, huzurun kardeşliğin güvencesidir. Bu sorumluluğumuzu biliyoruz ve bu misyonumuza uygun biçimde tartışmaları sonuçlandıracağız ve buradan güçlenerek CHP'yi çıkaracağız'' dedi. 
     Gazetecilerin CHP genel başkan adayı Mustafa Sarıgül'ün kurultayı izlemesi için Avrupa'dan heyet istediğinin hatırlatılması üzerine Baykal, şunları söyledi 
     ''Yasalarımız kurallarımız CHP'nin tüzüğü ve gelenekleri, demokratik hukuka uygun, çağdaş bir toplantı yapmamız için her türlü olanağı veriyor. Güzel bir kurultay yapacağız. Kurultayda beni ilgilendiren genel başkan yarışında kimin aday olduğu değildir. Beni ilgilendiren CHP'nin kurultaydan önündeki sorunlara doğru teşhis koymuş onların gereğini yapmış bir parti olarak çıkmasıdır. Önümüzde ciddi bir görev duruyor. Bu CHP'nin parti içi bir sorunu değildir. Bu kurultay, Bütün Türkiye'nin yakından ilgilendiği CHP'nin ilkelerinin, ahlakının, geçerli olup olmadığını görmek istediği bir kurultaydır. Biz bu açıdan konuyla ilgileniyoruz. CHP hiç kuşku yok ki ahlakını da, ilkelerini de koruyacaktır. Kimsenin CHP'yi kuşatmasına, CHP ile oynamasına bu kurultay izin vermeyecektir, bu kurultayın görevi de budur.'' Çeşitli illerden 13 milletvekilinin de katıldığı toplantı basına kapalı olarak devam etti. 
     
     CHP ŞIRNAK İL BAŞKANI KATILMADI... 
     Bölge Toplantısı'na katılacak iller arasında bulunan CHP Şırnak İl Başkanı Mehmet Uğur, ilinin kurultay delegeleriyle birlikte genel başkan adayı Mustafa Sarıgül'ü desteklediğini söyledi. 
     Toplantıya katılmayacağını ifade eden Uğur, şöyle konuştu 
     ''Ben 13 yıllık il başkanıyım ve yaklaşık 50 yıldır da CHP'liyim. Yalnız tüzük kurultayında Baykal'ın tavır ve hareketlerine bakarak, bu Baykal'ın, bu partiyi iktidara taşıyamayacağını gördüm. Bunu da bildiğim için Sarıgül'e destek veriyorum. Genç ve dinamik bir siyasetçi olan ve CHP'yi iktidara taşıyacağına inandığım, Sarıgül'ü destekliyorum, bu desteğim de sürecektir.'' 
     
</TEXT>
</DOC>
