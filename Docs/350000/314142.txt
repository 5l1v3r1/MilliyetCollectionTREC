<DOC>
<DOCNO> 314142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/soneko50.html </URL>
<DATE> 2005/02/10/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Çiçekçilerden "Çiçek göndermeyin" kampanyalarına tepki... 
</HEADLINE>
<TEXT>

     Antalya Çiçekçiler Odası AÇO , ''Çiçek göndermeyin'' kampanyalarına tepki gösterdi. 
     AÇO Başkanı Mehmet Soydal ve yönetim kurulu üyeleri düzenledikleri basın toplantısında, son zamanlarda çeşitli vakıf ve derneklerin çiçek göndermeyin, bağış yapın ya da çiçek yerine kitap gönderin şeklindeki kampanyaların artmaya başladığını söyledi. Bu tür kampanyaraın kendilerini üzdüğünü belirten Soydal, bu kampanyaların çiçekçilik sektörünü olumsuz etkileyeceğini bildirdi. 
     Akdeniz Üniversitesi Hastanesi'nde de hastalara 4 yıldır çiçek getirilmesinin yasak olduğunu belirten Soydal, şöyle konuştu 
     ''Son günlerde çiçeğe alerjisi olanlar kampanya başlattılar. Eğer çiçek zararlıysa A.Ü. Hastanesi çevresindeki bütün çiçekleri, ağaçları, yeşillikleri ve hatta çimenleri yok edelim ki hastalara zarar vermesin. Aslında çiçeğin hastalara zarar vermesinden ziyade bazılarının ruhuna zarar verdiği doğru. Çiçek medeniyet, kültür, sevgi ve duygu demektir. Bizler kitap okumaya karşı değiliz. Ama kitap okumak için çiçeği yok etmemiz gerekmiyor.'' 
     
     14 ŞUBAT DÜNYA SEVGİLİLER GÜNÜ HAZIRLIKLARI TAMAM 
     AÇO Başkanı Mehmet Soydal, Antalyalı çiçekçilerin 14 Şubat Dünya Sevgililer Günü'ne hazır olduğunu kaydetti. Bu özel gün için esnafın çiçek ihtiyaçlarını karşıladıklarını ifade eden Soydal, Sevgililer Günü'nün çiçekçi esnafı için umut haline geldiğini dile getirdi. 
     Soydal, şöyle konuştu 
     ''Sevgililer Günü'nün iyi geçeceğini umuyoruz. Çiçekçi esnafı, ödemelerini, çeklerini hep Sevgililer Günü sonrasına bıraktı. Beklentimiz çok fazla. Geçen yıldan daha fazla gelir bekliyoruz.'' Soydal, Sevgililer Günü nedeniyle orkidenin çeşitlerine göre tanesinin 40, 80 ve 100 YTL, gülün tanesinin 5-10 YTL, krizantemin ise 2-5 YTL'den satıldığını bildirdi. 
     
</TEXT>
</DOC>
