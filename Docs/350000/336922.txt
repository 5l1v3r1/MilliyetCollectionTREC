<DOC>
<DOCNO> 336922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun07.html </URL>
<DATE> 2005/04/26/ </DATE>
<TIME> 01.20 </TIME>
<AUTHOR>  </AUTHOR>
<HEADLINE>
ABD, Irak'ta hükümet çalışmalarının tamamlanması için bastırıyor... 
</HEADLINE>
<TEXT>

     ABD Başkan Yardımcısı Dick Cheney ve Dışişleri Bakanı Condoleezza Rice'ın, Irak'ta güvenlik durumunu olumsuz etkilediği için, hükümet kurma çalışmalarının bir an önce tamamlanması için özellikle Kürt ve Şii liderlere baskı yaptığı belirtildi. 
     Amerikan basınında çıkan haberlere göre Rice, Irak Devlet Başkanı Celal Talabani'yi Cuma günü telefonla arayarak, ''Hükümet çalışmalarını, en kısa zamanda tamamlayın'' dedi. 
     ABD Dışişleri Bakanlığı yetkililerine dayanılarak verilen bu haberlerde, Rice'ın, Cheney ile birlikte, Irak'ta Devlet Başkan Yardımcılığına seçilen önde gelen Şii lider Adil Abdül Mehdi ile görüştüğü de belirtiliyor. Mehdi'ye göre Beyaz Saray, Irak'ta bir an önce hükümet çalışmalarının tamamlandığını görmek istediği mesajını verdi. Amerikalı yetkililere göre, Irak'ta hükümetin kurulması için ''gerekenden çok zaman'' geçmiş bulunuyor. 
     Irak'ta hükümeti kurma görevini üstlenen Başbakan İbrahim Caferi'nin, fazla zamanı kalmadı. Caferi, Irak'ın geçici anayasasına göre, bir ay içinde hükümeti kurmak zorunda ve bu süre 7 Mayıs'ta doluyor. Amerikalılar ise hükümetin kurulamamasının Irak'ta güvenlik güçlerinin direnişçileri bastırma gücünü zayıflattığı görüşünü savunuyor. Örneğin, bazı yerel yönetim liderleri, Irak'ın yeni İçişleri Bakanlığı'na danışmadan polis ve güvenlik yetkilisini işe alıyor. ABD, bu tür usulsüzlüklerin ortadan kalkması için hükümet çalışmalarının bir an önce tamamlanmasını şart görüyor. 
     Irak'ta 30 Ocak'ta gerçekleştirilen seçimlerin ardından hükümet kurma çalışmalarında üç ay zaman geçti. ABD, daha önce, Irak'ta hükümet kurulmasına yönelik müzakerelere karışmaktan kaçınmıştı. Bu konuda kendisine soru yöneltilen ABD Dışişleri Bakanlığı sözcü yardımcısı Adam Ereli, ''ABD ve Iraklılar, bir an önce bir hükümet kurulduğunu görmek istiyor. Böylece Irak'ta siyasi geçiş sürecini tamamlamaya doğru ilerleyebiliriz'' dedi. 
     
</TEXT>
</DOC>
