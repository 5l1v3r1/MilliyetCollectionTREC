<DOC>
<DOCNO> 338259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonyas07.html </URL>
<DATE> 2005/04/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
"Doğum sonrası kilo almaktan korkuyorsanız, bebeğinizi emzirin" 
</HEADLINE>
<TEXT>

     Turgay İPEK ERZURUM, DHA 

      ERZURUM Atatürk Üniversitesi Tıp Fakültesi Yenidoğan Bilim Dalı Başkanı Prof. Dr. Rahmi Örs, annelerin hamilelikte aldığı kiloları bebeklerini emzirerek kolaylıkla verebileceklerini öne sürdü. Prof. Örs, doğum sonrası ilk sütün çok önemli olduğunu belirterek, tek damlasının bile ziyan edilmeden bebeğe verilmesi gerektiğini söyledi. 
     Anne adaylarının, hamilelikte aldığım kiloları nasıl vereceğim’ sorusu ile sıkça karşı karşıya geldiklerini anlatan Yakutiye Araştırma Hastanesi Yenidoğan Bilim Dalı Başkanı Prof. Dr. Rahmi Örs, doğum sonrası bebeğin sürekli emzirilmesinin, anneyi gebelik öncesi vücut ölçülerine rahatça döndürebileceğini iddia etti. Doğumdan sonra anneden gelen ilk süte kolostrum’ adı verildiğini söyleyen Örs, bunun proteince zengin süt olduğunu belirtti. Prof. Dr. Örs, bu sütün bebeği çeşitli enfeksiyonlara karşı koruyacak çok sayıda madde içerdiğini belirterek, kolostrum’un bebek için çok önemli olduğunu ve damlasının bile ziyan edilmemesi gerektiğini söyledi. Prof. Dr. Rahmi Örs, Bebek dünyaya geldiği anda kendini bekleyen tehlikelere karşı kolostrum’la adeta aşılanır. Aynı şey hayvanların yavruları için de geçerlidir. Halk arasında ağız’ diye tabir edilen yavrular için çok önemli gıda maddesi bu ilk süttür. Mikroplara karşı yeterince korunması olmayan bebek için anne sütü, sağlığı tehdit eden milyonlarca mikroba karşı adeta bir bağışıklık bombasıdır.ö dedi. 
     Hiçbir gıdanın anne sütünün yerini tam olarak tutamadığını belirten Prof. Dr. Örs, İlk yarım saatte anneyle ten teması sağlanarak emzirilen bebek, sorunsuz biçimde uzun süre anne sütü almaya devam ediyor. Çünkü ilk yarım saatte bebek uyanıktır. Bu uyanıklık dönemini boşa geçiren bebekler daha sonra uyku faslına geçerler. Bebeklere anne sütü dışında ilk gıda olarak şekerli su, mama vs. kesinlikle verilmemelidir. Hiçbir gıda anne sütünün yerini tam olarak tutamamaktadır.ö diye konuştu. 
     
</TEXT>
</DOC>
