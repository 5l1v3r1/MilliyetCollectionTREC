<DOC>
<DOCNO> 306271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonyas17.html </URL>
<DATE> 2005/01/13/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Aspendos, dünyanın en iyi akustiğine sahip açık hava tiyatrosu 
</HEADLINE>
<TEXT>

     Antalya'da düzenlenecek 12. Aspendos Uluslararası Opera ve Bale Festivali'ne, kendisinin kurduğu Uluslar Filarmoni Orkestrası ile katılacak ünlü şef Justus Frantz, Aspendos'un dünyanın en iyi akustiğine sahip açık hava tiyatrosu olduğunu söyledi. 
     Frantz, Uluslar Filarmoni Orkestrası'nın Aspendos'da 12 Temmuz'da vereceği konserle ilgili düzenlenen basın toplantısında, ''Aspendos dünyanın en iyi akustiğine sahip açık hava tiyatrosu. Avrupa kültürünün doğdugu en önemli merkezlerden birisi olan Aspendos'da konser vermekten gurur duyuyorum'' dedi. 
     Türkiye'yi sevdiğini belirten Frantz, Türkiye sevgisinin, 19. yüzyılda Osmanlı ordusuna danışmanlık yapan büyük amcası Von Moltke'den kaynaklandığını söyledi. Frantz, ''Büyük amcamın İstanbul hakkında söyledikleri ve İstanbul'da yaptığı resimler ailemizde her zaman anlatılır. Büyük amcamdan duyduklarım, Türkiye'nin benim gözümde her zaman ayrı bir yer almasına neden oldu'' dedi. 
     Basın toplantısına, Devlet Opera ve Balesi Genel Müdürü Remzi Buharalı, Alman Meclisi Dışilişkiler Komisyonu Başkanı Volker Rühe ile Meclis Kültür ve Medya Komisyonu Başkanı Monika Griefahn da katıldı. 
     Rühe, Türkiye'nin AB ile müzakerelere başlaması sürecinde Justus Frantz'ın Avrupa'nın resmi marşı olan Beethoven'in 9. senfonisini Aspendos'da seslendirmesinin önemli bir mesaj olduğunu söyledi. 
     Devlet Opera ve Balesi Genel Müdürü Buharalı da Aspendos Uluslararası Opera ve Bale Festivali'nin dünyaca saygın festivaller arasına girdiğini belirterek, ''Franzt Justus'un da bu festivale katılması bunun göstergesi'' dedi. 
     Buharalı, devlet yardımı olmadan festivalin yürümesinin mümkün olmayacağını belirterek, Kültür ve Turizm Bakanı Erkan Mumcu'nun festivale verdiği desteğe teşekkür etti. 
     Aspendos Uluslararası Opera ve Bale Festivali, 11 Haziran-19 Temmuz arasında yapılacak. Festivale katılan yabancı gruplar arasında, Franzt Justus yönetimindeki Uluslar Filarmoni Orkestrası'nın yanı sıra Roma Opera ve Balesi ile Rus Mariinsky Tiyatro Orkestrası da bulunuyor. 
     
</TEXT>
</DOC>
