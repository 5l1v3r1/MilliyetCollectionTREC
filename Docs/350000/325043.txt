<DOC>
<DOCNO> 325043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sondun25.html </URL>
<DATE> 2005/03/19/ </DATE>
<TIME> 19.41 </TIME>
<AUTHOR>  </AUTHOR>
<HEADLINE>
Irak'ta 2 Mısırlı kaçırıldı 
</HEADLINE>
<TEXT>

     Irak'ta adı daha önce duyulmamış bir örgüt, 2 Mısırlı mühendisi kaçırdıklarını bildirdi. 
     ''Irak'ı Özgürleştirmek için Ulusal Hareket'' adlı örgütün, bir internet sitesine gönderdiği video kasette, rehin alınan 2 Mısırlının görüntüleri yer aldı. 
     Görüntülerde 2 kişi, kimliklerini tutarak adlarının Nabel Tevfik Süleyman ve Mitvali Muhammed Kasım olduğunu söylüyor. Herhangi bir militanın görülmediği kasette, boş bir duvar önünde duran 2 kişi, bir Mısır firması için çalıştığını belirtiyor. 
     Video kasetle gönderilen açıklamada ise Mısırlıların Bağdat'ın batısında kaçırıldığı ve ülkeye neden geldikleri konusunda sorgulandıkları bildiriliyor. Açıklamada, ''Irak halkını temsil etmeyen yasa dışı hükümetle çalışan veya ilişkisi olanları sürekli uyardık, birçok silahlı örgüt de uyardı. Irak'a gelen, işgalci kuvvetlerle ya da hükümetle herhangi bir nedenle çalıştığı ispatlanan Arap ya da Arap olmayanlara merhamet göstermeyeceğiz'' ifadesi yer alıyor. 
     
</TEXT>
</DOC>
