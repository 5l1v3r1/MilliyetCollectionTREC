<DOC>
<DOCNO> 328988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy40.html </URL>
<DATE> 2005/03/31/ </DATE>
<TIME> 21.03 </TIME>
<AUTHOR>  </AUTHOR>
<HEADLINE>
Cumhurbaşkanı Sezer yeni TCK'yı erteleyen kanunu onayladı 
</HEADLINE>
<TEXT>

     Cumhurbaşkanı Ahmet Necdet Sezer, yeni Türk Ceza Kanunu'nda TCK değişiklikler öngören ve TCK'nın yanı sıra 10 kanunda daha 1 Nisan 2005 olarak öngörülen yürürlük tarihini 1 Haziran 2005'e de erteleyen kanunu onayladı. 
     Cumhurbaşkanlığı Basın Merkezi'nden yapılan açıklamaya göre, 28 sayılı ''Çeşitli Kanunlarda Değişiklik Yapılması Hakkında Kanun'' yayımlanmak üzere Başbakanlığa gönderildi. 
     Kanuna göre, işlediği suç nedeniyle hapis cezasına mahkum edilen ve koşullu salıvermeden yararlanan yabancının durumu, cezasını tamamladıktan sonra derhal İçişleri Bakanlığı'na bildirilecek. 
     ''Takdiri indirim nedenleri''ni düzenleyen 62'inci maddeyi değiştiren hükümle bazı cezalardaki indirim oranının üst sınırı 5'te 1'den 6'da 1'e düşürüldü. 
     Yeni TCK'da, fail yararına cezayı hafifletecek takdiri nedenlerin varlığı durumunda, ağırlaştırılmış müebbet hapis cezası yerine, müebbet hapis müebbet hapis cezası yerine, yirmi beş yıl hapis cezası verilmesi, diğer cezaların ise beşte birine kadarının indirilmesi öngörülüyordu. Yapılan değişiklikle, halen yürürlükte bulunan TCK'daki indirim oranına dönülmüş oldu. 
     Kanun ile TCK'nın 85. maddesinde düzenlenen taksirle ölüm ve yaralamaya neden olma suçunun alt cezası, 3 yıldan 2 yıla indirildi. 
     TCK'nın ''kasten yaralama'' başlıklı 86. maddesinde de değişiklik yapıldı. Kasten yaralama suçunun silahla, altsoy ve üstsoya karşı kamu görevi nedeniyle işlenmesi halinde 1-3 yıl arasında öngörülen cezayı 2-5 yıla kadar çıkaran hüküm, ''şikayet aranmaksızın verilecek ceza yarı oranında artırılır'' şeklinde değiştirildi. Bu durumda kasten yaralama suçunun söz konusu kişilere karşı işlenmesi durumunda cezaların alt sınırı 1.5, üste sınırı ise 4.5 yıl olacak. 
     
     ÇOCUKLAR ÜZERİNDE BİLİMSEL DENEY 
     Çocuklar üzerinde bilimsel deney yapılabilmesi, deneyler sonucunda ulaşılan bilimsel verilerin, varılmak istenen hedefe ulaşmak açısından bunların çocuklar üzerinde gerçekleştirilmesinin zorunluluğu koşuluna bağlandı. Ayrıca, rıza açıklama yeteneğine sahip çocuğun kendi rızasının yanı sıra ana ve babasının veya vasisinin yazılı onayının alınması gerekecek. Deneye izin verecek kurullarda çocuk hastalıkları uzmanı bulunacak. 
     TCK'nın konut dokunulmazlığının ihlali ile ilgili 116. maddesinin kapsamına işyerleri de alınırken, bu fiilin şikayete bağlı olması öngörüldü. 
     TCK'nın ''ihaleye fesat karıştırma'' başlıklı 235. maddesinde yer alan ihalelerle ilgili suçları düzenleyen hükümlere ''yapım ihaleleri'' de eklendi. 
     Yağma, irtikap, resmi evrakta sahtecilik ve nitelikli dolandırıcılık suçları ile ağırlaştırılmış müebbet hapis, müebbet hapis ve on yıldan fazla hapis cezalarını gerektiren suçlarla ilgili davalara da ağır ceza mahkemeleri bakacak. 
     
     YÜRÜRLÜK ERTELENDİ 
     Kanunla, yeni TCK ile buna uyumlu olarak çıkarılan 10 kanunda 1 Nisan 2005 olarak öngörülen yürürlük tarihi 1 Haziran 2005'e ertelendi. 
     Bu kanunlar şunlar 
     ''Adli Yargı İlk Derece Mahkemeleri ile Bölge İdare Mahkemelerinin Kuruluş ve Görevleri Hakkındaki Kanun, Hukuk Usulü Muhakemeleri Kanununda Değişiklik Yapılması Hakkında Kanun, Türk Ceza Kanunu, Türk Ceza Kanununun Yürürlük ve Uygulama Şekli Hakkında Kanun, Ceza Muhakemeleri Usulü Kanunu, Ceza ve Güvenlik Tedbirlerinin İnfazı Hakkında Kanun, Tarım Ürünleri Lisanslı Depoculuk Kanunu, İş Mahkemeleri Kanunu, İcra İflas Kanunu, Ceza Muhakesi Kanunu'nun Yürürlük ve Uygulama Şekli Hakkındaki Kanun, Kabahatler Kanunu.'' Kanunla, hapis cezasına mahkum yabancının cezasını tamamlamasından sonra sınırdışı edilmesi konusunda İçişleri Bakanlığı'na takdir yetkisi verildi. 
     Kanunla, bir suçun işlenmesiyle elde edilen eşyayı bilerek satın alan veya kabul eden kişinin 6 aydan üç yıla kadar hapis ve bin güne kadar adli para cezası ile cezalandırılmasını öngören madde yeni kanundaki metinden çıkartıldı. 
     Yapı kullanma izni alınmamış binalarda herhangi bir sınai faaliyetin yürütülmesine müsaade eden kişiye, 2-5 yıl hapis cezası öngören hüküm de metinden çıkartılanlar arasında. 
     Tababet ve Şuabatı Sanatlarının Tarzı İcrasına Dair Kanun'da da değişiklik öngören kanun ile diplomasız olarak diş hekimliği mesleğine ilişkin muayene veya müdahale yapanlar, diş hekimleri klinik hizmetleriyle ilgili işyeri açanlara verilen cezaları düşüren maddeler de metinden çıktı. 
     
</TEXT>
</DOC>
