<DOC>
<DOCNO> 347801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/soneko04.html </URL>
<DATE> 2005/06/01/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Döviz yatırımcısı iki ay aradan sonra yeniden zararda 
</HEADLINE>
<TEXT>

     Yaklaşık 10 aylık bir aradan sonra mart ve nisan aylarında en yüksek getiriyi elde eden döviz yatırımcısı, mayısta yeniden zarara döndü. Mayısta euroda yüzde 6.7, dolarda yüzde 2.1 kayıp oluştu. En yüksek getiri yüzde 7’yle Borsa’da gözlenirken, YTL mevduat ve kamu kağıtları da kazanç sağladı. 
     ANKA’nın yaptığı belirlemeye göre, döviz yatırımcısı iki ay aradan sonra mayısta yeniden zarara döndü. Euroya yatırım yapanlar mayıs ayında yüzde 6.7, dolara yatırım yapanlar yüzde 2.1 zarara uğradı. 1 dolar ve 0.77 eurodan oluşturulan döviz sepetinde yüzde 4.4’lük kayıp oluştu. 
     İngiliz Sterlini sözkonusu ay yüzde 7, Japon Yeni yüzde 4.8 kayba uğrattı. 
     Döviz ytırımcıları arasında ilk beş aylık dönemde yalnızca dolar yatırımcısı yüzde 1.4’lük getiri sağladı. Bu dönemde euroda yüzde 8.2, sterlinde yüzde 4.5, yende yüzde 3.9’luk kayıp oluştu. 
     Son bir yıl itibarıyla ise euro yatırımcısı yüzde 8.1, dolar yatırımcısı yüzde 9.2, sterlin yatırımcısı yüzde 10, yen yatırımcısı da yüzde 8.2 zararla karşılaştı. 
     
     EN YÜKSEK GETİRİ BORSA’DA 
     Mayıs ayında başlıca tasarruf araçları içinde en yüksek getiriyi Borsa sağladı. Borsa yatırımcısının geçen ayki kazancı yüzde 7’yi buldu. 
     Borsa’nın ilk beş aylık getirisi yüzde 1.1 düzeyinde kalırken, son bir yıldaki getirisi ise yüzde 47.7 olarak gerçekleşti. 
     
     MEVDUAT 
     YTL mevduata yatırım yapanlar mayıs ayında yüzde 1.3- 1.4 oranında kazanç elde etti. Ocak-mayıs döneminde YTL 
     mevduatta yüzde 7.1-8.4 arasında, son bir yılda yüzde 19.4- 21.8 arasında getiri oluştu. Tasarruflarını vadeli döviz mevduatında değerlendirenler de zarara uğradı. Vadeli döviz tevdiat hesabı zahipleri faiz ve kurdaki değişim de dikkate alındığında mayıs ayında yüzde 1.8-1.9 kayba uğradı. İlk beş ayda yüzde 2.6-3 getiri sağlayan döviz mevduatı, son bir yılda ise yüzde 6.1-6.5 zarara neden oldu. 
     
     KAMU KAĞITLARI 
     İMKB performans endeksleri dikkate alınarak yapılan hesaplamalara göre, 3 aydan 15 aya kadar vadeli iç borçlanma kağıtlarında tutulan kamu kağıtlarında geçen ay yüzde 1.3 ile yüzde 2 arasında kazanç oluştu. 
     İlk beş ayda kamu kağıtlarının getirisi vadesine göre yüzde 7.5-10.7, yıllık getirisi yüzde 22.3-31.5 olarak gerçekleşti. 
     
     ALTIN YATIRIMCISI ZARARDA 
     Altın yatırımcısı ise zarara uğradı. Mayıs ayında altına yatırım yapanlar yüzde 1.3 oranında kayıpla karşılaştı. 
     Altının ocak-mayıs döneminde yüzde 3.5, son bir yılda yüzde 3.4 oranında zarara neden olduğu belirlendi. 
     
</TEXT>
</DOC>
