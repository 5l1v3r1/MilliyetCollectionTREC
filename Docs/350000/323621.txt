<DOC>
<DOCNO> 323621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun32.html </URL>
<DATE> 2005/03/14/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
AP Mashadov'un öldürüldüğü ev havaya uçuruldu 
</HEADLINE>
<TEXT>

     Çeçen lider Aslan Mashadov'un geçen hafta Rusya tarafından düzenlenen özel operasyonda öldürüldüğü evin havaya uçurulduğu ileri sürüldü. 
     AP ajansı, görgü tanıklarına dayanarak, Mashadov'un öldürüldüğü evin yetkililer tarafından havaya uçurulduğunu duyurdu. Ajansın haberinde, patlamanın arkasında, Mashadov'a sığınak sağladığı iddia edilen aileyi cezalandırmak mı, güvenlik tedbiri mi, yoksa bazı hassas bilgileri saklama amacı mı bulunduğunun henüz belli olmadığı ifade edildi. 
     Çeçenistan'daki Rus askeri karargahının bir sözcüsüyse evin havaya uçurulduğunu doğrulayamayacağını söyledi. 
     Öte yandan, Mashadov'un ailesinin yanı sıra Rus insan hakları eylemcilerinin, Rus yetkilere, Çeçen liderin cesedinin geri verilmesi çağrısında bulundu. 
     İnterfaks'a göre, üç insan hakları grubunun temsilcileri yayınladıkları açıklamada, cesedin iadesinin reddinin bir ''utanç'' olduğu kaydedildi. 
     Açıklamada ayrıca, güvenlik servisinin Mashadov'u yakalamak yerine öldürmesi eleştirilerek, özel güçlerin teknik donanımının Mashadov'u sağ yakalamaya olanak tanıdığı ifade edildi. 
     Rus İnterfaks ajansı, önceki günlerde, gizli servis elemanlarının düzenlediği özel bir operasyonda öldürülen Mashadov'un cesedinin, Moskova'ya getirildiğini duyurmuştu. 
     İnterfaks ajansı, adını açıklamadığı güvenlik kaynaklarına dayanarak verdiği haberde, Mashadov'un cesedinin Moskova'ya adli inceleme için gönderildiğini kaydetmişti. 
     Rus güvenlik güçleri, Mashadov'un Çeçenistan'da saklandığı bir sığınakta geçen Salı günü düzenlenen operasyonda öldürüldüğünü açıklamıştı. 
     
</TEXT>
</DOC>
