<DOC>
<DOCNO> 326997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/soneko04.html </URL>
<DATE> 2005/03/25/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Trabzonspor Başkanı Cebinde sigara parası olan Trabzonlu hisse alsın 
</HEADLINE>
<TEXT>

     Trabzonspor Kulübü Başkanı Atay Aktuğ, ''Trabzonspor'u seviyorsak, cebinde bir sigara parası olan Trabzonsporlunun bile bir hisse senedi almasını istiyorum'' dedi. 
     Aktuğ, Trabzonspor Sportif Yatırım ve Ticaret A.Ş'nin nisan ayı başında gerçekleştirilmesi planlanan halka arzıyla ilgili yatırımcıları bilgilendirmek amacıyla düzenlenen toplantıda yaptığı konuşmada, dünyada artık futbolun sanayileştiğini söyledi. 
     Sanayileşen futbolun içinde çok büyük paralar döndüğünü anlatan Aktuğ, sanayileşen kulüplerin de sportif başarılarını, elde ettikleri mali kaynaklarla sağladığını kaydetti. 
     Türkiye'de de bunun öncülüğünü Galatasaray'ın yaptığını anımsatan Aktuğ, ardından Beşiktaş ve Fenerbahçe'nin halka arz yoluyla, sanayileşen sektörde kendi kaynaklarıyla ayakta durabilen futbol kulubü olma yoluna girdiklerini anlattı. 
     Anadolu kulüplerinden Trabzonspor'un da halka arz konusunda İstanbul kulüplerine ''kafa tutmaya'' hazır olduğunu ifade eden Aktuğ, halka arzla elde edilecek gelirlerle Trabzonspor'un sportif başarılarının artacağının altını çizdi. 
     Trabzonspor'un halka arz edilmesinin en önemli nedenlerinden birinin UEFA kriterlerine uyabilmek olduğunu belirten Aktuğ, ''Trabzonspor'u kurumsallaşma ve profesyonelleşmenin gereği olarak halka arz ediyoruz. Halka arzdan sonra Trabzonspor'un düzenli temettüye sahip ve UEFA kriterlerine tam uyum sağlayan sayılı kulüplerden biri olması sayesinde sportif başarılarının da sürekli olacağını düşünüyoruz'' diye konuştu. 
     Trabzonspor'un halka arzının, yatırımcılar için çok cazip olduğunu dile getiren Aktuğ, şöyle devam etti 
     ''Sadece yatırımcılar için konuşmuyorum. Trabzonspor'u gönülden seviyorsak cebinde bir sigara parası olan Trabzonsporlunun bile bir hisse senedi almasını istiyorum. Ne kadar talep olursa prestijimiz o kadar fazla olacaktır. Fenerbahçe'nin 35 bin talebi olduğu söyleniyor. Ben inanıyorum ki Karadenizlilerin bu inadı, hırsıyla bizim hisselerimize olan talep 50 binlere çıkacak.'' Trabzonspor Genel Müdürü Burak Gürdal ise halka arz edilecek Trabzonspor Sportif'in, İMKB'de bir ilki gerçekleştireceğini belirterek, Trabzonspor Sportif'in İMKB'de elde edeceği karın tamamını ortaklarına temmettü olarak dağıtmayı taahhüt eden ilk şirket olacağını kaydetti. 
     Trabzonspor Sportif'in, benzersiz şirket modeli, istikrarlı gelir yapısı, çeşitli gelir kaynakları, temettü avantajı ve giderleri sınırlandırılmış yapısıyla ''borsaya Karadeniz fırtınasını getireceğini'' ifade eden Gürdal, ''Faizlerin düştüğü bir ortamda yatırımcılar açısından kritik öneme sahip temettü, şirket esas sözleşmesiyle güvence altına alınmıştır'' dedi. 
     
     ''TRABZONSPOR HİSSESİNDEN MAĞDUR OLMAZSINIZ'' 
     DenizYatırım Genel Müdürü Cafer Bakırhan ise Trabzonspor Sportif'in halka arzının 29 aracı kurumdan oluşan konsorsiyumla gerçekleştiğini, bu konsorsiyumun başında DenizYatırım'ın bulunduğunu kaydetti. 
     Trabzonspor'un sözleşmeye bağlanmış ana gelir kaynakları olduğunu anlatan Bakırhan, Trabzonspor'un sahadaki olası başarısızlığının hisselerini etkilemeyeceğini söyledi. 
     Trabzonspor Sportif'in birim hisse fiyatının 5.25 YTL olarak belirlendiğini ifade eden Bakırhan, 6-8 Nisan'da halka arz edilecek hisselere çok yüksek oranda talep beklediklerini kaydetti. 
     Bakırhan, ''Yaptığımız araştırmalar bunu gösteriyor. Trabzonspor hisse senedinden mağdur olmazsınız. Tam tersine ciddi getiriler elde edersiniz'' diye konuştu. 
     
</TEXT>
</DOC>
