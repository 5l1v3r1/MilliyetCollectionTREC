<DOC>
<DOCNO> 309125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun12.html </URL>
<DATE> 2005/01/25/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Ağrı kesici Vioxx, kalp-damar hastalıklarına yol açıyor olabilir 
</HEADLINE>
<TEXT>

     Ağrı kesici Vioxx ilacının, 1999'da piyasaya sürüldükten sonra ABD'de 88 bin ila 140 bin kişide kalp-damar rahatsızlıklarına yol açmış olabileceği bildirildi. 
     Amerikan İlaç ve Gıda Dairesi FDA uzmanlarından Doktor David Graham'ın araştırması, İngiliz tıp dergisi The Lancet'ın internet sayfasında yayınlandı. 
     Uzman Graham, ay başında yaptığı açıklamada, Vioxx ilacının kalbe verdiği zararları gösteren çalışmasını, baskılara rağmen açıklayacağını söylemişti. 
     Graham, ilacın piyasaya verildiği 1999 yılıyla toplatıldığı geçen eylül ayı arasında ilaç nedeniyle ABD'de en az 88 bin, en fazla 140 bin kişinin kalp rahatsızlığı geçirmiş olabileceğini kaydetti. 
     Vioxx kullanan hastaların kalp hastalıklarından mustarip olma riskinin diğer romatizma ilaçları kullananlara göre yüzde 34 fazla olduğunu belirlediğini anlatan doktor, 1999 ocak ayıyla 2001 eylül sonu arasında Vioxx kullanan 1 milyondan fazla Kaliforniyalı hastanın durumlarını arkadaşlarıyla birlikte incelediğini, bu insanların 8143'ünün enfarktüs geçirdiğini, bu vakaların yüzde 27'sinin ölümle sonuçlandığını vurguladı ve araştırmayı bütün ABD'ye teşmil ederek en az 88 bin kişinin Vioxx yüzünden kalbinden rahatsızlanmış olabileceği sonucuna vardığını belirtti. 

     
</TEXT>
</DOC>
