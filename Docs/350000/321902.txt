<DOC>
<DOCNO> 321902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonspo19.html </URL>
<DATE> 2005/03/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
300 YTL maaşlı şampiyon Geçim sıkıntısı çekiyorum, boksu bırakabilirim 
</HEADLINE>
<TEXT>

     Şampiyon boksör Selma Yağcı, eğitiminin aksadığını ve geçim sıkıntısı çektiğini belirterek, ''Boksu her an bırakabilirim'' dedi. 
     Pamukkale Üniversitesi Eğitim Fakültesi Beden Eğitimi Spor Bölümü öğrencisi olan Yağcı, boksu çok sevdiğini, Avrupa ve dünya şampiyonluğu gibi hedefleri bulunduğunu, ancak yaşadığı problemlerin önünde bir engel olarak durduğunu söyledi. 
     Denizli'de boks sporu için bir salon bulunmadığını kaydeden Yağcı, çalışma koşullarının iyi olmadığını, antrenmanları Güreş Eğitim Merkezi'nde yapmak zorunda kaldıklarını, bu ve benzeri sorunların giderilmesi halinde çok daha başarılı sonuçlar elde edeceğini belirtti. 
     Denizli Belediyespor'un lisanslı sporcusu olduğunu, kulüpten 300 YTL maaş aldığını ifade eden Yağcı, ''Bu parayla geçimimi sağlamaya çalışıyorum. Bu olanağı sağlayanlara teşekkür ederim. Ancak, yetersiz geldiği de bir gerçek. Eğitimim aksıyor ve geçim sıkıntısı çekiyorum. Kırgınlıklarım var. Bu nedenle boksu her an bırakabilirim'' diye konuştu. 
     Uluslararası turnuvalarda madalya almasına rağmen Ödül Yönetmeliği'nden yararlanamadığına işaret eden Yağcı, şunları söyledi 
     ''Geçen yıl İtalya'da yapılan Avrupa Şampiyonası'nda 3. oldum. Bu turnuvada toplam 9 kişi 1, 2 ve 3. oldu. Hiçbirimize ödül verilmedi. Bu konuda Boks Federasyonu hakkımızı arayacaktı. Bir davadan söz ediliyordu, ne oldu bilmiyorum. Birçok branşta uluslararası alanda madalya kazananlar ödüllendiriliyor. Bize neden ödül verilmiyor anlayabilmiş değilim.'' Yedi yıldır boks yapan 24 yaşındaki Selma Yağcı, 80 kiloda 4 kez Türkiye şampiyonu oldu. 2001'de dünya üçüncülüğü, 2004'te Dünya Kupası ikinciliği ve geçen yıl Avrupa üçüncülüğünü elde eden Yağcı, 2 kez de Uluslararası Ahmet Cömert Boks Turnuvası'nda birincilik kazandı. 
     
</TEXT>
</DOC>
