<DOC>
<DOCNO> 333485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/ekonomi/aeko.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Batık borcu için son çağrı 
</HEADLINE>
<TEXT>


Hükümet, IMF'ye söz verdi Batık bankacıya 2005 sonuna kadar süre verilecek. Ondan sonra artık borç protokolü imzalanmayacak. TMSF, 2008'e kadar elindeki her şeyi satacak 

Ahmet Erhan Çelik - Washington 

IMF'ye, banka batıranlara 2005 sonundan itibaren borç geri ödeme protokolü imzalama şansı tanınmayacağı sözü verildi. El konulan bankaların, şirketlerin, gayrimenkullerin, iştirak hisselerinin satışı ise 2007 sonuna kadar tamamlanacak. 
Milliyet, Devlet Bakanı Ali Babacan'ın IMF'ye Washington'da vermeyi planladığı niyet mektubundaki bazı önemli detaylara ulaştı. Mektubun Tasarruf Mevduatı Sigorta Fonu'yla TMSF ilgili paragraflarında banka ve varlık satışları takvime bağlayan taahhütler yer aldı. IMF İcra Direktörleri Kurulu'nun mayıs ortasında onaylaması öngörülen niyet mektubunda "yapısal kriter" olarak tanımlanan söz konusu bölümler şöyle 

Çağrıya uymayana davet yapılmayacak Bankalarına el konulan ve uzlaşma kabiliyeti bulunan hakim ortakların tamamıyla 2005 sonuna kadar borç ödeme protokolleri imzalanacak. Bu tarihe kadar protokol imzalamayan ya da protokol gereklerini yerine getirmeyen hakim ortaklara bir daha davet çıkarılmayacak, alacakların tahsilatı için eldeki bütün kanuni yetkiler devreye sokulacak. Hakim ortak konumundaki batık bankacılardan bugüne kadar 11'i ile protokol imzalandı. 

TMSF, elindeki her şeyi 2008'e kadar satacak TMSF, devraldığı bankalardan gelen şirketler, alacaklar, iştirakler ve gayrimenkulleri tamamına yakınını 2007 yılı sonuna kadar satacak. 31 Aralık 2004 tarihindeki değerleri itibariyle 6.2 milyar dolar olarak hesaplanan bu varlıkların satışından en az 5.5 milyar dolar gelir elde edilecek. 

Batıkların kurumsal kredileri için ihale Hisseleri, yönetimleri veya denetimleri TMSF kontrolünde bulunan bankalardan gelen kurumsal kredi alacaklarının hakim ortaklar dışındaki borçlu firma ve gruplardan olan alacaklar tamamı 2005 sonuna kadar satılacak. TMSF, önümüzdeki günlerde bu alacaklarla ilgili olarak ihale takvimini açıklayacak. Alacak satışlarıyla ilgili ilk ihale 2004 Ağustos'unda gerçekleştirildi. Yaklaşık 223 milyon dolarlık alacak potroföyünen satış ihalesini 22.5 milyon dolara Bebek Varlık Yönetim şirketi kazandı. 

Bayındırbank 2007'ye kadar elden çıkarılacak El konulan bankaların şemsiye bankası olan Bayındırbank, 2007'ye kadar satılacak. Aynı tarihe kadar Türk Ticaret Bankası'nın tasfiye sürecinin tamamlanacağına kesin gözüyle bakılıyor. 


</TEXT>
</DOC>
