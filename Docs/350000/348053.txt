<DOC>
<DOCNO> 348053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/guncel/gun06.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gizemli dost'a hüzünlü veda 
</HEADLINE>
<TEXT>


Yazar Vüs'at O. Bener, yaşamını yitirdi. 'Dost' öyküsüyle ün kazanan yazar, basında fazla yer almayı tercih etmiyordu 


Modern Türk öykücülüğünde 'altın kuşak' olarak tanımlanabilecek 1950 kuşağının önce gelen ismi Vüs'at Orhan Bener, tedavi gördüğü Başkent Hastanesi'nde hayatını kaybetti. Vüs'at O. Bener, 83 yaşındaydı. 
1922'de Samsun'da doğan Bener, Bursa Işıklar Askeri Lisesi ve Harp Okulu'nda okudu 1953 yılına dek orduda görev yaptı. 1957'de Ankara Hukuk Fakültesi'ni bitiren Vüs'at O. Bener, yaşamıyla ilgili konuşmayı pek tercih eden bir yazar değildi. Bener, bunu, kendisiyle yapılan bir söyleşide "gizem yaratma merakı"yla açıklamıştı. 
Bener, 1950'de, New York Herald Tribune ile Yeni İstanbul gazetelerinin düzenledikleri öykü yarışmasında "Dost" adlı öyküsüyle dikkat çekti. 
Roman, şiir ve oyun metinleri de bulunan Bener'in yapıtlarını, son olarak Yapı Kredi Yayınları yayımlıyordu. 

'Bir tuhaf yalvaç' 
Hakkında yazılmış, "Vüs'at O. Bener Bir Tuhaf Yalvaç" Norgunk, 2004 adlı bir kitap da bulunan Bener, yaşamı süresince 1963 TDK Tiyatro Armağanı, 1980 Abdi İpekçi Tiyatro Armağanı, 1993 Yunus Nadi Yayımlanmamış Öykü Ödülü ve 1993 Sedat Simavi Vakfı Ödülü ile Edebiyatçılar Derneği Altın Madalya Onur Ödülü'ne değer görüldü. 
Bener, öykülerinde ironiyi çokça kullanan bir yazar olarak biliniyordu. 
Vüs'at O. Bener'in cenazesi, yarın öğle namazından sonra Ankara Maltepe Camii'nden kaldırılarak Cebeci Asri Mezarlığı'na defnedilecek. 


</TEXT>
</DOC>
