<DOC>
<DOCNO> 319027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sondun09.html </URL>
<DATE> 2005/02/27/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Associated Press 'Metal Fırtına' Türk-Amerikan dostluğunu zedeledi 
</HEADLINE>
<TEXT>

     Can KAMİLOĞLU NEW YORK, DHA 

ASSOCIATED Press AP Haber Ajansı'nda yer alan bir yazıya göre, Türkiye'de en fazla satılan kitaplar arasında bulunan Metal Fırtına'nın Türk- Amerikan dostluğunu zedelediği öne sürüldü. Yazıda, "İki ülke soğuk savaş sırasında önemli bir müttefiklik örneği gösterdiler. Ancak, iki ülkenin Irak'taki hayati önem taşıyan menfaatleri, iki ülke arasında karışıklıklara yol açabilir.'' denildi. 
     AP'de İstanbul mahreçli Louis Mexler imzasıyla çıkan yazıda, Orkun Uçar ve Burak Turna adında iki genç yazar tarafından kaleme alınan, 2007 yılında Kuzey Irak'ta Amerikan askerlerinin Türk komandolarına ateş açmasıyla, iki NATO ülkesini savaşa sokan bir siyasi fantezi romanı olan Metal Fırtına'nın, Türk Amerikan ilişkilerini korkulacak bir hale getirdiği iddia edildi. 
     
     'RICE İLETTİ' İDDİASI 

     Yazıda, Amerikan Dışişleri Bakanı Condoleezza Rice'ın Şubat ayı başında, Türkiye'ye yapmış olduğu gezide, Türkiye'de artan Amerikan aleyhtarlığı'nın ve ABD için düşünülen 'negatif imajlar'dan duyulan rahatsızlığın, Türk liderlerine ve diplomatlarına iletildiği öne sürüldü. 
     Yazıda, soğuk savaş sırasında Türkiye ve ABD'nin Sovyetler Birliği'nin genişlemesine karşı çok önemli bir müttefiklik örneği gösterildiği ifade edilerek, "Ancak iki ülkenin Irak'taki kritik güvenlik konuları ve hayati önem taşıyan çıkarları karışıklığa yol açabilir.''denildi. 
     
     KRİTİK KONU KÜRTLER 

     Yazıda Louis Mexler, Washington'ın Kürtleri ülkeye istikrar getiren anahtar bir müttefik olarak gördüğünü öne sürerek, Türkiye'nin ise Kürtlerin giderek artan gücü üzerine, bu gücün kendi ülkelerinde ayrılıkçı Kürtlere sıçraması endişesini taşıdığını iddia etti. Yazıda, "2003 yılında 11 Türk askerinin, önemli bir Kürt bürokratına suikast düzenleyeceği endişesi ile yakalanıp başlarına çuval geçirilerek, kötü muameleye maruz kalması, Türkler tarafından eleştirilmişti.'' denildi. 
     Mexler, yazısında Amerikan askerlerinin uzun bir süre gemilerde bekletilip Türk hükümeti tarafından oyalandığını ileri sürerek, "Amerikan hükümeti yetkililerine güçlü bir müttefik tarafından bu şekilde davranılması, büyük hayal kırıklığı yarattı. Türkiye de bu bilim kurgu kitabının yayınlanmasının Türkler arasında ne zaman Amerika ile aramızda bir karışıklık çıkacağı sorusunu akla getirdi.'' dedi. 
     Yazıda, Türkiye'yi idare eden AK Parti hükümetinin de bazı üyelerinin islami kökenleri nedeniyle, ABD'den daha fazla, Irak'ta işgal edilmiş Iraklıların tarafında olduğu öne sürüldü. 
     
     TÜRKLER ABD'NİN KARIŞIKLIK ÇIKARACAĞINA İNANIYOR 

     Mexler yazısında, Türklerin çoğunun ABD'nin İran'ı provoke edip bölgede bir karışıklık çıkaracağına inandığını iddia ederek, BBC tarafından yapılan bir ankette Türklerin yüzde 82'sinin yeniden seçilen Bush'un küresel barış için zararlı olarak gördüğünü ve aynı oranın Fransa'da yüzde 75 olduğunu ifade etti. Türk hükümetinin Amerikan karşıtlığını önlemekte zorluk çektiğini öne süren Mexler, Başbakan Recep Tayyip Erdoğan'ın Brüksel'deki "İlişkilerimiz şu an iyi'' sözlerine yer verdi. 
     
     BILL CLINTON H L ÇOK POPÜLER 

     Yazısında, sokaktaki Amerikan karşıtlığının hızla tırmandığını öne süren Mexler, Bush'un eleştirildiğini, Bill Clinton'ın Türkiye'de çok popüler olduğunu yazdı. Yazıda, 100 bin adet satılan Metal Fırtına kitabında, Amerikan tanklarının Irak sınırından Türkiye'ye girdiği, Amerikan savaş uçaklarının İstanbul'u hedef aldığının yazıldığı belirtilerek, kitabın en çok satan kitaplar arasında ilk 10'nun içinde yer aldığı ifade edildi. 
     
</TEXT>
</DOC>
