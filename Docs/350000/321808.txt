<DOC>
<DOCNO> 321808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/soneko11.html </URL>
<DATE> 2005/03/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sıcak para Türkiye'de bir yılda yüzde 36 kazandı 
</HEADLINE>
<TEXT>

     Türk lirası borçlanmaların reel faizinde son yıllarda yaşanan dramatik düşüşe rağmen, sıcak para dolar bazında Türkiye'de son bir yılda yüzde 36'ya varan oranlarda getiri sağladı. Buna karşılık, Türkiye'deki tasarruf sahiplerinin büyük bölümünün yaptığı gibi TL'sini dolara çevirerek son bir yılda döviz tevdiat hesaplarında tutanların TL cinsinden elde ettikleri geri en fazla yüzde 0.8 olarak gerçekleşti. 
     ANKA'nın 1000 dolarını 2004 yılının şubat ayında YTL'ye dönüştürerek YTL cinsinden yatırım araçlarında değerlendirdiği varsayılan bir yatırımcıyı dikkate alarak yaptığı hesaplamaya göre, geçen yıl şubat başında dolardan kamu kağıtlarına geçenlerin dolar bazındaki getirisi yüzde 36.3'ü, YTL mevduata geçenlerin getirisi yüzde 26.9'u buldu. 
     Hesaplama Şubat 2004 sonunda 1000 dolarını aynı tarihteki kurdan TL'ye dönüştürerek son bir yılda çeşitli vadelerdeki TL cinsinden yatırım araçlarında çevrilen fonların, Şubat 2005 sonunda yeniden dolara dönüştürüldüğü varsayımıyla yapıldı. 
     
     YTL CİNSİNDEN GETİRİLER 

     Buna göre son bir yılda 6 ay vadeli kamu kağıtlarında değerlendirilen fonlarda YTL bazında yüzde 23.7, dokuz ay vadelilerde yüzde 26.2, 12 ay vadelilerde yüzde 26.7, 15 ay vadelilerde ise yüzde 31.9 getiri oluştu. 
     Sözkonusu dönemde sürekli olarak bir ay vadeyle çevrilen YTL mevduatın yıllık net faiz getirisi yüzde 20.3, üç ve altı ay vadeli mevduatın getirisi yüzde 21.8 oldu. Bir yıl vadeli mevduata yatırım yapanlar da yüzde 22.8'lik getiri sağladı. 
     2004 yılının şubat ayında 1.3213 YTL olan dolar, bu 
     yılın aynı ayında 1.2785 YTL'ye indi. Dolar kuru, son bir yılda yüzde 3.3 değer kaybetti. 
     
     DÖVİZDEN KAMU KAĞITLARINA GEÇENLER 

     Geçen yıl şubatta 1000 dolar bozdurarak elde ettikleri 1321.3 YTL'yi, son bir yılda sürekli olarak altı ay vadeli kamu kağıtlarında değerlendirenler bu parayı 1634.3 YTL'ye çıkardı. Bu para Şubat 2005 sonundaki kurdan dolara dönüştürüldüğünde ise 1278 dolara çıktı. 1000 dolar bozdurularak elde edilen 1321.3 YTL dokuz ay vadeli kamu kağıtlarında 1667.5 YTL'ye, bir yıl vadeli kamu kağıtlarında 1674.6 YTL'ye, 15 ay vadeli kamu kağıtlarında 1742.5 YTL'ye çıktı. Buna göre, Şubat 2004 sonunda 1000 dolar bozdurarak 9 ay vadeli kamu kağıtlarına yatıranların birikimi bu yılın aynı ayında 1304 dolara, 1 yıl vadeli kamu kağıtlarında tutanların birikimi 1310 dolara, 15 ay vadeli kamu kağıtlarına yatıranların birikimi 1363 dolara yükseldi. Son bir yılda dolardan 6 ay vadeli kamu kağıtlarına geçenler dolar bazında yüzde 27.8, 9 ay vadeli kamu kağıtlarına geçenler yüzde 30.4, 1 yıl vadeli kamu kağıtlarına yatırım yapanlar yüzde 31, 15 ay vadeli kamu kağıtlarına yatırım yapanlar da yüzde 36.3 getiri sağladı. 
     
     YTL MEVDUAT 

     2004 yılının şubat ayında 1000 dolar bozdurarak YTL 
     mevduata yatıranların birikimi, bir ay vadeli mevduatta 1244 dolara, üç ay vadelide 1258 dolara, altı ay vadelide 1259 dolara, bir yıl vadeli mevduatta 1269 dolara yükseldi. Dolardan YTL mevduatına geçenler dolar bazında 1 ay vadeli mevduatta yüzde 24.4, üç ay vadelide yüzde 25.8, altı ay vadelide yüzde 25.9, bir yıl vadeli mevduatta yüzde 26.9'luk kazanç elde etti. 
     
     DÖVİZ TUTAN TÜRK TASARRUF SAHİBİNİN DURUMU 

     Türkiye'deki bir çok tasarruf sahibinin tercih ettiği gibi tasarruflarını dolar mevduatında değerlendirenler ise dolar bazında çok az bir faiz getirisiyle yetinirken, YTL cinsinden cari olarak çok düşük bir getiri elde ettiler. 
     Ancak reel anlamda çok yüksek bir zarla karşı karşıya kaldılar. 
     2004 yılının şubat ayında TL birikimini 1 milyon 321.3 
     bin TL 1.3213 YTL olan kurdan dolara dönüştürerek bankada 1000 dolarlık döviz mevduatı açanların parası, bu yılın aynı 
     ayında sadece 1031 dolara çıktı. Söz konusu tutar Şubat 2005 sonundaki 1.2785 YTL'lik dolar kurundan TL'ye dönüştürüldüğünde tasarruf sahibinin eline 1318 YTL geçti. 
     Başka bir ifadeyle TL'sini dolara çevirerek bir yıl süreyle bir ay vadeli döviz hesabında tutan tasarruf sahibi YTL bazında son bir yılda yüzde 0.2 zarara uğradı. 
     Aynı şekilde üç ay vadeli döviz hesabında tutulan 1000 dolar 1035 dolara, altı ay vadeli döviz hesabında değerlendirilen 1000 dolar 1037 dolara, 1 yıl vadeli döviz hesabında tutulan 1000 dolar ise 1042 dolara yükseldi. Bir yıl sonra tasarruf sahibinin bu yolla YTL bazında elde ettiği getiri sadece yüzde 0.1-0.8 oldu. Aynı dönemde yüzde 8.69 olan yıllık enflasyonla birlikte değerlendirildiğinde 
     son bir yılda TL yerine döviz mevduatını tercih edenler yüzde 6.3 ile yüzde 8.2 oraları arasında reel kayıpla karşılaştılar. 
     
</TEXT>
</DOC>
