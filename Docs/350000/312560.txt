<DOC>
<DOCNO> 312560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/guncel/gun02.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeğini göremedi 
</HEADLINE>
<TEXT>


Uçak kazasının ardından dram çıktı. Türk yolculardan Mustafa Fırat, bir hafta önce doğum müjdesini aldığı kız bebeğine kavuşamadı 

GÖKHAN KARAKAŞ İstanbul 

Düşen uçaktaki Türk yolcular, geride gözü yaşlı aileler bıraktı. 
Yolculardan Mustafa Fırat 39 , kısa süre önce Afganistan'daki Çukurova - Gülsan Ortak Girişimi'nde çalışmaya başladı. "Kemal" adında 6 yaşında bir oğlu bulunan Fırat'ın, 10 yıllık eşi Arzu Fırat, bir hafta önce de "Nisa" adında bir kız çocuk dünyaya getirdi. 
Ailesi, Fırat'ın yolculuk yaptığı uçakla ilgili kötü haberi şirket yetkililerinden öğrendi. Baba Mustafa Fırat, "Oğlum işlerine bir süre ara verip kızını görmek için uçakla Türkiye'ye dönüyordu" dedi. 

Dönüş yolunda öldü 
Uçaktaki diğer bir Türk yolcu Abdülkadir Çamuroğlu 32 , Herat kentindeki ana müteahhitliğini Delta İnşaat şirketinin üstlendiği Herat Sanayi ve Ticaret Odası'nın asansörlerinin yapımında çalışıyordu. Hazırlanan bir projede 2 ay önce görev alan Çamuroğlu, kesin dönüş yapmak üzere uçakta bulunuyordu. 

'Beni mutlaka arardı' 

Uçak yolcularından İnşaat Mühendisi Mehmet Korkmaz 40 da 3 aydır Afganistan'da çalışıyordu. Babası Şakir Korkmaz'ın 75 oğlunun yolculuk yaptığı uçağın düştüğünden haberi yok. Oğlu ile gurur duyduğunu belirten 4 çocuk sahibi Korkmaz, "Her 15 günde bir beni mutlaka arardı" dedi. 

'İş bulamadı diye gitmişti' 

İstanbul Teknik Üniversitesi Mühendislik Fakültesi Makine Mühendisliği Bölümü'nden 2 yıl önce mezun olan Adanalı Mustafa Kemal Dündar'ın 27 iş bulamayınca geçen ekimde arkadaşı aracılığıyla Afganistan'da çalışmak üzere Gülsan Şirketi'nde işe girdiği belirtildi. 3.5 aydır Afganistan'da çalışan Dündar'ın kaza geçirdiği, babası Salih Dündar ile annesi Şaziye Dündar'a söylenmedi. Görevdeyken televizyondan kardeşinin kaza geçirdiğini duyan polis memuru İbrahim Dündar yıkıldı. Dündar, "En son bayramda anne ve babamla telefonla konuşmuş, durumunun iyi olduğunu söylemişti. Anne ve babama nasıl söyleyeceğiz bilemiyoruz" dedi. 


</TEXT>
</DOC>
