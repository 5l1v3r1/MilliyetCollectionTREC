<DOC>
<DOCNO> 307431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun15.html </URL>
<DATE> 2005/01/18/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Daily Telegraph Kürtler petrol zengini Kerkük'ü istiyor 
</HEADLINE>
<TEXT>

     İngiliz The Daily Telegraph gazetesi Iraklı Kürtler'in seçimlerden beklentilerini sayfalarına taşıdı. 
     Gazetenin haberinde, ''Iraklı Kürtler, seçimlerde ve ardından gelecek olan at pazarlığında özellikle bir şey istiyor Petrol Zengini Kerkük'ü'' denilirken, Kürtler'in Saddam Hüseyin döneminde getirilen Arap yerleşimcilerin kenti terkederek, topraklarının eski sahiplerine geri verilmesini istediğini aktarıyor. 
     Habere göre, Kürtler Irak yönetimini Amerikalıların arkasına saklanmakla suçluyor. 
     Kerkük'ün Kürt kontrolüne geçmesinin bağımsız bir Kürdistan için ilk adım olacağını akıllarının bir köşesinde tutan Amerikalı yetkililer de, yasal sürece uyulması gerektiğini, bunun da uzun zaman alacağını söylüyor. 
     
     Financial Times Kürtler ittifak yapacak 

     Yine İngiliz Financial Times gazetesi ise, Kürt grupların, bölgesel özerkliklerini güçlendirmek için seçim ittifakı yaptıklarını anlatıyor. 
     Haberde, Süleymaniye'den Kürdistan Demokratik Partisi temsilcisi Ari Karadagi'nin ''Olabildiğince çok sayıda milletvekilliğini kazanmayı amaçlıyoruz. Böylece laik ve ılımlı İslamcı partilerle federatif bir Kürdistan üzerinde uzlaşabiliriz'' görüşlerinde de yer veriliyor. 
     Kürdistan Yurtseverler Birliği temsilcisi Nevşervan Mustafa ise federalizmin pazarlığa açık olmadığını yineleyen görüşleri de haberde yer alıyor 
     ''Biz Irak'tan iki durumda ayrılırız. Birincisi Irak'ta İslami bir devletin oluşması, ikincisi de federalizmin reddedilmesi.'' Gazete haberinde, güvenlik sorununun diğer bölgelere göre daha az kaygı verici durumda olduğunu da aktarıyor. 
     
</TEXT>
</DOC>
