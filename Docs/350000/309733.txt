<DOC>
<DOCNO> 309733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/ekonomi/eko04.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çağdaş sosyal demokrasi' masalı 
</HEADLINE>
<TEXT>


Konuk yazar OĞUZ OYAN 

Geçen yıldan itibaren 'çağdaş sosyal demokrasi' diye adlandırılan bir kavramın Sayın Kemal Derviş odaklı olarak sürekli Türkiye gündemine taşınmak istendiğini görüyoruz. Bunun son örneği, 24 Ocak 2005 tarihli Milliyet gazetesinde tam sayfa olarak yer aldı. Bu yazıyı temel alarak, kavrama yüklenmek istenen anlamı tahlil etmek istiyoruz. 
'Çağdaş' sosyal demokrasi ÇSD , önce, solun üç farklı temel ekonomik yaklaşımından biri olarak sunuluyor böylelikle, 'radikal sol radikal çevreci gruplar' ile 'popülist sol'dan ayrıştırılıyor. Derinliğine bir tahlil niteliğinde olmayan bu sorunlu ayrımı ve içeriğini burada tartışmaya açmıyoruz. Zaten seçilen 'çağdaş' kavramı, ideolojik özüyle, daha başlangıçta kendi dışındaki anlayışları karşıt kavrama yani "çağdışılığa" iterek, sistem ve tartışma dışına çıkarıveriyor. 
CHP'den başlayarak, sosyal demokrat hareketi etkisi altına almaya çalışan ÇSD anlayışın asıl derdi, kendi özgünlüğünü neoliberal sağa kıyasla tanımlayabilmek. Asıl zor olan da bu çünkü aradaki farklar o kadar az ki, bunu yapabilmek için neoliberal sağ akımı da karikatürize etmek, dondurmak ve böylece pratikte olmayan farkları yaratmak gerekiyor. 
İddiaya göre, ÇSD, ekonomik sosyal düzlemde neoliberal anlayıştan şöyle farklılaşıyor 
Birinci önerme "ÇSD piyasa mekanizmasını, özel girişimi ve küresel etkileşim ve ticareti, refaha katkı sağlayabilecek temel unsurlar olarak benimserken, genelde doğrudan üretime girmeyen ama güçlü, etkin, düzenleyen ve denetleyen bir devleti ve kamu politikasını piyasanın varlığı kadar önemli saymaktadır. İşte burada ÇSD, neoliberal veya 'sağ' olarak tanımlanabilen ekonomi anlayışından çok farklı bir yaklaşıma sahiptir. Neoliberal sağ, devletin işlevlerini temelde küçümsemektedir. Piyasanın tek başına etkinlik ve istikrar sağlayacağına inanmaktadır." 
Şimdi bir kere, ÇSD devleti diye tanımlanan 'düzenleyici denetleyici' devlet türü, tam da neoliberal sağın devletidir. IMF ve Dünya Bankası DB metinleri bu tür tanımlarla doludur. Türkiye'den istedikleri de tam da böyle bir devlettir. İkinci olarak, neoliberal sağ, hiçbir ülke uygulamasında, piyasaları başıboş bırakmamıştır. Gelişmiş ülkelerde merkez sağ ve merkez sol iktidarların devleti arasındaki benzerlik daha da fazladır. Demek ki, 'çok farklı' diye sunulan farklar yapaydır, sahtedir. 
İkinci önerme "ÇSD, küreselleşme süreci içinde ulusdevletlerin düzenleyen, denetleyen ve geliri yeniden dağıtan işlevlerini daha zor yerine getirebildiklerini görmekte, ve dolayısıyla 'uluslararası dayanışmaya ve ulus - devlet üstü kurumsallaşmaya dayanan kamu politikalarının da oluşmasına destek vermektedir'. Örneğin, silah ticareti, çevre kirleticileri ve spekülatif sermaye hareketleri üzerine küresel vergilerin konmasına taraftardır bu vergi gelirlerini, uluslararası kurumlar tarafından yoksulluk ve hastalıklara karşı mücadelede ve çevreyi koruyan önlemler için kullanmak istemektedir. 'ÇSD, uluslararası finans piyasalarının' uluslararası bir kurum tarafından sıkı bir şekilde denetlenmesi gereğine inanmaktadır". 
Başka ifadeyle, sermayenin küreselleşmesi anlamına gelen bugünkü küreselleşmenin özüne ve biçimine kayıtsız kalınacak silahlanma, çevre kirliliği ve spekülatif sermaye at koşturmaya devam edecek, ama ÇSD bunların üzerinden fon toplayarak, yaratılan sorunların pek azına çözüm getiren bir aldatmacaya alet olacak Yani önce savaş aç, önce yoksullaştır, önce kirlet, önce mali krize sok, sonra 'yoksullukla, mayınlarla, krizle' mücadele programı ilan et sistemin ikiyüzlülüğüne katkı yap Bu, bugünkü küreselleşme biçimini sürekli yeniden üretecek ve onu meşrulaştıracak bir yaklaşımdır ve sonuçta egemen güçlerin yararınadır. Kaldı ki, şu an için önemli ölçüde hayalidir uygulanma aşamasına gelindiğinde ise, emin olunuz ki, IMF ve DB de bu önerileri programına almış olacaktır. Buradan bir sağsol yaklaşım farklılığı çıkarılamaz. Uluslararası finans piyasalarının sıkı denetimi ise, tıpkı IMF - DB örneklerinde olduğu gibi, küresel güçlerin emrindeki kurumların konumunu sağlamlaştırmaktan başka bir şeye hizmet etmez. 
Üçüncü önerme "ÇSD, piyasanın eşit yarışma koşulları içinde, kayıt içinde ve şeffaf bir denetim düzeninin desteğiyle işlemesini savunmaktadır. ÇSD, bağımsız bir merkez bankası, bağımsız düzenleyici kurumlar gibi etkin bir kamu için gerekli temel araçlara sahip çıkmalı, piyasayı uzun vadeli bir perspektif ile tamamlama görevine sahip planlama kuruluşlarının etkinliğini savunmalıdır". 
Bir kere, birinci cümledeki önermeyi savunmayan sağ veya sol iktidar var mı En azından gelişmiş ülkelerde böyle bir fark yok. 
Bağımsız düzenleyici kurumlar ve bunlar için geçerli olması istenen 'yönetişim' modelinin ise birer IMF - DB icadı olduğu herhalde kimsenin meçhulü değildir. Peki bunlar nasıl solu sağdan ayrıştırıcı önermeler olabiliyor 
Planlama önerisi, 'çağdaş sosyal demokratları' liberallerden ayıran tek fark gibi duruyor ancak, burada kastedilen uzun vadeli stratejik planlama, gelişmiş ülkelerde sağsol ayrımı olmaksızın zaten uygulanıyor. 
Sonuç olarak, 'çağdaş' sosyal demokrasinin neoliberal sağdan farkını ortaya koyabilecek hemen hemen hiçbir fark kalmıyor. Dolayısıyla, 'çağdaş sosyal demokrasi'nin, tüm sol akımları yenisağın ideolojik katarına bağlamaktan ibaret bir misyonu olduğu anlaşılıyor. 
Ama çok temel bir fark duruyor Gelişmekte olan ülkelerde sadece sosyal demokrasi değil, sağ hareketler bile, gelişmiş ülkelerin 'çağdaş' sosyal demokrasisinden daha solda olmak, yani mevcut küreselleşme tarzına ve dayatmalarına karşı çok daha eleştirel bir konumda olmak durumundadır. 


</TEXT>
</DOC>
