<DOC>
<DOCNO> 322455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sondun24.html </URL>
<DATE> 2005/03/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Binlerce Suriyeli Esad'a destek için yürüdü 
</HEADLINE>
<TEXT>

     Dünya GÜRSOY ŞAM, DHA 

      ULUSLARARASI toplumun baskıları sonucu Lübnan'daki askerlerini aşamalı olarak Bekaa Vadisi'ne çekmeye başlayan Suriye'de, Devlet Başkanı Beşşar Esad lehine büyük bir gösteri düzenlendi. 
     Başkent Şam'da on binlerce Suriyelinin bir araya geldiği yürüyüşte, göstericiler ellerinde Suriye bayrağı taşıyarak Beşşar Esad ve ülkelerine olan bağlılıklarını dile getiren sloganlar attı. Milli şarkılar eşliğinde yürüyen göstericiler, Suriye ve Lübnan'ın Arap ülkesi olarak kalacağını ifade etti. 
     Suriye'deki çok sayıda sivil toplum örgütü, parti ve derneğin de destek verdiği yürüyüş nedeniyle başkentte çoğu iş yeri kepenk indirdi. Gösteride Esad'ın yanı sıra Hizbullah lideri Nasrallah'ın posterleri de taşındı. Lübnan'da dün Hizbullah'ın çağrısıyla yapılan Şam yanlısı gösterilerin Suriye halkı üzerinde büyük bir etki yaptığı da gözlendi. 
     Geçen hafta Şam'da bir araya gelen Suriye lideri Esad ile Lübnan Devlet Başkanı Emil Lahud, Lübnan'daki Suriye birliklerinin mart sonundan önce Bekaa Vadisi'ne çekilmesini kararlaştırmıştı. 
     
</TEXT>
</DOC>
