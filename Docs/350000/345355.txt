<DOC>
<DOCNO> 345355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/soneko42.html </URL>
<DATE> 2005/05/24/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Oyakbank ile Katso arasında protokol imzalandı... 
</HEADLINE>
<TEXT>

     Oyakbank Kahramanmaraş Şubesi ile Kahramanmaraş Ticaret ve Sanayi Odası KATSO arasında kredi protokolü imzalandı. 
     İmza törenine Oyakbank Şube Müdürü Sami Pancaroğlu, Çukurova Şubeler Grup Müdürü Yurdakul Özdoğan ve KATSO Başkanvekili Sermet Çuhadar katıldı. 
     İmzalanan protokol sonrasında bir açıklama yapan KATSO Başkanvekili Sermet Çuhadar, Kahramanmaraş’ın tekstil ağırlıklı bir sanayiye sahip olduğunu belirterek, "Tekstille beraber, küçük ve ortaboy işletmelerin desteklenmesi gerekir. Bu işletmelerin finansman desteğine ihtiyaçları vardır. İmzalanan bu protokolle bu işletmeler ayağa kalkacak ve dolayısıyla büyük işletmelerin altyapısı oluşacaktır" dedi. 
     Çuhadar, Türk ekonomisinin rakamlara bakıldığı zaman iyi görünmesine karşın, bu iyileşmenin tabana yansımadığını belirterek, "İşletmelerimizin desteğe ihtiyacı var. Bu tip krediler iş dünyasının önünü açacaktır" diye konuştu. 
     Bankaların genelde ekonominin iyi olduğu dönemlerde verdikleri kredilerin en ufak bir dalgalanma olması ile birlikte geri çağrılmasının yanlış olduğunu belirten Çuhadar, güçlü ekonomilere güçlü bankalar gerektiğini kaydetti. 
     Çukurova Şubeler Grup Müdürü Yurdakul Özdoğan ise bu tip bir kredi anlaşmasını Türkiye’de ilk defa Kahramanmaraş’ta yaptıklarını belirtti. Kahramanmaraş’ın yatırımlarıyla Türkiye’nin örnek kentlerinden ve "Anadolu Kaplanları"ndan biri olduğunu ifade eden Özdoğan, şöyle konuştu 
     "Oyakbank bünyesinde işletme bankacılığı adı altında yeni bir birim oluşturuldu ve bu birim küçük ve orta ölçekli işletmeler için kuruldu. İlk anlaşmayı bankacılık sektöründe en önemli şehirlerden biri olduğu ve talep geldiği için Kahramanmaraş Ticaret ve Sanayi Odası ile imzalıyoruz. Kahramanmaraş’tan sonra Adana’da da bir protokol imzalayacağız." 
     
</TEXT>
</DOC>
