<DOC>
<DOCNO> 320698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/soneko37.html </URL>
<DATE> 2005/03/04/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Türkiye'nin cari işlemler açığı yüzde 73 arttı... 
</HEADLINE>
<TEXT>

     Türkiye'nin Ocak ayı cari işlemler açığı, bir önceki yılın aynı ayına göre yüzde 73 artarak 1 milyar 640 milyon dolar olurken, dış ticaret açığı yüzde 68,3 artarak 1 milyar 648 milyon dolara çıktı. 
     Merkez Bankası, Ocak ayına ilişkin ödemeler dengesi gelişmeleri açıkladı. 
     Bu gelişme, ihracat gelirlerinin yüzde 0,3 oranında artarak 4 milyar 624 milyon dolar ve bavul ticaretinin yüzde 5,1 artarak 269 milyon dolar olarak gerçekleşmesine rağmen, altın dahil ithalat harcamalarının yüzde 10,6 oranında artarak 6 milyar 959 milyon dolarına ulaşmasından kaynaklandı. 
     Öte yandan, ödemeler dengesi bilançosunda net hata noksan kalemi kapsamında ise 2005 yılının Ocak ayında 654 milyon dolar kaynağı belirsiz para çıkışı oldu. 
     2004 yılının Ocak ayında net hata noksan kalemi kapsamında kaynağı belirsiz para çıkışı tutarı 1 milyar 204 milyon dolar olarak gerçekleşmişti. 
     
     HİZMETLER DENGESİ 

     Hizmetler kalemi, bu yılın Ocak ayında bir önceki yılın aynı ayına göre yüzde 5,1 artarak 410 milyon dolar tutarında fazla verdi. 
     Ocak ayı tahmini verilerine göre turizm gelirlerinin bir önceki yılın Ocak ayına göre yüzde 18,1 oranında artarak 711 milyon dolara ulaşmasına rağmen aynı döneme ilişkin turizm giderlerinin yüzde 64,1 oranında artarak 279 milyon dolara çıkmasının etkisiyle, net turizm gelirlerinin bir önceki yılın Ocak ayı verisiyle aynı kalarak 432 milyon dolar olması beklendi. 
     Hizmetler başlığının diğer önemli bir kalemi olan taşımacılık kalemi incelendiğinde ise gelirler, 2004 yılının Ocak ayına göre yüzde 39,2 oranında artarken ithalattaki artışa paralel olarak taşımacılık kaleminin bir alt kalemi olan navlun giderlerinde gözlenen yüzde 14,7'lik artıştan dolayı taşımacılık giderleri yüzde 42,2 oranında yükseldi. 
     Böylece net taşımacılık giderleri, 2005 yılının ilk ayında bir önceki yılın aynı ayına göre yüzde 51,6 artarak 94 milyon dolara yükseldi. 
     
     YATIRIM GELİRİ 

     2004 yılı Ocak ayında 458 milyon dolar, 2005 yılı Ocak ayında ise 491 milyon doları çıkışla sonuçlanan yatırım geliri dengesinin altında yer alan doğrudan yatırım gelirlerinde 8 milyon dolarlık net giriş görülmekte iken, portföy yatırım gelirleri ve faizden oluşan diğer yatırım gelirlerindeki net çıkışlar, 2005 yılı Ocak ayında sırasıyla 295 ve 204 milyon dolar olarak gerçekleşti. 
     Diğer yatırımlar altında yer alan uzun ve kısa vadeli kredilere ilişkin faiz giderleri, 2005 yılının ilk ayında 2004'ün ilk ayına göre yüzde 26 oranında artarak 276 milyon dolar oldu. 
     
     CARİ TRANSFERLER 

     Bu yılın Ocak ayında cari transferlerden kaynaklanan girişler, 89 milyon dolar oldu. Öte yandan, işçi gelirlerinden kaynaklanan girişler, bir önceki yılın aynı ayına göre yüzde 25,9 azalarak 60 milyon dolar olarak gerçekleşti. 
     2005 yılının Ocak ayında finans hesaplarında gerçekleşen net sermaye girişi, bir önceki yılın aynı ayına göre yüzde 6,6 artışla 2 milyar 294 milyon doları oldu 
     Ocak ayında doğrudan yatırımlar kaleminde net 32 milyon dolar giriş gerçekleşti. 
     2004 Ocak ayında 1 milyar 419 milyon dolar olarak gerçekleşen portföy yatırımlarından kaynaklanan net sermaye girişi, 2005 yılının aynı ayında yüzde 122,1'lik artışla 3 milyar 151 milyon dolar oldu. 
     Diğer yatırımlar kapsamında, ticari ve diğer krediler ile mevduatlardan oluşan bu kalemde 2004 yılı Ocak ayında 845 milyon dolar giriş, 2005 Ocak ayında 1 milyar 201 milyon dolar olarak gerçekleşti. 
     Finans hesaplarının son kalemi olan rezerv varlıkların içinde bulunan resmi rezervler, 2004 yılı Ocak ayında 192 milyon dolar artarken 2005 yılının aynı ayında 2 milyar 90 milyon dolar yükseldi. 
     
</TEXT>
</DOC>
