<DOC>
<DOCNO> 337397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy09.html </URL>
<DATE> 2005/04/27/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Ergezen Olası deprem ve konutlar hakkında senaryo çalışmaları yapılıyor 
</HEADLINE>
<TEXT>

     Bayındırlık ve İskan Bakanı Zeki Ergezen, Türkiye'nin büyük bölümünün birinci derece deprem kuşağında yer aldığını belirterek, ''Olası depremlerin konutlar üzerindeki etkisi konusunda senaryo çalışmaları yapılmakta olup, ödenek temin edilmesi durumunda konutların yenilenmesi çalışmalarına başlanacaktır'' dedi. 
     Ergezen, CHP Ankara Milletvekili Yakup Kepenek'in soru önergesine verdiği yanıtta, ülkenin büyük bölümünün birinci derece deprem kuşağında yer aldığını, bu nedenle yurdun değişik bölgelerinde, olası deprem afetine karşı Bayındırlık Bakanlığınca mevcut yapıların tipi ve yapım tarzlarının tayini için çalışma başlatıldığını belirtti. 
     Bu çalışma ile seçilen bölgelerin kırsal yerleşim birimlerinde, mevcut yapıların yapı türleri ve karakteristik özelliklerinin tespit edildiğini ve afet önlemlerinde değerlendirilmek üzere bilgisayar ortamında arşivlendiğini ifade eden Bakan Ergezen, şunları kaydetti 
     ''Bu çalışma kapsamında Adıyaman, Kahramanmaraş, Elazığ, Denizli ve Malatya illerimizin kırsal kesimlerinde yer alan 1883'ü köy, 863'ü mezra olmak üzere toplam 2746 yerleşim yerinde, 177 bin 404 adet yapı incelenmiştir. Bu yapılar genellikle yöresel malzemelerle yapılmıştır. Olası depremlerin konutlar üzerindeki etkisi konusunda senaryo çalışmaları yapılmakta olup, ödenek temin edilmesi durumunda konutların yenilenmesi çalışmalarına başlanacaktır.'' Herhangi bir deprem afetinin tarihini, bugünün teknolojisiyle belirleyebilecek bir sistemin henüz geliştirilemediğini vurgulayan Ergezen, çalışma yapılan kırsal alanlardaki binaların çoğunun yaşam standartlarının çok altında olduğunu ifade etti. Bu nedenle imar kanunlarına kesinlikle uyulması, mühendislik hizmeti görmemiş bina yaptırılmaması konusunda daha etkin çalışma yapılması gerektiğini kaydeden Ergezen, ayrıca, olası depremlere karşı Türkiye genelinde belirli bölgelerde konteynır stok alanlarının oluşturulduğunu bildirdi. 
     Bakan Ergezen, ''depremle ilgili açıklamalarının toplumsal paniğe yol açıp açmayacağı'' sorusunu ise şöyle yanıtladı 
     ''Söz konusu çalışma gözlemsel olarak yapılmış olup, herhangi bir alet kullanılmadan ve dayanım deneyi yapılmadan gerçekleştirilmiştir. Bu nedenle bir deprem senaryosu kapsamında değerlendirilmesi gerekmektedir.'' 
     
</TEXT>
</DOC>
