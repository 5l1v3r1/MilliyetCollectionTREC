<DOC>
<DOCNO> 336312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/guncel/axgun01.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunun adı tahrik 
</HEADLINE>
<TEXT>


Kardak'a dün yine Yunan balıkçı teknesi ve sahil güvenlik botu yanaştı. Türk sahil güvenliği, Türk karasularını ihlal ederek Turgutreis'e yönelen Yunan botunu izledi. Kriz, 7.5 saat sonunda çözüldü 

YAŞAR ANTER Bodrum DHA 

Ege Denizi'ndeki Kardak kayalıkları, Yunan balıkçı ve sahil güvenlik botları yüzünden bir kez daha gergin saatlere sahne oldu. 
Yunanlı çocukların, Bodrum'daki 23 Nisan kutlamalarına gelmesinden hemen önce kayalıklara çıkan balıkçıların ardından bölgeye gelen Yunan Sahil Güvenlik botlarından biri Çatalada yakınlarına kadar gelerek Türk karasularını ihlal etti. 
Türk tarafı, Yunanlı balıkçıların kayalıklara yaptığı ilk seferi uzaktan izlemekle yetinince, balıkçıların Yunan Sahil Güvenlik botuyla birlikte ikinci "seferi" yapması "tahrikte düzey artırıldığı" yorumlarına neden oldu. 
Dün sabah saat 06.05'te Kalimnos'tan Kilimli Adası 2 küçük balıkçı kayığıyla 4 kişi kayalıklara geldi. Ardından Yunan Sahil Güvenlik Botu da kayalıklara yanaştı, askerler balıkçılarla sohbet etti. 

Gidip geri geldiler 
Turgutreis'teki Türk Sahil Güvenlik Botu ekibi olayı uzaktan izlemekle yetinirken, balıkçılarla Yunan botu saat 07.15'te bölgeden uzaklaştı. Aynı saatlerde, İstanköy Kos ve Kalimnos'tan Turgutreis'teki Rüzg rgülü Festivali ve 23 Nisan kutlamalarına gelecek Yunanlı çocukları karşılamayı bekleyen Türk yetkililer, gerginliğin ortadan kalkmasıyla rahat bir nefes aldı. 

Türk karasularına girdi 
Ancak saat 09.45'te bir Yunan balıkçı kayığı, bu kez bir Yunan Sahil Güvenlik botuyla birlikte yine Kardak'a geldi. Bu gelişme üzerine Bodrum'daki Üsteğmen Alpaslan Baysal yönetimindeki 101 No'lu Türk Sahil Güvenlik botu da bölgeye hareket etti. 
Bekleyiş sürerken, Yunan Sahil Güvenlik botu 11.40 sıralarında Türk karasularına girip Turgutreis'e yöneldi, Türk botu da peşine düşüp ihlali önlemeye çalıştı. Çatalada önlerine kadar gelen Yunan botu, daha sonra İstanköy yönüne döndü, ardından Kardak'a yöneldi. Türk botu da bunun üzerine kayalıkların yakınına geldi. İki bot, yaklaşık 300 metre mesafede birbirlerini beklerken, hareketli saatler yaşanmasına yol açan Kalimnoslu balıkçılar saat 12.00'de geri döndü. 
Saat 13.30'da da Yunan Sahil Güvenlik botunun Kalimnos'a dönmesi üzerine Türk botu Turgutreis'e geçerek bölgeyi uzaktan kontrol altında tutmaya başladı. Böylece 7.5 saat süren gerginliğin ardından Kardak'ta normale dönüldü. 

Erdoğan Önemsemeyin 
Krizin sürdüğü saatlerde TBMM'de soruları yanıtlayan Dışişleri Bakanı Abdullah Gül de, "Bir şey olmaz" diyerek, gerginliğin sona ereceği beklentisini dile getirdi. Başbakan Erdoğan, TBMM'deki 23 Nisan Resepsiyonu'nda krizle ilgili sorular üzerine, "Olur böyle şeyler, inişler çıkışlar olur. Bunları önemsemeyin o kadar" dedi. 

Fanatiklerin 23 Nisan tahriki mi 

Kalimnoslu fanatiklerin, Yunanlı çocukların 23 Nisan etkinliklerine katılacaklarını öğrenince protesto ve engelleme amacıyla bölgeye balıkçı göndererek kriz yaratmaya çalıştıkları öne sürüldü. Ancak bu denemeler başarısız oldu ve Yunanlı çocuklarla öğretmenleri saat 11.15'te teknelerle Turgutreis'e ulaştı. Ulusal Egemenlik ve Çocuk Bayramı törenlerine katılamayan çocuklar, festival kutlamalarında halk dansları gösterisi sunmakla yetindi. 

Bir ay içinde dördüncü kriz 

Sakin geçen yaklaşık 9 yıllık sürenin ardından dünkü olay, Kardak'ta 
bir ayda yaşanan dördüncü gerginlik oldu. 
İlk gerginlik, yaklaşık 1 ay önce, Mustafa Yılmaz adlı bir Türk'ün kızına kavuşmak için yaptığı protesto gösterisi sırasında kayalıklara çıkmasının ardından Yunan Sahil Güvenlik güçlerince gözaltına alınmasıyla yaşandı. Bundan birkaç gün sonra Türk ve Yunan sahil güvenlik botları Kardak'ta yaklaşık 2 saat boyunca burun buruna bekledi, Genelkurmay Başkanlığı da Yunan tarafının Türk karasularını ihlal ettiğini açıkladı. 

Bakan buradayken... 
12 Nisan'da Yunan Dışişleri Bakanı Petros Molivyatis'in Ankara ziyaretinde bir Yunanlı balıkçının bölgeye yanaşmasına Türk sahil güvenlik botları müdahale etti. Yunanlı şahinlerin, Molivyatis'in Ankara ziyaretini sabote ettiği yorumlarına neden olan kriz sırasında iki bakanın gerilimi aşma formülü, 12 saat boyunca uygulanamadı. Atina'da Türk bayrağına yapılan saldırının da Molivyatis'in Türkiye'de bulunduğu zamana rastlaması dikkat çekti. 

Atina'ya göre, ihlal eden taraf Türkiye 

Atina, Kardak kayalıkları çevresinde yaşanan gerginlik sırasında Türk Sahil Güvenlik botunun Yunan karasularını ihlal ettiğini öne sürdü. Atina Haber Ajansı ANA , Türk sahil koruma gemisinin dün saat 10.00 sıralarında Kardak çevresinde Yunan karasularına girdiğini ve bölgede saat 13.20'ye kadar kaldığını iddia etti. Kardak yakınına saat 12.30'da gelen ve içinde Türk gazetecilerin bulunduğu şişme botun bir saat kadar kaldığını belirten ajans, Türk teknelerinin hareketlerinin bölgedeki Yunan sahil güvenlik teknesince izlendiğini, Yunan Deniz Kuvvetleri'ne ait bir geminin de bölgeden uzak bir mesafeden gelişmeleri takip ettiğini kaydetti. 



</TEXT>
</DOC>
