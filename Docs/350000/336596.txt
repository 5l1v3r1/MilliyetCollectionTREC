<DOC>
<DOCNO> 336596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun03.html </URL>
<DATE> 2005/04/25/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
ABD Başkanı Bush bu yıl da "soykırım" demedi... 
</HEADLINE>
<TEXT>

     ABD Başkanı George W. Bush, Ermenilerin sözde soykırımın yıldönümü kabul ettiği 24 Nisan'da her yıl yaptığı üzere yayınladığı açıklamada, göreve geldiğinden bu yana olduğu gibi yine ''soykırım'' sözcüğünü kullanmadı. 
     Beyaz Saray'dan temin edilen Bush'un açıklamasında, ''Ermeni Anma Günü'nde, Osmanlı İmparatorluğu'nun son günlerinde 1.5 milyon kadar sürgüne zorlanan, kitle halinde öldürülen Ermenileri hatırlıyoruz. Bu korkunç olayı, pek çok Ermeni büyük felaket olarak anıyor. Bu korkunç can kaybı dolayısıyla en derin taziyelerimi iletmede Amerikalılar ve bütün dünyadaki Ermenilere katılıyorum'' ifadelerini kullandı. 
     ABD Başkanı, ''bugün Ermeni halkının acsını yansıtan bu insanlık trajedisinin 90'ıncı yılını anarken, bağımsız Ermeni devletinin geleceğine doğru bakıyoruz. ABD, Ermenilerin terörizmle savaşta ve barışçı ve demokratik bir Irak'ın kurulmasındaki katkılarından minnettardır. On yıldan fazla zamandır Ermenistan'ın gerçekleştirdiği tarihi reformları desteklemede kararlılığımız sürüyor. Ermenistan hükümetini, Ermeni halkının ideallerini gerçekleştirecek şekilde demokratik özgürlükleri ilerletmeye çağırıyoruz. Yukarı Karabağ çatışmasında kalıcı ve barışçı bir çözümde kararlılığımızı sürdürüyoruz. Aynı zamanda Ermenistan ile güvenlik işbirliğini de içeren, demokratik ve piyasa ekonomik özgürlüklerine bağlı paylaşılan değerlere dayalı daha derin bir ortaklık da arıyoruz'' dedi. 
     Ermenistan ve Türkiye'de, 20'inci yüzyılın başlarındaki bu tarihi olayı ''dürüstlük ve duyarlılıkla inceleme arayışındaki kişileri alkışladığını'' da kaydeden Bush, ''Geçiş Dönemi Adaleti için Uluslararası Merkez'in'' International Center for Transitional Justice son analizlerinin, bu tartışmalarda son sözü ortaya koymadığını belirtti, ancak bu kuruluşun çalışmasının, ''uzlaşmaya, Kafkaslar ve Anadolu'yu yüzyıllardır birleştiren hoşgörü ve kültürel zenginlik ruhunun inşa edilmesine doğru önemli bir adımı'' işaretlediğini kaydetti. 
     Bush, 24 Nisan açıklamasında, ''Ermenistan ve Türkiye'de özgürlük, barış ve refaha yönelik bir geleceğe bakıyoruz ve Başbakan Recep Tayyip Erdoğan'ın, ortak bir Türk-Ermeni komisyonu oluşturularak bu sürecin ilerletilmesine yardım etmesini umuyoruz'' ifadesini kullandı. 
     Milyonlarca Amerikalının, gururla Ermeni soyunu taşıdığını, inanç, gelenek ve vatanseverlikleriyle ABD'nin kültürel, siyasi ve ekonomik hayatını zenginleştirdiklerini belirten Bush, ''barış, hoşgörü ve uzlaşmayı teşvik edecek yönde çalışan bütün kişileri takdir ediyorum. Bütün dünyada Ermeni halkına en iyi dileklerimi gönderiyorum'' dedi. 
     
</TEXT>
</DOC>
