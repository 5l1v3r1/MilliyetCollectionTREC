<DOC>
<DOCNO> 339658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sontur21.html </URL>
<DATE> 2005/05/04/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Ek yerleştirmede düşük puanlıya da memur olma yolu açıldı... 
</HEADLINE>
<TEXT>

     ANKA 

Bakanlar Kurulu, ek yerleştirme yöntemiyle alım yapacak olan kurumların genel yerleştirme sonucunda oluşan taban puanın altında puan alanları da istihdam etme yolunu açtı. 
     Bakanlar Kurulu, "Kamu Görevlerine İlk Defa Atanacaklar İçin Yapılacak Sınavlar Hakkında Genel Yönetmeliğin" bazı maddelerinde değişiklik yaptı. Resmi Gazete’de yayımlanarak yürürlüğe giren değişikliklere göre, açıktan atama ile memur alımı yapacak kamu kuruluşlarının, Kamu Personeli Seçme Sınav KPSS tarihinden 5 ay önce izinlerini alma zorunluluğu kaldırıldı. Açıktan atama izin taleplerini 15 gün içinde sonuçlandırma zorunluluğuna da son verildi. 
     
     DÜŞÜK PUANLILARDA EK YERLEŞTİRMEDEN YARARLANABİLECEK 

     Yönetmeliğin bir diğer maddesinde yapılan değişiklikle de kamu kurum ve kuruluşlarına yapılacak ek yerleştirmelerde genel yerleştirme sonucunda oluşan taban puanın altında puan alanlara da yerleştirme şansı doğdu. Yönetmeliğin 24’ncü maddesindeki "Ek yerleştirmede bir kadroya, genel yerleştirme sırasında o kadro için oluşan en küçük KPSS puanının altındaki bir puanla yerleştirme yapılmaz" hükmü yürürlükten kaldırıldı. 
     Yönetmeliğe ayrıca, genel yerleştirmede B grubu kadrolara atananların daha sonraki personel alımları için, yerleştirmelerine esas alınan puanla başvuruda bulunmasını engelemek amaçlı ek bir madde konuldu. 
     
</TEXT>
</DOC>
