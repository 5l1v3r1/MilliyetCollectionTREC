<DOC>
<DOCNO> 300033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonyas05.html </URL>
<DATE> 2004/12/22/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Vilma ne yaşar ne yaşamaz 
</HEADLINE>
<TEXT>

     Eda BERKBAYRAK LİTVANYA, DHA 

LİTVANYA'nın Kaunas şehrine bağlı Kvesai Köyü'nde, ünlü yazar Aziz Nesin'in 'Yaşar ne yaşar ne yaşamaz' adlı oyunu gerçek oldu. 18 yaşındaki Vilma Burneikyte adlı bir kadın evlilik dışı bir çocuk dünyaya getirince hastane yetkilileri çocuğun doğum belgesini düzenlemek için anneden kimlik belgesi istedi. Ancak genç kadın bu güne kadar böyle bir belgeye sahip olmadığını dile getirince yetkililer şaşkına döndü. 
     Genç annenin 21 yaşındaki ağabeyi Arnoldas Ramanauskas'ın da aynı durumda olduğu belirlenirken, Vilma Burneikyte'nin kimliği olmadığı halde 10 yıllık eğitim veren Batniava İlköğretim Okulu'nda, ağabeyinin ise kimliksiz olarak Vilkija Ziraat Meslek Lisesi'nde okuduğu ortaya çıktı. Yetkililer, şimdiye kadar yaşadıklarına dair hiç bir belgeleri olmayan iki kardeşin kimliklerinin düzenlenmesi için işlem başlattı. 
     
</TEXT>
</DOC>
