<DOC>
<DOCNO> 335589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonspo14.html </URL>
<DATE> 2005/04/21/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Galatasaray'da moraller yüksek 
</HEADLINE>
<TEXT>

     Türkiye Kupası Yarı Final maçında Trabzonspor'u penaltılarla 5-3 yenen Galatasaray, hafta sonunda Diyarbakırspor ile oynayacağı lig maçının hazırlıklarına ara vermeden başladı. 
     Teknik Direktör Gheorghe Hagi yönetiminde Florya Metin Oktay Tesisleri'nde gerçekleştirilen ve yaklaşık 1.5 saat süren antrenmanda futbolcuların neşeli olmaları dikkat çekti. Bir hayli moralli oldukları gözlenen sarı-kırmızılılar, sık sık birbirleriyle şakalaştılar. 
     Trabzonspor maçında oynayan futbolcuların sadece koşu yaptıkları antrenmanda, diğer futbolcular tek pas ve şut çalışmasının ardından dar alanda çift kale maç oynadılar. 
     Galatasaray, Diyarbakırspor maçının hazırlıklarını yarın basına kapalı olarak yapacağı antrenmanla sürdürecek. 
     
     AVRUPA KARTI SAHİBİ GURBETÇİLER FLORYA'DA 
     Gatasaray'ın Avrupa Kartı Projesi'ne katılan gurbetçi taraftarlar da antrenmanı izledi. 
     Taraftarlar, antrenmandan bol bol görüntü alırken, daha sonra da bazı futbolcular ve Hagi ile fotoğraf çektirdiler. 
     Bu arada Trabzonspor maçında iki penaltı atışını kurtaran Mondragon, antrenmana 3 köpeği ile birlikte çıktı. Mondragon, idman sonrası medyaya köpekleri ile birlikte poz verdi. 
     
</TEXT>
</DOC>
