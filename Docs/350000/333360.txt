<DOC>
<DOCNO> 333360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonsiy09.html </URL>
<DATE> 2005/04/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Sezer'e Suriye'de yoğun sevgi gösterisi 
</HEADLINE>
<TEXT>

     Cumhurbaşkanı Ahmet Necdet Sezer, Eski Şehir'i gezdi, şehir içinde yer alan tarihi Emevi Camii'ni ziyaret etti. 
     Eşi Semra Sezer ile Emevi Camii'ni gezerek, yetkililerden bilgi alan Sezer'e, 83 yaşındaki 60 yıllık başimam Abdürrezzak El Halebi takdim edildi. 
     Başimam ile bir süre sohbet eden Sezer, gazetecilerin sorusu üzerine, Başimam El Halebi'nin Türkiye'ye 5 kez geldiğini ve Türkçe bildiğini söyledi. 
     Sezer, bir gazetecinin, ''Geziniz nasıl geçiyor '' sorusuna, ''İyi geçiyor'' karşılığını verdi. 
     Camii Özel Defteri'ni de imzalayan Sezer, deftere şunları yazdı 
     ''İslam dünyasının seçkin kutsal mekanlarından Emevi Camii'ni ziyaret etmekten büyük mutluluk duyuyorum. 13 yüzyıldır, dinsel hoşgörünün simgesi olan Emevi Camii, bu tarihsel işlevini önümüzdeki dönemde de sürdürecektir. Emevi Camii'ni, İslam dünyasına kazandıranları ve tüm özellikleriyle korunarak günümüze ulaşmasını sağlayanları, rahmet ile anıyorum.'' 
     
     TÜRK ŞEHİTLİĞİ'Nİ ZİYARET 

     Sezer, daha sonra, Türk Şehitliği'ni ziyaret etti. Türk havacılığını geliştirmek üzere 1914 yılında iki kez denenen İstanbul-Kahire uçuşları sırasında, iki uçağın düşmesi sonucu şehit olan Üsteğmen Nuri, Yüzbaşı Fethi, Üsteğmen Sadık'ın mezarlarının yer aldığı şehitliğe çelenk koyan Sezer, saygı duruşunda bulundu. 
     Sezer'e verilen brifingte, üçüncü yapılan denemede, İstanbul-Kahire seferinin gerçekleştirildiği ve başarıyla tamamlandığı dile getirildi. 
     Şehitlik Özel Defteri'ni de imzalayan Sezer, deftere şunları kaydetti 
     ''Ülkelerimiz arasındaki ilişkileri güçlendirmeyi amaçlayan bu ziyaretimde, siz aziz şehitlerimizin yüksek anısı önünde saygıyla eğiliyorum. 
     Türk havacılık tarihinde saygın yer edinen sizlerin onurlu çabaları, her zaman minnetle anımsanacak, ulusumuz sizleri sonsuza değin gönlünde yaşatacaktır.'' 
     
     HAMİDİYE ÇARŞISI'NDA YOĞUN İLGİ 

     Cumhurbaşkanı Sezer, daha sonra Sultan Abdülhamid döneminde yaptırılan Hamidiye Çarşısı'nı gezdi. 
     Çarşı içinde toplanan Suriyeliler, Sezer'e yoğun sevgi gösterilerinde bulundular, alkışlarla, Arapça, ''Hoş geldiniz'' diyerek, tezahürat yaptılar. 
     Çarşı içinde ''Sayın Türkiye Cumhurbaşkanı, Arap ve Esad Şam'ına hoş geldiniz. Suriye-Türkiye dostluğu hep yaşayacak'' pankartı asıldığı gözlendi. 
     
     SEZER VE ESAD, SÜLEYMANİYE MEDRESESİ'Nİ GEZDİ 

     Cumhurbaşkanı Sezer, daha sonra Eski Şehir içinde yer alan ve 1514 yılında Yavuz Sultan Selim zamanında yaptırılan Süleymaniye Medresesi'ni ziyaret etti. 
     Sezer ve eşi Semra Sezer'i buraya gelişinde, Suriye Cumhurbaşkanı Beşar Esad ve eşi Esma Esad karşıladı. Bu sırada halkoyunları ekipleri, Suriye'ye özgü gösteriler yaptılar. 
     Sezer, daha sonra Esad ile birlikte, medreseyi ve el sanatları ürünleri yapılan medrese çarşısını gezdiler. Çarşı gezisi sırasında da çeşitli danslı gösteriler yapıldı. Sezer ve Esad çifti, bu gösterileri de izlediler. 
     İki cumhurbaşkanı ve eşleri, üflenerek cama şekil verilen bir atölyeyi de ziyaret ederek, cam yapımını izlediler. 
     Çarşı gezisi sırasında el dokuma halı yapılan bir tezgahın ustası, Sezer'e, Türk bayrağı işlemeli küçük bir halı hediye etti. 
     Sezer'e diğer ziyaretleri sırasında da çeşitli hediyeler verildi. 
     
     SÜLEYMAN ŞAH'IN TÜRBESİ İLE İLGİLİ PROJE 

     Bu arada Sezer'in dün yaptığı görüşmeler sırasında, Osmanlı Devleti'nin kurucusu Osman Gazi'nin Büyükbabası Süleyman Şah'ın Suriye sınırları içindeki Karakozan Köyü'nde bulunan türbesinin de gündeme geldiği öğrenildi. 
     Sezer'in, Teşrin Barajı sularından etkilenen türbe ile ilgili Türkiye'nin sunduğu projenin onayının hızlandırılmasını istediği bildirildi. 
     Kaynaklar, Türkiye'den sığınma talebinde bulunan ancak Suriye'ye iade edilen ve Cumhurbaşkanı Sezer'e mektup yazan Muhammed İbrahim adlı Suriye vatandaşının tutuklanması konusunun görüşmelerde gündeme gelip gelmediğine ilişkin bir soru üzerine, konunun gündeme gelmediğini belirttiler. 
     
</TEXT>
</DOC>
