<DOC>
<DOCNO> 348585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko51.html </URL>
<DATE> 2005/06/03/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Arçelik, "Arstil" markasıyla mobilya sektöründe... 
</HEADLINE>
<TEXT>

     Arstil markasıyla mobilya sektörüne iddialı giriş yapan Arçelik, en büyük Arstil mağazasını Ankara'da açtı. 
     4 bin metrekarelik alanıyla Arstil mağazasında, panel mobilyadan oturma gruplarına, zücaciyeden tekstile kadar yaklaşık bin çeşit ürün yer alıyor. 
     Arçelik A.Ş. Genel Müdürü Aka Gündüz Özdemir'in açılışını yaptığı mağazada, panel mobilyadan oturma gruplarına, yemek odasından yatak odasına, zücaciyeden tekstile kadar bin çeşit ürün yer alıyor. 
     Özdemir, açılış sonrası gazetecilere yaptığı açıklamada, bundan sonraki hedefleri konusunda bilgi verirken, ''bizim işimiz evin içi, insanların işini kolaylaştırmak. Yakında bu mağazalarda halı da olacak'' dedi. 
     Bu arada mobilya pazarının 3 milyar doları bulduğu Türkiye'de, yüzde 75'inin kayıtdışı olduğunu anlatan Özdemir, Türkiye'nin AB ile uyumu sürecinde, bunun kayıt içine alınacağını umduğunu ifade etti. 
     
     YAKLAŞIK BİN ÇEŞİT MOBİLYA VE EV TEKSTİL ÜRÜNÜ 
     Ankara'daki Arstil mağazası, bugüne kadar kendi kategorisinde açılan en büyük mağazası olma özelliğini taşıyor. 4 bin metrekare alan üzerine kurulu mağazada mobilya ile birlikte Arçelik marka ürünlerin de satışı gerçekleştirilecek. 
     Fonksiyonel, estetik ve kaliteli ürünlerin bir arada sunulduğu Ankara Arstil mağazasında, panel mobilya, oturma grupları, ev tekstili ürünleri ve aksesuarlar tüketicilerin beğenisine sunulacak. 
     Dünya trendlerini takip eden ve bu stilleri bünyesinde bulunduran Arstil'in Ankara'daki mağazasında, ebeveyn odası, genç odası, bebek odası, yemek odası, oturma takımları, yatak, baza, yorgan, yastık, nevresim takımı, masa lambası, lambader gibi ürünlerden oluşan yaklaşık bin farklı çeşit yer alacak. 
     Mobilyaların üretimi konusunda yerli ve yabancı firmalarla ticari işbirliği yapan Arstil'in, sunulan panel mobilyalarının tümü, AB normlarına uyumlu standartta Avrupa'da üretiliyor. 
     
</TEXT>
</DOC>
