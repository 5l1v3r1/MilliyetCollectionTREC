<DOC>
<DOCNO> 344974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun24.html </URL>
<DATE> 2005/05/23/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Belçika'lı uzmanlara göre Onur Air kararı ağır 
</HEADLINE>
<TEXT>

     Belçikalı uzmanlar, Onur Air’in uçuşlarının bazı Avrupa ülkelerinde askıya alınmasını "abartılı bir karar" olarak değerlendirdiler. 
     Brüksel Askeri Kraliyet Okulu mekanik bölümü profesörleri tarafından düzenlenen ve Hollanda’ya da iletilen raporda, Onur Air’in "yasaklama gerektirecek ciddi eksikleri" bulunmadığı belirtildi. 
     Raporda, yapılan incelemeler sonucunda, söz konusu şirketin uçuşlarının yasaklanmasının "aşırı bir önlem" ve "abartılı bir karar" olduğu kaydedildi. 
     Belçikalı uzmanlar, şirketin bazı uçuşlarında tespit edilen sorunları incelediklerini ve uçakları teftiş ettiklerini belirterek, Onur Air yöneticilerinin güvenlik konusunda ihmalkar davrandıkları görüşünün doğru olmadığını bildirdiler. 
     Giderilebilir bazı eksikliklerin tespit edildiğini, bir uçakta fren, bir diğer uçakta tekerlek aşınması görüldüğünü belirten uzmanlar, bir uçuş sırasında bir taş veya kuşun motor bölümüne girmesi nedeniyle sorun yaşandığını, pilotun da sağlıklı bir tepki göstererek acil iniş yaptığını kaydettiler. 
     
</TEXT>
</DOC>
