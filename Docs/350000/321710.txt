<DOC>
<DOCNO> 321710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/spor/spo02.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendine müslüman 
</HEADLINE>
<TEXT>


İslamiyeti kabul ettikten sonra ibadetini aksatmamaya çalışan Anelka, herkesin yanında değil, kendi başına namaz kılabilmek için seccadesini de yanında taşıyor 

YUSUF KOBAL 


'Sürpriz olmadı' 
MALATYASPOR'UN katı savunmasını yıkan golü atan Nicolas Anelka'nın, deplasmana giderken seccadesini de yanında taşıdığı öğrenildi. İbadetini herkesin içinde değil, yalnız kaldığı zamanlarda gerçekleştirmeyi tercih eden Fransız oyuncunun, eşyalarıyla birlikte seccadesini de çantasında götürdüğü ifade edildi. Ribery'nin müslüman olmasının sürpriz olmadığını da söyleyen yıldız futbolcu, "Zira Fransa'da bir çok insan bu süreçte müslüman oldu" dedi. 

'Fener büyük kulüp' 
TÜRKİYE'YE gelmeden önce çılgın bir taraftar kitlesinin olduğunu duyduğunu, ancak böyle bir ortamla karşılaşmadığını belirten Anelka, "Stadyumu, tesisleri ve taraftarıyla Fenerbahçe büyük bir kulüp" ifadesini kullandı. Gelecek günlerde performansının daha da ileriye gideceğini vurgulayan Fransız oyuncu, şöyle devam etti "İngiltere'de fiziksel güce dayalı futbol oynanıyor. Türkiye'de ise daha çok teknik ön planda. Ancak İngiltere daha zor." 

Hep kazanmak... 
FENERBAHÇE'NİN ligdeki pozisyonunu da değerlendiren Nicolas Anelka, "Şu anda iyi durumdayız. Ve bundan sonra da bu şekilde devam etmemiz gerektiğine inanıyorum. Konsantrasyonumuzu üst düzeyde tutup, bütün maçlarımızı kazanmak istiyoruz" diye konuştu. Yeni bir ülkeye geldiğini ve yeni bir futbol anlayışıyla karşılaştığına değinen Fenerbahçeli oyuncu, "Bu uyum sürecinde benim için yeni olan her şeye alışmaya çalışıyorum" dedi. 

'Geleceğe bakın' 

Daum, Malatya maçının ardından, oyuncularını uyardı, "24 saat sevinin, ama daha sonra bu galibiyeti unutun" diye konuştu 
YUSUF DURSUN 


Gençler motivasyonu 
STRESLİ bir 90 dakikanın ardından Malatyaspor'u deviren Fenerbahçe'de gözler Gençlerbirliği maçına çevrildi. Teknik Direktör Daum, futbolcularla maç sonrasında yaptığı görüşmede, "24 saat sevinin ama daha sonra aldığımız bu galibiyeti unutun" diye konuşarak geleceğe bakmak gerektiğini ifade etti. 

'Rehavete kapılmayın' 
ZORLU bir sınavın kendilerini beklediğini vurgulayan Alman çalıştırıcı, "Daha lig bitmedi. Rehavete kapılmayın" uyarısında bulundu. Alman hoca şöyle devam etti "Unutmayın ki, zirvedeki en ciddi rakiplerimizle içeride oynayacağız. Şimdi gidip dinlenin, kafanız rahat bir şekilde gelin." 

Yenilenme çalışması 

FENERBAHÇE dün sabah Samandıra Tesisleri'nde bir yenilenme çalışması yaptı. 90 dakika görev yapanlar düz koşu yaparak idmanı tamamlarken, yedekler ise Antrenör Koch yönetiminde dar alanda çift kale yaptı. Alex ve Luciano çalışmaya katılmazken, Tuncay da dünkü çalışmada yedeklerle birlikte antrenman yaptı. 

TUNCAY ŞANLI 
Tahrik indirimi 

TOHT'UN tahriki Tuncay'ın cezasını azaltacak. Malatya maçında rakibe tekme attığı gerekçesiyle oyundan atılan Fenerbahçeli oyuncunun cezasının, "tahrik" göz önünde bulunarak iki maçtan men edeceği öğrenildi. Sarı-Lacivertli oyuncuya yönetimin para cezası vermeyeceği öğrenildi. 

RÜŞTÜ REÇBER 
Kafası karışık 

BARCELONA'DAN Fenerbahçe'ye kiralanan Rüştü Reçber, futboluyla yine Sarı - Lacivertliler'in gözdesi oldu. Her geçen gün performansını artıran tecrübeli kaleci, gelecek sezon hakkındaki kararını veremedi. Rüştü, sezon sonunda yönetimle görüşecek. 


</TEXT>
</DOC>
