<DOC>
<DOCNO> 329037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur12.html </URL>
<DATE> 2005/03/31/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İçki içip, bağırarak ilk kez gördüğü hemşireyi sevdiğini söyledi 
</HEADLINE>
<TEXT>

     Taner ORAL DHA 

      KONYA'da aşırı alkol alan ayakkabı boyacısı 37 yaşındaki Nebi Karakaya hastane önünde ilk kez gördüğü hemşireye uzun süre bağırarak, evlilik teklif edince gözaltına alındı. 
     Merkez Selçuklu İlçesi Hastane Caddesi'ndeki Özel Selçuklu Hastanesi önünden aşırı alkollü olarak yürüyerek evine giden Nebi Karakaya, hastane penceresinde görevli bir hemşireyi gördü. Aldığı alkolün etkisiyle adını bile bilmediği, tarif edemediği hemşireye aşık olduğunu öne süren Karakaya hastaneye içeriye girmek isterken görevliler müdehale etti. 
     Nebi Karakaya, pencerede ilk kez gördüğü, adını bile bilmediği hemşire ile evlenmek istediğini bağırarak, "Haydi elimi tut. Seviyorum seni. Gel benimle, O kızı istiyorum, çarpık bacaklı kızı istiyorum'' diye uzun süre bağırdı. 
     Devriye gezen gezici polis ekiplerini karşısında gören Karakaya, kendisini yatıştırmak isteyen polislere, "Onu seviyorum. Vallahi de billahi de seviyorum'' diyerek yardım istedi. Polis tarafından sakinleştirilen Nebi Karakaya, gözaltına alınarak Karakaya Polis Merkezi'ne götürüldü. 
     
</TEXT>
</DOC>
