<DOC>
<DOCNO> 321116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/dunya/axdun01.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye askeri, sınıra çekilecek 
</HEADLINE>
<TEXT>


Suriye Devlet Başkanı Esad, parlamentoda yaptığı konuşmada, Lübnan'daki askerlerini önce Bekaa Vadisi'ne, daha sonra da sınıra çekeceğini açıkladı 

DIŞ HABERLER SERVİSİ 


Başta ABD olmak üzere Arap ülkeleri de dahil, uluslararası topluluktan Lübnan'daki 15 bin askerini çekmesi için yoğun baskılara maruz kalan Suriye Devlet Başkanı Başar Esad, dün parlamentoda yaptığı konuşmada, birlikleri önce ülkenin doğusundaki Bekaa Vadisi'ne, daha sonra Suriye-Lübnan sınırına çekeceklerini söyledi. 
"Lübnanlılar Suriye'nin çekilmesi üzerine bir oydaşma sağlarsa bir gün bile durmayız" diyen Esad, Lübnan Devlet Başkanı Emil Lahud'la gelecek hafta çekilmeye ilişkin planı onaylamak üzere bir araya geleceklerini açıkladı. Esad, açıkladığı aşamalı planı hayata geçirmesi durumunda, Lübnan'daki iç savaşı bitiren 1989 tarihli Taif Anlaşması'nın şartlarını yerine getirmiş olacak. 
Esad'ın konuşması, Lübnan'daki muhalefetin önde gelen liderlerinden Velid Canbolat tarafından "olumlu bir başlangıç" olarak nitelendirildi. Ancak Canbolat, çekilme için tam bir takvim verilmesini istediklerini belirtti. 
Washington da çekilme planını yeterli bulmadı. ABD Dışişleri Bakanlığı Sözcüsü Adam Ereli, "Konuşmada yeni bir şey yok. Bunları geçmişte de duyduk. Duymadığımız şeylerse hemen ve tamamen çekilmedir. Ereli, "Yabancı birliklerin Lübnan'dan hemen çekilmesini istiyoruz. BM'nin 1559 sayılı kararının yerine getirilmesini bekliyoruz. Bunu Esad'ın konuşmasında duyamadık" dedi. 


</TEXT>
</DOC>
