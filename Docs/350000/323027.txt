<DOC>
<DOCNO> 323027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonyas17.html </URL>
<DATE> 2005/03/11/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Dünyanın 'unuttuğu' hastalık, AIDS'ten bile tehlikeli 
</HEADLINE>
<TEXT>

     Hilal YILMAZ LONDRA, DHA 

      İNGİLİZ bilim adamları tarafından yapılan bir araştırmada, dünya genelinde her 12 kişiden birini vuran sıtmanın AIDS'ten bile tehlikeli bir hastalık olabileceği belirtildi. 
     Kenya'nın başkenti Nairobi'deki 'Wellcome Trust Laboratuvarları'nın hazırladığı sıtma raporuna göre, dünya nüfusunun 3'te 1'i yani 2.2 milyar kişi bu hastalığa yakalanma riskiyle karşı karşıya. Bilim adamları risk altında bulunanların 515 milyonunun halihazırda sıtmaya yakalandığına inanıyor. Sivrisinekler aracılığıyla bulaşan bu hastalığın, önceki belirlemelere göre Afrika'da yüzde 50, Asya'da ise yüzde 200 oranında artış gösterdiği bildiriliyor. 
     
     AIDS YILDA 3 MİLYON KİŞİYİ ÖLDÜRÜYOR 
     Raporda, Güneydoğu Afrika'daki Malavi gibi ülkelerde sıtmanın her yıl AIDS'ten bile daha çok can aldığı ifade edildi. Daha önceki araştırmalar, dünya genelinde her yıl 1 ila 2.7 milyon kişinin sıtmadan öldüğünü ortaya koymuştu. Ancak uzmanlar şimdi bu hastalığın, çok 'rahat' bir şekilde yılda 3 milyon kişinin ölümüne neden olan AIDS'i geride bırakabileceğini belirtiyor. 
     
     'BATI DÜNYASI SITMAYI GÖZARDI EDİYOR' 
     İngiltere'de yayımlanan 'The Independent' gazetesi, habere geniş yer ayırarak, bu denli tehlikeli bir hastalığı gözardı eden Batı dünyasını eleştirdi. Her gün 3 bin çocuğun ölümüne sebep olan hastalığın Batı'da daha az görülmesi nedeniyle yeterince önemsenmediğini belirten gazetede, "Sıtma, AIDS kadar önemsenmiyor. Çünkü bu hastalıktan etkilenenler çoğunlukla Afrikalı ve Asyalılar. AIDS ise hepimizi tehdit ediyor" ifadelerine yer verildi. 
     
</TEXT>
</DOC>
