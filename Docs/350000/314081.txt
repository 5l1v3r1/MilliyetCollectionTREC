<DOC>
<DOCNO> 314081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun42.html </URL>
<DATE> 2005/02/10/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Mahmud Abbas, Gazze'deki güvenlik komutanlarını kovdu 
</HEADLINE>
<TEXT>

     Filistin Devlet Başkanı Mahmud Abbas'ın Gazze'deki önde gelen güvenlik komutanlarını kovduğu bildirildi. 
     Adlarının açıklanmasını istemeyen Filistinli güvenlik yetkilileri, Abbas'ın kamu güvenliğinden sorumlu Tuğgeneral Abdürrezzak Mecidiye ve üst rütbeli 2 komutanın görevine son verdiğini belirtti. 
     Mısır'daki zirvede önceki gün ateşkes ilan edilmesine rağmen Hamas örgütü Gazze Şeridi'ndeki bazı Yahudi yerleşkelerine dün gece ve bu sabah havan ateşi açmıştı. 
     Abbas, saldırılardan sonra Filistinli güvenlik güçlerine, İsrail ile ilan edilen ateşkesi ihlali engellemek için katı talimatlar vermişti. Abbas'ın, şiddetin devam etmesi halinde bir dizi karar ve önlem alma uyarısında da bulunduğu belirtilmiş, ancak bu önlemler ve kararlar açıklanmamıştı. 
     
</TEXT>
</DOC>
