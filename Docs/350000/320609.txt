<DOC>
<DOCNO> 320609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/yazar/guclu.html </URL>
<DATE> 2005/03/04/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Hiç hasta Demirel olur mu 
</HEADLINE>
<TEXT>


Ben kendimi bildim bileli, Demirel hep vitrinde. Onunla doğduk. Onunla büyüdük. Çocukken sadece ülkeyi yöneten biriydi. Üniversiteye gelince daha yakından tanımaya, tanıdıkça da kızmaya başladık. 
MC'li hükümetler, Ecevit'le kavgalar, gençliğimizin karabasanıydı. Keşke onlara inananlar da onlar için kavga edenler de onların yarattığı ortamda yok olup gidenler de onlar gibi bugünlere gelebilselerdi. 
12 Eylül'ün yasaklı Demirel'i, ardından yeniden iktidar günleri ve cumhurbaşkanlığı. 
Doktora öğrencisi ya da siyasete meraklı bir gazeteci olsaydım, Demirel'i uzun uzadıya irdelerdim. Nereden nerelere geldi Hangi noktalarda değişti Hangi konularda h l eski Demirel .. 
Demirel'in enerjisi ve üniversitelere olan ilgisi, her zaman ilgimi çekti. Onu hep dimdik ayakta görmeye alışık olduğumuz için yatağa bağlanmasına hiç alışamadım. Demirel dediğin gezer, Demirel dediğin konuşur, Demirel dediğin gündemi belirler. Var mı öyle hastanelerde yatmak .. 
Isparta'da Süleyman Demirel Üniversitesi'ni gezerken anlatmışlardı. Üniversiteyi ziyareti sırasında "Efendim kilonuz biraz artmış, sıkı bir diyetle birkaç ayda sizi ideal kiloya indiririz" demişler. Kahkahayla gülmüş. "Yahu, hiç zayıf Demirel olur mu Siz halkı bana güldürecek misiniz Bir derdi mi var, parası mı kalmadı" dedirteceksiniz demiş. 
Şimdi biz de Demirel kuşağının bir ferdi olarak uyarıyoruz Demirel ve hastalık, yan yana gelmeyen, bir arada düşünülemeyen iki farklı dünyanın kelimeleri. Bu son olsun. Bir daha bir arada duymak istemiyoruz... 
İnanmazsanız, internette başta google olmak üzere arama motorlarına girin ve iki kelimeyi bir arada yazın. Ya hiç yoktur ya da çok az. Ama onun dışında Demirel ile hangi kelimeyi yan yana getirirseniz getirin, mutlaka o konuda söylediği bir şeyler vardır. 
Demirel'in ilk ve ortaöğretimin yaygınlaştırılması konusunda çok başarılı olduğu söylenemez. H l 7.5 milyon okuma-yazma bilmeyenin bulunması, biraz da onun eseri. Ama üniversitelerin ülke geneline yayılması, içlerinden pek çoğunun uluslararası standartlara ulaşması, morallerinin en bozuk olduğu günlerde bir cankurtaran simidi gibi dertlerine derman olması, hep takdire şayan oldu. Özellikle son 10 yılda... 
Üniversitelerin dörtte üçünün hatta daha fazlasının altında onun imzası var. Yüksek Teknoloji Enstitüleri'ni de o açtı. Hataları olmadı mı Örneğin siyasi kadrolaşma gibi. Çoook... Ama maya tuttu. Bir de ondan sonra gelenler, üniversitelere aynı şekilde sahip çıkmış olsaydı, bilimde ve teknolojide bugün çok daha farklı noktalarda olabilirdik. 
Doktoru Aylin Cesur, Demirel'in sağlığının fazlasıyla yerinde olduğunu söylüyor. Hastaneye yatmasının nedeni, sıkı bir kontrolden geçirilmesi içinmiş. Ama sanki daha da önemli olanı, gelen gidenlerin yoğunluğu nedeniyle yeterince dinlenememesi. Hastanede, çok yakınları dışındakilere şimdilik ziyaret yasağı konmuş. O hep görmeye alıştığımız Demirel'i, bir an önce yeniden karşımızda bulalım diye. 
Demirel, Bayar'dan el aldı. O nasıl ki dalya dediyse Demirel de demeli. Şimdi bana kızanlar çok olacak. Yetmedi mi Demirel'li günler. Çekilsin artık köşesine diye veryansın edeceklerdir. Etsinler. 
Yalnız bırakılan, horlanan, itelenen, farklı yönlere çekilmeye çalışılan üniversitelerimizin Demirel'e ihtiyacı var. Ben bir an önce sağlığına kavuşmasını, en azından bu yüzden istiyorum. Keşke bu bayrağı ondan alan birileri çıksa da o da köşesine çekilse. Ama durum vahimin de ötesinde. 
Özetin özeti Sayın Demirel'e acil şifalar diliyor, bir an önce o hep tanıdığımız Demirel olmasını istiyoruz. Hasta Demirel Hiç olur mu böyle şey... 



</TEXT>
</DOC>
