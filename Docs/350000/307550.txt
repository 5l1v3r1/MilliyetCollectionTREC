<DOC>
<DOCNO> 307550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonspo19.html </URL>
<DATE> 2005/01/18/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İstanbulspor, Ahmet Dursun'u Beşiktaş'a vermeye hazır 
</HEADLINE>
<TEXT>

     Birinci Süper Futbol Ligi'nde sezonun ikinci yarı hazırlıklarını Antalya'da sürdüren İstanbulspor, kamp çalışmalarını tamamladı. 
     İstanbulspor A.Ş. Genel Müdürü Ergün Yücel, Antalya'da çok iyi çalışma ortamı bulduklarını vurgulayarak, ''Çok iyi bir kamp dönemi geçirdik. Takıma iyi bir golcü katabilirsek, çok iyi yerlere geleceğimize inanıyorum'' dedi. 
     Transfer çalışmaları hakkında da bilgi veren Yücel, Belçika'da 2 oyuncu izlediğini, bonservis sorunlarını menajerlerinin çözmesi durumunda, santrfor mevkiinde görev yapan Afrikalı bu oyunculardan birisini transfer etmek iistediklerini anlattı. 
     Geçen sezon yurt dışında futbol oynayan genç oyuncu Mehmet Aksu'nun bir süredir takımla idmanlara çıktığını ve bonservisini bedava alması durumunda bu oyuncuyla maç başına ücret karşılığında sözleşme yapacaklarını anlatan Yücel, Musa Büyük'ün Büyükşehir Belediyesi Ankaraspor, Tahsin Fırat Ekmekçi'nin İstanbul Büyükşehir Belediyesi, genç oyuncular Ali ve İlhan'ın da Eyüpspor'a transfer olduklarını hatırlattı. 
     İlk yarı bitiminde yollarını ayırdıkları Moses ve Ofir ile birlikte, Antalya kampında yer almayan Deniz Uygar'ın Uche da, ikinci yarıda kendileriyle beraber olmayacağını kaydeden Ergün Yücel, Beşiktaş'ın transfer gündeminde yer alan Ahmet Dursun konusuna da açıklık getirdi. 
     Golcü futbolcunun kontrol amacıyla Almanya'daki doktoruna gittiğini anlatan Yücel, takıma sonradan katılan Ahmet Dursun'un bonservisi için 100 bin dolar ödediklerini hatırlattı. Yücel, Ahmet Dursun ile mukavele yaptıkları dönemde, kendisinin Beşiktaş'a dönmesi ya da yurt dışına gitmesi halinde 100 bin dolar getirmesi durumunda izin vereceklerini ifade ettiklerini söyledi. Yücel, ''Ahmet Dursun takıma sonradan katılmasına rağmen önemli katkı sağladı. Eğer takımda kalırsa başımızın üstünde yeri var, ancak Beşiktaş ya da yurt dışında bir takıma giderse de bundan keyif alırız'' dedi. 
     Öte yandan 2 gün izin yapacak olan İstanbulsporlu futbolcular, 22 Ocak Cumartesi günü İkinci Lig A Kategorisi takımlarından İstanbul Büyükşehir Belediyesi ile hazırlık maçı oynayacak. 
     
</TEXT>
</DOC>
