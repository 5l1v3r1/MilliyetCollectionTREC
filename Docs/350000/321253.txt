<DOC>
<DOCNO> 321253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sonsiy01.html </URL>
<DATE> 2005/03/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TBMM'de bu hafta... 
</HEADLINE>
<TEXT>

     TBMM bu hafta, yoğun bir gündemle çalışacak. 
     TBMM Genel Kurulu'nda 8 Mart Salı günü, sözlü sorulara ayrıldı. Devlet Bakanı Ali Babacan ile Maliye Bakanı Kemal Unakıtan, milletvekillerinin kendilerine yönelttiği soruları yanıtlayacak. 
     Genel Kurul'da 9 Mart Çarşamba ve 10 Mart Perşembe günü, ''Torba Yasası'' olarak bilinen, ''Bazı Yasa ve KHK'lerde Değişiklik Yapılmasına İlişkin Yasa Tasarısı'' görüşülecek. 
     Tasarı, Türk Telekom'a bağlı Kablo TV'nin Türksat A.Ş'ye devredilmesini öngörüyor. 
     Tasarıya göre, istisnalar dışında herhangi bir sosyal güvenlik kurumundan emeklilik ya da yaşlılık aylığı alanlar, belirlenen kurum ve kuruluşların kadrolarına açıktan atanamayacak, herhangi bir sosyal güvenlik kurumundan emeklilik veya yaşlılık aylığı alanlar, bu aylıkları kesilmeksizin kamuda görev alamayacak. 
     Anayasa Mahkemesi'nin iptal ettiği yaş haddi yeniden düzenleniyor. Belediye başkanlığına ve illerin daimi komisyonu üyeliklerine seçilen veya seçilecekler hariç, yaş haddi 65 olacak. 
     2002 yılından sonraki alım kampanyalarında TMO'nun görev zararları içinde önemli yer tutan yurtiçi hububat satışlarından dolayı oluşan 500 milyon Avro tutarındaki kredi borcu, görev zararı alacakları ve ödenmemiş sermaye alacaklarıyla mahsup edilecek. 
     Türkiye Şeker Fabrikaları TŞFAŞ Genel Müdürlüğü'nün kendi kaynakları ile ödemesi mümkün olmayan 275 milyon Avro tutarındaki kredi borcunun da görev zararı alacakları ve ödenmemiş sermaye alacakları ile mahsup edilmesi yoluna gidiliyor. 
     Ulaştırma Bakanlığı, savaş, iç savaş, terör, kargaşa ve benzeri olağanüstü koşullara sahip ülkelerde uluslararası taşıma yaparken saldırıya uğrayıp hayatını kaybeden şoför ve beraberindeki Türk vatandaşlarının varislerine, 40 bin YTL'ye kadar ödeme yapabilecek. 
     Özel şirketler, otoyolların yapımı, bakımı ve işletilmesi ile görevlendirilebilecek. 
     Hazine Müsteşarlığı'nca ihraç edilen Devlet İç Borçlanma Senetleri ve bu senetlerin yerine düzenlenen belgeler, satılacak, Hazine taşınmazlarının bedellerinin ödenmesinde nominal değerleri üzerinden ödeme aracı olarak kabul edilecek. 
     Çiftçilerin sulamadan kaynaklanan elektrik borçları ile köy içme sularında kullanılan elektrik borçlarına 36 aya kadar taksit olanağı getiriliyor. 
     Genel Kurul, bu tasarı için mesai yapacak ve Çarşamba günü 14.00-23.00, Perşembe günü ise 14.00-21.00 saatleri arasında çalışacak. 
     
     ''ÖĞRENCİ AFFI'' YENİDEN KOMİSYONDA 
     TBMM'deki ihtisas komisyonları, gündemlerindeki yasa tasarı ve tekliflerini görüşmek üzere toplanacak. 
     Cumhurbaşkanı Ahmet Necdet Sezer tarafından bir kez daha görüşülmek üzere TBMM'ye geri gönderilen ''Öğrenci Affı'' Yasası, 8 Mart Salı günü, TBMM Milli Eğitim, Kültür, Gençlik ve Spor Komisyonu'nda yeniden görüşülecek. 
     Yasa, yükseköğretim kurumlarının hazırlık ve diğer bütün sınıflarında önlisans ve lisans düzeyinde öğrenim yapan öğrencilerden 29 Haziran 2000 tarihinden itibaren, kendi isteği ile ilişiği kesinler dahil her ne sebeple olursa olsun atılan öğrencilere, ilişiklerinin kesilmesine neden olan bütün dersler için bir öğretim yılı devam ve 3 sınav hakkı veriyor. 
     Esnaf ve Sanatkarlar Meslek Kuruluşları Kanunu Tasarısı, 9 Mart Çarşamba günü Sanayi, Ticaret, Enerji, Tabii Kaynaklar, Bilgi ve Teknoloji Komisyonu'nda ele alınacak. 
     Sporda şiddet, şike, rüşvet ve haksız rekabet iddialarını inceleyen TBMM Araştırma Komisyonu, bu hafta ''mafya ilişkilerini'' ve futbolcu Cafer Aydın'ın gündeme getirdiği teşvik iddiasını irdeleyecek. 
     Akaryakıt kaçakçılığının ekonomiye, insan ve çevre sağlığına verdiği zararın araştırılarak alınması gereken önlemleri belirlenmesi amacıyla oluşturulan Meclis Araştırma Komisyonu, 8 Mart Salı günü kurumlardan bilgi almayı sürdürecek. 
     
     KADIN HAKLARININ GELİŞİMİ 
     Kadın haklarının gelişimi, yarın TBMM'de düzenlenecek bir panelde ele alınacak. 
     ''TBMM'nin Açılışının 85. Yılında Kadın Haklarının Gelişimi'' konulu panelin açış konuşmasını TBMM Başkanı Bülent Arınç ve Devlet Bakanı Güldal Akşit yapacak. 
     Panele, AK Parti İstanbul Milletvekili Zeynep Karahan Uslu, CHP İzmir Milletvekili Canan Arıtman, Ankara Üniversitesi Siyasal Bilgiler Fakültesi Kadın Araştırmaları Merkezi Başkanı Prof. Dr. Serpil Sancar ve ODTÜ Sosyoloji Bölümü öğretim üyesi Prof. Dr. Yıldız Ecevit konuşmacı olarak katılacak. 
     
</TEXT>
</DOC>
