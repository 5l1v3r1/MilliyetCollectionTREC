<DOC>
<DOCNO> 316345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun03.html </URL>
<DATE> 2005/02/18/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
ABD devriyesine bombalı saldırı, polis şefinin oğulları öldürüldü 
</HEADLINE>
<TEXT>

     Irak'ın kuzeyindeki Musul kentinde, bir Amerikan askeri devriyesine bombalı araçla saldırı düzenlendi. Saldırıda 1 asker öldü. 
     Amerikan ordusundan yapılan açıklamada, bomba yüklü aracın devriye aracının yanına gelince infilak ettiğini, dünkü saldırıda 3 askerin de yaralandığını bildirdi. 
     Musul'da 8 bin Amerikan askeri bulunuyor. 
     
     NECEF KENTİ POLİS ŞEFİNİN İKİ OĞLU ÖLDÜRÜLDÜ 

     Irak'ın Necef kentinin polis şefi Tümgeneral Galip El Cezairi, Kerbela'da hac farizasını yerine getirdikleri sırada kaçırılan iki oğlunun öldürüldüğünü söyledi. 
     El Cezairi, Necef'ten Kerbela'ya gittikleri sırada kaçırılan 20'li yaşlardaki iki oğlu Haydar ile Baha'nın cesetlerinin, Kerbela'nın 15 kilometre doğusundaki bir korulukta bulunduğunu belirtti. 
     Görevinden pazar günü istifa etmesi beklenen Cezairi'nin, ABD tarafından desteklenen geçici hükümete karşı direnişte, Amerikan birliklerinin yanında olmayı tercih etmesi Şii lideri Mukteda El Sadr'ı öfkelendirmişti. 
     Haydar ile Baha'nın kaçırılmasından ve öldürülmelerinden kimin sorumlu olduğu bilinmiyor. 
     
</TEXT>
</DOC>
