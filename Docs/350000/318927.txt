<DOC>
<DOCNO> 318927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/dunya/axdun02.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'İngilizler petrol arıyor' 
</HEADLINE>
<TEXT>


Rum gazetesi Filelefteros, bir İngiliz savaş gemisinin Limasol açığında petrol aradığını öne sürdü 

SEFA KARAHASAN Lefkoşa 


İngilizlerin Güney Kıbrıs'ta, kıyısı Ağratur Üssü'nden Episkopi Üssü'ne kadar olan açık denizde petrol aradığı ileri sürüldü. 
Rum "Fileleftheros" gazetesi, "İngilizler petrol arıyor" başlıklı haberinde, İngiliz ordusuna ait "HMS Enterprise" isimli oşinografi ve hidrografi gemisinin 7 - 10 Şubat günleri arasında Güney Kıbrıs'ta bulunduğunu yazdı. Geminin önce Limasol Limanı'na, daha sonra denize açılarak Ağratur açıklarına demirlediğini belirten gazete, "Geminin hızını düşürmesinin ve motorlarını sürekli açık tutmasının, denizin derinliklerinde araştırma yaptığının ve petrol yatağı araştırdığının göstergesi olduğunu" savundu. Gazete, geminin, "denizaltı savaşları ve deniz mayınlarının etkisizleştirilmesi" gibi özelliklere de sahip olduğunu bildirdi. 


</TEXT>
</DOC>
