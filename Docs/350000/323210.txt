<DOC>
<DOCNO> 323210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sonspo08.html </URL>
<DATE> 2005/03/12/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Fenerbahçe ile Gençlerbirliği ligde yarın 64. maça çıkacak... 
</HEADLINE>
<TEXT>

     Fenerbahçe ile Gençlerbirliği, yarın, Birinci Futbol Ligi'nde 64. kez karşı karşıya gelecek. 
     İki takım arasında bugüne dek ligde yapılan 63 maçtan 25'ini Fenerbahçe, 12'sini Gençlerbirliği kazanırken, taraflar 26 maçta eşitliği bozamadı. 
     Sarı-lacivertli takımın attığı toplam 101 gole, başkentin kırmızı-siyahlı ekibi 73 golle karşılık verdi. 
     İki takım arasında sezonun ilk yarısında Ankara'da yapılan maçı Fenerbahçe 2-1 kazanmıştı. 
     
     İSTANBUL'DAKİ MAÇLAR 
     Fenerbahçe, Ankara'da yaptığı maçlarda oldukça zorlandığı Gençlerbirliği karşısında, İstanbul'daki karşılaşmalarda ise genelde başarılı sonuçlar alıyor. 
     İki takım arasında İstanbul'da yapılan lig maçlarında, sarı-lacivertlilerin galibiyet sayısında 16-3, gol sayısında da 62-29 üstünlüğü bulunuyor. İstanbul'daki 11 maç ise berabere sonuçlandı. 
     Başkent ekibi, İstanbul'da Fenerbahçe karşısında son galibiyetini, 5 Mayıs 2000 tarihinde 3-1'lik skorla almıştı. 
     Bu arada, iki takım arasında geçen sezon İstanbul'da yapılması gereken karşılaşma sarı-lacivertli takımın cezası nedeniyle İzmir'de oynanmış ve gülen taraf 1-0'lık sonuçla Fenerbahçe olmuştu. 
     
     EN FARKLI SKORLU GALİBİYETLER 
     Fenerbahçe, Gençlerbirliği karşısında ligde en farklı skorlu galibiyetini 1993-94 sezonunda 5-0'lık sonuçla elde etti. 
     Kırmızı-siyahlı ekip ise Fenerbahçe karşısındaki en farklı skorlu galibiyetini 1990-91 ve 1997-98 sezonlarında 3-0 ve 1996-97 sezonunda da 4-1'lik sonuçlarla aldı. 
     İki ekip arasında en gollü biten karşılaşmalarda ise toplam 7 gol atıldı. 1959-60 sezonunda Fenerbahçe, Gençlerbirliği'ni, 1992-93 sezonunda ise Gençlerbirliği, Fenerbahçe'yi 4-3 yendi. 
     
</TEXT>
</DOC>
