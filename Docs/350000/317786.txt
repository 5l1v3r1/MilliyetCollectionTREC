<DOC>
<DOCNO> 317786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/yazar/altan.html </URL>
<DATE> 2005/02/23/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
'Ulusal çıkarlar'ın dışında kalan hastane kuyrukları... 
</HEADLINE>
<TEXT>


TV kanallarından birkaçında, günün ilk ajans haberleri sabah saat 6'da başlıyor. Gerçi pek taze olmayan haberler ama, yine de ajans haberleri... 
Saat 6.30'da, başka kanallar da, "Haber Saati"yle açıyorlar perdesini yeni günün... 

Ekranlardaki genç sunucu dostlara bakıyorum kim bilir saat kaçta kalkıyorlar yataklarından da, koşturup geliyorlar yayın merkezlerine... 
Genç hanım dostlar, bakımlı, diri ve pantolon giymedikleri zaman, hafif yanlamasına uzattıkları bir çift düzgün bacaklarıyla pek sevimli... 
Genç erkek dostlar da, enerjik ve centilmen... 

Haberler ise genellikle politik ve dikenli... Avrupa'daki NATO zirvesine katılan Başkan Bush'un, AB ile yakınlaşma temasları Ankara'da Kültür Bakanlığı'na yapılan yeni atamadan sonra, kulislerde dolaşan söylentiler KKTC'deki seçim sonuçlarının değerlendirilmesi Irak'taki durum vs... 

Bir de SSK hastanelerinin Sağlık Bakanlığı'na devriyle başlayan uygulamanın ilk gününde, uzayan kuyruklarla çekilen çilelerin görüntüleri var ekranda... 
Ve bir flaş haber sabah saat 4.25'te, İran'da olan 6.4 şiddetindeki deprem... Yıkılan köyler, ölenler, yaralananlar... 

Hastane kuyruklarında çile çekmeyenlerle, depremlerde Azrail'in pençesine ve acının kahredici cehennemine düşmeyenlerin genellikle kimler olduğunun bir listesi çıkarılsa... 
Politik haberlerin kahramanları arz-ı endam edecek en tepede başkanlar, başbakanlar, bakanlar, diplomatlar, generaller... 
Yani efendim, ülkelerinin çıkarlarını, hatta dünyanın huzurunu korumak için söylemedikleri nutuk, vermedikleri demeç, yapmadıkları girişim kalmayanların sık sık manşetleşen kadroları... 
Örneğin, İran'ın nükleer silah üretme eğilimine karşı sertleşen Başkan Bush ve "ulusal çıkarlar" açısından Kerkük'le Kıbrıs sorununa büyük önem veren Ankara tayfası... 

Bütün bunların hastane kuyruklarında çile çekenlere ne yararı oluyor ki diye, sormayın... 
Her ne kadar gazeteler, "Bitmeyen çile", "Yazık bu millete", "Yine plansızlık yine eziyet" diye manşet atıyorlarsa da Irak'taki Kürt liderlerin tavrı çok daha önemli. 
Neden çok daha önemli 
"Vatan", "vatandaş"tan çok daha önemli olduğu için önemli... 
"Neden vatan, vatandaştan çok daha önemli " 
Yönetici saltanatının platformu, başka türlü biçimlenemeyeceği için önemli... 

Yakın zamanlara kadar "vatandaşın çilesi"nden söz etmek resmi ihalelerde "Devlet eliyle kişi zengin etmeyi" eleştirmek dünkü Milliyet'te yayımlandığı gibi, "Hakk ri'de 5 yıl önce 5 trilyon liraya yapılan Akçalı Yatılı İlköğretim Bölge Okulu'nun, 5.5'lik depreme dayanamadığını okulun kiriş ve duvarlarının çatladığını ve okula 'kullanılamaz' raporu verildiğini" yazmak sakıncalıydı. 
Hele hele "yoksulluk"tan söz etmek vatana da, millete de en büyük ihanetti. 

Hazine arazilerinin kimlerin aracılığıyla kimler tarafından yağmalandığını sormak da, "vatan millet sevgisiyle" bağdaşmazdı devlet bankalarından alınıp da, geri dönmeyen kredileri 80 yılda silah alımlarına kaç 100 milyar dolar ödendiğini ve bu silahların miadının ortalama ne kadar sürede dolduğunu sormak da... 
Totaliter bir Şark faşizminin sloganlarıyla emzirilirdi öğrenciler okullarda... Zaten "Ceza Yasası" da Mussolini'nin ceza yasasıydı... 

Şimdilerde ise küresel bir saydamlaşmanın hızlanması sonucu, hastane kuyruklarında çekilen çileler de ön plana çıkmaya başladı kimlerin neleri nasıl hapazlamış olduğu da... 

Totaliter bir Şark faşizmi ise, h l gölgede fırsat kollamada... 
Ortadoğu'da yeni bir düzenin kurulması için Washington'la bütünleşip içeride her kafadan bir ses çıkmasını önlemek ve "Ali kıran baş kesen" olmanın tadını çıkarmak resmi arabalarla kırmızı halılı törenlerde... Tabii vatanseverlik şampiyonluğunun bayrağını da, elinde taşıyarak... 

İran'daki depremde kim bilir kimler öldü, kim bilir kimler evsiz barksız kaldı 
Kim bilir kimler hangi perişanlığın kahrını dokumada bizim karlı köy yollarında... 
Başbakan Tayyip Bey'in iktidarıyla, Başkan Bush'un sözcüleri arasındaki demeç alışverişlerinde de bazı yükselen öksürüklerin sesi duyulmada... 

Bir süre çalkantılı bir dönemin dişlileri kaygı verici olsa da 10 yıl sonrasını öngörme olanağı kimseciklerde yok gibi... 
Enseyi karartmayın hele hele enerjinizi sevdiğiniz bir alanda somuta dönüştürmenin tadıyla yaşıyorsanız örneğin tatavalar içinde kaybolmak yerine sevilen bir lokantada pastırmalı kuru fasulye güveçte pişiriyorsanız... 
Kahkahayla bakarsınız insanlardan bir bölümünün ne kadar gaddar, bir bölümünün ne kadar saf, bir bölümünün de ne kadar kafasız olduğuna... 



</TEXT>
</DOC>
