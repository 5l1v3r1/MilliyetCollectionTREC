<DOC>
<DOCNO> 301251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sondun51.html </URL>
<DATE> 2004/12/27/ </DATE>
<TIME> 21.12 </TIME>
<AUTHOR>  </AUTHOR>
<HEADLINE>
BM'den tüm Dünya'yı Güney Asya'ya yardıma çağırdı 
</HEADLINE>
<TEXT>

     Güney Asya'daki deprem ve tsunaminin en büyük doğa olayı olmamakla birlikte etkileri bakımından insanlık tarihinin en büyük felaketi olduğunu söyleyen Birleşmiş Milletler BM İnsani İşler Müsteşarı ve Acil Yardım Koordinatörü Jan Egeland, bütün ülke ve bireyleri bölgeye yardım için bağışta bulunmaya ve seferber olmaya çağırdı. 
     BM'nin New York'taki merkezinde basın toplantısı düzenleyen Egeland, deprem ve tsunaminin Endonezya, Sri Lanka, Hindistan, Tayland, Malezya gibi nüfus yoğunluğunun çok fazla olduğu bir bölgede meydana geldiği için etkilerinin de çok büyük olduğunu ifade etti. 
     Felaketin sebep olduğu kayıplar konusunda bazı bilgiler de veren Egeland, bu bilgilerin her an değiştiğini, ancak Endonezya'nın Sumatra adası Akeh bölgesi Endonezya dilinde Atyeh gibi adalarına ulaşılamadığından kayıpların tahmin edilmesinin bile şu aşamada güç olduğuna dikkati çekti. 
     
     SEMATRA'DAKİ BM MEMURLARI DA KAYIP 
     Felaketlerden sonra ilk olarak BM'yi bilgilendirmeleri konusunda eğitim alan Sumatra-Akeh'deki BM yardım personelinden de haber alınamadığını ifade eden Egeland, personelin de hayatlarından endişe duyduklarını kaydetti. 
     Felaketin etkilerini iki dalga halinde göstereceğine dikkati çeken Egeland, birinci dalganın deprem ve tsunami neticesinde on binlerce ölü ve yaralıyla kayıplar olacağını, ikinci dalganınsa bu bölgedeki milyonlarca insanın hayatını etkileyecek gelişmeler olduğunu belirtti. Egeland bunları su sıkıntısıyla hijyen koşullarının yok olması yüzünden baş gösterecek salgın hastalık tehlikesi olduğunu ifade etti. 
     Felaketten etkilenen bütün ülkelerin BM'den yardım talebinde bulunduğunu ifade eden Egeland, bu ülkeler arasında Hindistan'ın ise hem kendi yaralarını sarmaya, hem de felaketten etkilenen diğer ülkelere yardım etmeye çalıştığını kaydetti. 
     Egeland, depremden en fazla etkilenen ülkelerin Endonezya, Sri Lanka, Hindistan ve Maldiv Adaları olduğuna dikkati çekti. 
     
     EŞGÜDÜM 
     Felaket bölgesinde yürütülen kurtarma ve yardım faaliyetleri konusunda, yerel, bölgesel ve uluslararası yardım kuruluşları arasında bir koordinasyon sağlanmasının önemine de işaret eden Egeland, bu amaçla bugün öğleden sonra BM yardım kurumları, Kızıl Haç, Kızılay, Avrupa Birliği AB yardım kuruluşları ve sicil toplum örgütü temsilcileri ile New York'ta bir eşgüdüm toplantısı yapacaklarını söyledi. 
     Bölgedeki depremin kayıtlara geçmiş 4. büyüklükteki bir deprem olduğunu ifade eden Egeland, bu felaketin milyarlarca dolarlık bir ekonomik kayba sebep olduğuna belirterek, özellikle fakir balıkçı aileleri başta olmak üzere bu ülkelerde yaşayan çoğu yoksul halkın bütün geçim kaynaklarını kaybettiğini, bunun da uzun dönemli ciddi sorunlara yol açacağını kaydetti. 
     Bir soru üzerine bir tsunami erken uyarı sistemi kurulmasının en azından tsunaminin daha gecikmeli olarak vurduğu bölgelerde büyük fayda sağlayacağını bildiren Egeland, bölgedeki tsunaminin Endonezya'yı birkaç dakika içinde, Sri Lanka'yı birkaç saat içinde vurduğunu, Afrika kıyılarına ulaşmasının içe çok daha uzun bir zaman aldığını belirtti. 
     
     AYNI GÜN İRAN-BEM 
     Geçen yıl yine aynı gün 26 Aralık meydana gelen İran'ın Bem kentindeki depremle mukayeseler de yapan Egeland, bu deprem için 52 ülkenin İran'a yardıma koştuğunu ve bağışta bulunduğunu hatırlatarak, Güney Asya'daki felaketin boyutlarının göz önüne alınarak bu yardımların çok daha fazlasının yapılması gerektiğine dikkati çekti. Bem'deki depremde 26 binden fazla insanın öldüğünü ifade eden Egeland, Güney Asya depremi ve tsunami felaketinin sebep olduğu kayıpların çok daha büyük olduğunu, ancak bazı somut rakamlara ulaşmanın haftalar alabileceğini kaydetti. 
     BM yardım kuruluşlarından 2 bin civarında personelin bölge ülkelerine gönderildiğini belirten Egeland, zengin ülkelerin bu tür felaketler için yaptıkları bağışların azlığından da şikayet etti. 
     Bütün ülkeleri ve dünyadaki tüm zengin kişileri felaket yüzünden her şeyini kaybetmiş milyonlarca insana ulaştırılmak üzere BM ajansları, Kızılhaç, Kızılay ya da bu konuda faaliyet gösteren sivil toplum kuruluşlarını maddi yardımda bulunmaya çağırdı. 
     Egeland, bu konuda özellikle gelişmiş ekonomilere sahip Asya ülkeleri ile Körfez ülkelerine de çağrıda bulundu. 
     
</TEXT>
</DOC>
