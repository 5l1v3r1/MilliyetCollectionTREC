<DOC>
<DOCNO> 302841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sontur25.html </URL>
<DATE> 2005/01/02/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Şüpheci babalar teste hücum etti 
</HEADLINE>
<TEXT>

     Ankara Üniversitesi Tıp Fakültesi Adli Tıp Anabilim Dalı Başkanlığı DNA laboratuvarına, babalık testi yaptırmak üzere özel başvuran babaların oranı geçen yıl yüzde 54 iken, bu yılın ilk 6 ayında yüzde 80'e çıktı. Başvuranların yüzde 18.8'i, çocuğunun gerçek babası olmadığını öğrendi. 
     Adli Tıp Anabilim Dalı Öğretim Görevlisi Dr. Ayşim Tuğ, yaptığı araştırmayla anabilim dalında yapılan babalık testlerini değerlendirdi. 
     Üniversite DNA laboratuvarında, mahkemelerden gönderilen başvuruların yanı sıra özel başvurular da kabul ediliyor. 
     Buna göre, geçen yıl ve bu yılın ilk 6 ayında yapılan özel ve resmi başvurularda 143 örnek incelendi. Özel başvuruların tümünü erkekler yaptı. 
     Laboratuvara, 2003 yılında mahkemelerden gönderilen dosya oranı yüzde 46, özel başvuru oranı yüzde 54 iken, bu yılın ilk 6 ayında yapılan başvuruların yüzde 20'sini mahkemelerden gelen başvurular, yüzde 80'ini ise şüpheli babaların yaptığı özel başvurular oluşturdu. 
     
     40 İLDEN ÖRNEK 

     Türkiye'nin 40 farklı ilinden ve 1'i yurtdışından gelen resmi ve özel başvuruların yüzde 25.9'unda resmi nikahın olmadığı, yüzde 74.1'inin evli olduğu saptandı. 
     Başvuruların yüzde 27'sinde birden fazla çocuk için analiz istendi. Bir olguda 10 çocuk, 21 olguda 2 çocuk, 5 olguda 3 çocuk ve 116 olguda tek çocuk için DNA analizi yapıldı. 
     İncelenen 143 dosyanın yüzde 18.8'inde, baba ile çocuk arasında genetik uyum olmadığı, yüzde 81.2'sinde ise tam bir uyum olduğu saptandı. 
     Kadınlar, sadece mahkeme yoluyla çocuğunun babasının ispatlanmasını istedi. Babalık testi için başvuran kadınların yaş dağılımına bakıldığında, yüzde 51.7'sinin 26-35 yaş grubunda olduğu, bunu yüzde 26.9 ile 36-45 yaş grubundaki kadınların izlediği belirlendi. Mahkeme yoluyla başvuran kadınların yüzde 5.2'sinin 56-65 yaş, yüzde 4'ünün 15-25 yaş aralığında olduğu dikkat çekti. 66 yaş üzeri gruptan da bir kadın babalık testi yaptırdı. 
     
     EN ÇOK BAŞVURU 26-45 YAŞ ARASI ERKEKLER 

     Özel başvuruların tamamını yapan ve mahkeme yoluyla da analiz isteyen erkeklerin de yüzde 63.1'ini 26-45 yaş arasındakiler oluşturdu. Bunu, yüzde 23 ile 46-55, yüzde 12 ile 56-65 yaş arası erkekler izledi. 
     Eğitim düzeyleri açısından değerlendirildiğinde, her eğitim düzeyinde erkek ve kadının babalık testi yapılması için başvurduğu görüldü. 
     Buna göre, başvuran erkeklerin yüzde 19'unun yüksek öğrenim, yüzde 44.5'inin lise, yüzde 36.5'inin ilköğretim mezunu oldukları belirlendi. Kadınların ise yüzde 10.9'unun yüksek öğrenim, yüzde 34.6'sının lise, yüzde 40.6'sının ilköğretim mezunu olduğu, kadınların yüzde 13.9'unun ise hiç bir eğitim almadıkları görüldü. Her türlü bilginin gizli kaldığı laboratuvarda, mahkemeler tarafından gönderilen olgularda kişiler sol kolları mühürlü ve resmi evrakla geliyor ve laboratuvarda kan ve ağız içi sürüntü alınması işlemi yapılıyor. 
     Özel başvurularda da kişilerin merkeze gelerek örnek vermesi gerekiyor. Böylece biyolojik materyallerin bozuk olma ihtimali ortadan kaldırılıyor. Örnekler alınırken yapılan kimlik kontrolleri ve kişiler tarafından doldurulan, imzalanan izin formlarıyla düzenlenecek raporların resmi geçerliliği sağlanıyor. 
     
</TEXT>
</DOC>
