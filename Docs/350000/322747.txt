<DOC>
<DOCNO> 322747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/spor/spo05.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cafer Beni vuracaklar 
</HEADLINE>
<TEXT>


TBMM Araştırma Komisyonu'na bilgi veren Vestel Manisalı futbolcu, "Yalvardım ama görüntüleri yayınladılar. Silah taşıma ruhsatım da doldu. İş soğuyunca beni vuracaklar" dedi 

GÜNSELİ ÖNAL 


Şok açıklamalar 
SPORDA şiddet, şike, rüşvet ve haksız rekabet iddialarını inceleyen TBMM Araştırma Komisyonu'na bilgi veren Cafer Aydın şok açıklamalarda bulundu. Vestel Manisaspor'da kadro dışı bırakılan Aydın, "Bu iş soğusun beni vuracaklar. TV'deki bu konuşmalar üç ay önce yapıldı. Gizli kamerayla kaydedildiğini öğrenince aylarca 'Çocuğum, ailem var, yayınlamayın' diye yalvardım, karımla kızım da yalvardı ama dinlemediler" dedi. 

Yanal'dan yemin 
KULLANILDIĞINI iddia eden Cafer Aydın "Beni kızımın, karımın önünde vurabilirler. Hiçbir güvencem yok, bana kimse sahip çıkmıyor. Silah taşıma ruhsatımın süresi doldu. Manisa Valisi isterse imzalar ama imzalamıyor" ifadelerini kullandı. Komisyonun dinlediği Ersun Yanal ise, "Ailemin üzerine yemin ediyorum evimde teşvik primi dağıtılmadı. Ben FB, GS veya BJK'li değilim, Anadolu çocuğuyum" yorumunu yaptı. 

'Yanal'ı kurtardım' 

PETROLOFİSİ Kulübü eski Başkanı Şahin Ulu, Futbol Federasyonu'nun iddiaların TV'de yayınlandığı günün ertesinde Yanal'ı görevden almaya hazırlandığını, ancak Yanal'ın kellesini koparmaya yönelik bu oyunu kendisinin engellediğini savundu. Ulu, "Ben programa bağlanıp bildiklerimi anlatınca federasyon başkanı çark etti. Yanal'ın kafasını koparamadı" dedi. 


</TEXT>
</DOC>
