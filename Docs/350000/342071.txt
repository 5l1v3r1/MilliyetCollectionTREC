<DOC>
<DOCNO> 342071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/siyaset/siy04.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker hukuki bulmadı 
</HEADLINE>
<TEXT>



Kara Kuvvetleri Komutanı Orgeneral Yaşar Büyükanıt, "AİHM'nin kararının tamamen siyasi olduğunu" söyledi. Büyükanıt, "PKK'nın siyasallaşma ve legalleşme çabasına girdiğini, bu alandaki mücadelenin silahlı mücadeleden zor olduğunu" vurguladı. 
Dış desteği olmayan terör örgütlerinin dünyanın hiçbir yerinde varlığını sürdüremeyeceğini dile getiren Büyükanıt, şöyle devam etti "PKK da, maalesef bazı dost bildiğimiz ülkeler dahil, yıllardır destek almaya devam etmektedir. Bu da bizi son derece kaygılandırmaktadır. Çünkü terör belası veba mikrobu gibidir. Eğer bir kere bunu avucunuza alırsanız, size de bulaşır. Biz bu olayda tarafız. Dolayısıyla ortaya çıkan karar, mutlaka devletin yasal organlarında tartışılacaktır. Ama AİHM'nin verdiği kararın hukuki boyutu olduğunu düşünmüyorum. Hukuki bir soruna siyasi bir karar verdiğinizde zaten bir çarpıklık vardır." 
Genelkurmay 2. Başkanı Orgeneral İlker Başbuğ, AİHM'nin Abdullah Öcalan'ın yargılanmasıyla ilgili kararına ilişkin "TSK binlerce şehit verdi. Binlerce şehit veren bir kurumun, tabii ki bu konuda tarafsız olmasını bekleyemezsiniz. Elbette biz TSK olarak bu konuda tarafız" dedi. 
1. Ordu Komutanı Orgeneral Hurşit Tolon da, bağımsız Türk adaletinin cezayı verdiğini ve cezanın infaz edildiğini vurgulayarak, şöyle konuştu "Bunu da, Türk halkının vicdani kararına uygun olarak acil bir yargılama sonunda bağımsız mahkemeler tarafından verilmiş bir karar olarak değerlendiriyorum." 


</TEXT>
</DOC>
