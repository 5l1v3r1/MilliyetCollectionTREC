<DOC>
<DOCNO> 344043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sontur16.html </URL>
<DATE> 2005/05/19/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Yeni gelin, altınlarla kaçtı 
</HEADLINE>
<TEXT>

     Hüseyin TÜCCAR- Nail KAHRAMAN BURSA, DHA 

      BURSA’da tedavi gördüğü hastanede tanıştığı sağır dilsiz 27 yaşındaki Mesut Odabaş ile dünya evine giren 19 yaşındaki Dilek Odabaş, düğünden iki hafta sonra düğünde takılan yaklaşık 5 bin YTL değerindeki altınlarla kayboldu. 
     Merkez Yıldırım İlçesi’ne bağlı Değirmenlikızık Mahallesi’nde oturan sağır ve dilsiz Mesut Odabaş, burnunda oluşan et parçasını ameliyatla aldırmak üzere geçen yıl Ocak ayında gittiği Şevket Yılmaz Devlet Hastanesi’nde tanıştığı Dilek Susam’a aşık oldu. Kestel İlçesi’nde oturan ve bebekken geçirdiği menenjit hastalığı nedeniyle aynı hastanede tedavi gören genç kız da Odabaş’a ilgi duyunca, devreye aileler girdi ve iki genç önce nişanlandı. 26 Nisan günü düzenlenen törenle dünya evine girdiler. 
     İddiya göre geçen Pazar günü sabah erken saatlerde yatağından kalkan Dilek Odabaş, yatak odasındaki çekmecede bulunan ve düğünde kocası ile kendine takılan yaklaşık 5 bin YTL değerindeki altınları alıp kayıplara karıştı. Akşam olmasına rağmen eşinin eve gelmemesinden şüphelenen Mesut Odabaş, çekmecedeki altınların yerinde olmadığını görünce Dilek Odabaş’ın evden kaçtığını anladı. Durumu aynı binada oturan babası Zülküf Odabaş’a anlatan Musut Odabaş, zaman zaman işaret diliyle, zaman zaman yazı ile iletişim kurduğu eşinin, evlendiği günden beri kendisine çok soğuk davrandığını, elini tutmasına bile izin vermediğini ifade etti. Zülküf Odabaş, oğluyla birlikte karakola başvurup, gelininin altınlarla birlikte evden kaçtığını bildirdi. 
     Polis olayla ilgili soruşturma başlatırken, genç kadının komşularına, gezmek için bir akrabasına gittiğini, akşam ise döneceğini söylediği öğrenildi. 
     
</TEXT>
</DOC>
