<DOC>
<DOCNO> 341519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/soneko26.html </URL>
<DATE> 2005/05/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Tamek 50 yaşında... 
</HEADLINE>
<TEXT>

     Tamek Genel Müdürü Dr. İrfan Demiryol, bu yıl üretim ve satışları en az yüzde 10 artırarak, cirolarını toplam 80 milyon dolara çıkarmayı hedeflediklerini bildirdi. 
     Tamek’in kuruluşunun 50. yılı dolayısıyla düzenlenen basın toplantısında konuşan Demiryol, 1955 yılında Bursa Karacabey’de Mehmet Sipahioğlu tarafından kurulan Tamek’in bugün 230’un üzerinde farklı ürünün üretimini gerçekleştirdiğini söyledi. 
     Tamek’in 4 fabrika ile 100 bin metrekare kapalı alanda üretim tesislerine sahip bulunduğunu ifade eden Demiryol, senelik 30 bin ton salça, 20 bin ton konserve ve 40 bin ton meyve suyu üretimi yaptığını kaydetti. 
     Demiryol, Tamek’in Türkiye çapında 5 bin çiftçi ile kontratlı ekim anlaşması yaparak Türk ekonomisine katkı sağladığını belirterek, "140 bin tonluk bir üretim kontratlı koşullarda bizim denetimimiz altında yapılıyor. 50 bin ton kadar da serbest piyasadan satın almada bulunuyoruz" dedi. 
     İrfan Demiryol, meyve sularında ve konservelerde herhangi bir koruyucu madde kullanmadıklarını, ürünlerin hiçbirinde hormon ya da genetiği değişmiş gıdalar bulunmadığını söyledi. 
     Tamek’in geçen yıl 69 milyon dolar ciro, 63 ülkeye yaklaşık 12 milyon dolar da ihracatı gerçekleştirdiğini ifade eden Demiryol, "Son 3 yılda üretimimiz yüzde 60 arttı, ciromuz Türk Lirası bazında 3 kat yükseldi. 2005 yılında hedefimiz, üretim ve satışlarda en az yüzde 10 artış sağlamak ve toplam ciromuzu 80 milyon dolara çıkarmaktır" diye konuştu. 
     Meyve suyu üretim kapasitelerini artırmak için bu sene 2 milyon avro yatırım yaptıklarını ve kapasiteyi 150 milyon litreye çıkardıklarını da anlatan Demiryol, " Tamek’se koy sepete sloganını çok benimsiyoruz. Türkiye’de aile şirketlerinin kurumsallaşmasının zor olduğu bir 50 yıl atlatıldı, artık bu zorlukları yendik ve şirket yönetimi tamamen profesyonel kişilerden oluşuyor" dedi. 
     
     "MEYVE SUYU PAZARINDA YÜZDE 10-11 PAYA SAHİBİZ" 
     Soruları da yanıtlayan Demiryol, meyve suyunda Türkiye’de kişi başına 3 litrelik bir tüketim olduğunu belirterek, "70 milyonluk nüfusta 200 milyon litre civarında meyve suyu tüketiliyor. 150 milyon litre civarında da aromalı içecek ve içecek grubu olarak tanımlanan meyve suyu tüketiliyor. Yaklaşık 350 milyon dolarlık bir pazar ve biz bu pazarda yüzde 10-11 arasında bir paya sahibiz. Biz lider takipçisi olan bir firmayız" dedi. 
     Demiryol, Türkiye’deki mevye suyu tüketiminin önümüzdeki yıllarda 10 litreyi bulacağını beklediklerini, yatırımlarda meyve suyuna odaklanmayı da bu nedenle seçtiklerini kaydetti. 
     Demiryol, bu sene 30’a yakın yeni ürün çıkardıklarını, bir kaç ay içinde yeni ürünlerin piyasaya geleceğini belirtti. 
     "Küçük şirketleri satın alarak yeni alanlara girmeyi düşünüyor musunuz " sorusu üzerinde de Demiryol, "İnşallah günün birinde bize ihtiyacı olan bazı şirketlerle birleşme fırsatını bulur. Ama bugün için Tamek ilk önce kendi içinde bir toparlanma süreci yaşamıştır. Biz kendimizi meyve sebze ürünleri eksenli bir şirket olarak belirlediğimiz için diğer konulara şu anda çok fazla ilgi duymuyoruz" diye konuştu. 
     
</TEXT>
</DOC>
