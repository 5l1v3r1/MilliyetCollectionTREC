<DOC>
<DOCNO> 300973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/ekonomi/eko05.html </URL>
<DATE> 2004/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon'la anlaşması olmayan patron mercek altında 
</HEADLINE>
<TEXT>


Bazı eski banka sahiplerinin mal varlığının 'hareketlendiğini' saptayan TMSF, yeni belirlenen varlıklara el koymaya hazırlanıyor 

TOLGA ŞARDAN Ankara 

Tasarruf Mevduatı Sigorta Fonu TMSF , el konulan bankalar arasında yer alan ancak Fon'la anlaşma yapmayan bankaların sahiplerinin mal varlıkları üzerinde inceleme başlattı. Bu amaçla, Fon ve Emniyet Genel Müdürlüğü Kaçakçılık ve Organize Suçlarla Mücadele Dairesi KOM uzmanlarından oluşan bir çalışma grubu oluşturuldu. 
Alınan bilgiye göre, TMSF'nin yönetiminde olan bazı batık bankaların, devletle henüz borç ödeme anlaşması yapmayan eski sahiplerinin mal varlıklarında "hareketlenmeler" tespit edildi. TMSF uzmanları, bazı eski banka sahiplerinin malvarlıklarını kaçırma girişiminde bulunduklarını da belirledi. Bunun üzerine TMSF, Emniyet Genel Müdürlüğü'ne resmi yazı göndererek gelişmeler hakkında bilgi verdi ve eski batık banka sahiplerinin mal varlıklarının belirlenmesini istedi. 
TMSF'nin isteği üzerine Fon ve KOM uzmanlarından bir çalışma grubu oluşturuldu. Özel çalışma grubu bu durumdaki banka sahiplerini tek tek mercek altına aldı. 
Çalışma grubu, henüz geri ödeme yapmaya başlamayan bazı batık banka sahiplerinin mal varlıklarını yakınları ve başka kişilerin üzerine geçirdiğini belirlemeye başladı. 

'Yeni mallar listeleniyor' 
Haklarındaki adli soruşturmalar nedeniyle, devletin mallarına el koymasını önlemek amacıyla bu yönteme başvurduğu belirtilen batık bankaların eski sahiplerinin yeni belirlenen mal varlıklarının, soruşturma yapılan savcılıklara gönderileceği ve el konulacağı kaydedildi. Bir emniyet yetkilisi, "Yeni belirlenen mal varlıklarının listeleri ayrı ayrı yapılıyor" dedi. 
Ayrıca, şüpheli malvarlığı olan banka sahiplerine yönelik tamamlanamayan adli soruşturma dosyalarının da tamamlanarak savcılıklarca soruşturmaya başlanacağı öğrenildi. 


</TEXT>
</DOC>
