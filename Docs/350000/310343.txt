<DOC>
<DOCNO> 310343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sontur22.html </URL>
<DATE> 2005/01/28/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Antalya'da bu gece fırtına var 
</HEADLINE>
<TEXT>

     Meteoroloji Bölge Müdürlüğü, Antalya ve çevresinde bu geceden itibaren fırtına beklendiğini ve fırtınanın hızının zaman zaman 60-70 kilometreye ulaşacağını açıkladı. 
     Meteoroloji Bölge Müdürü Mehmet Arandı ''meteorolojik ihbar'' başlığıyla yayınladığı yazılı açıklamada, Antalya ve çevresinin, bugünden itibaren Akdeniz üzerinden gelen yeni bir yağışlı havanın etkisine girdiğini bildirdi. Bugün öğle saatlerinde başlayacak yağışın, 29 Ocak Cumartesi günü akşamına kadar devam edeceğini belirten Arandı, şu bilgileri verdi 
     ''Bugün akşam ilk saatlerde güney yönlerden esecek olan rüzgarın gece saatlerinde kuvvetli rüzgar ve yer yer fırtına şekline ulaşacağı tahmin edilmektedir. Rüzgarın hızının 40 ile 50, zaman zaman 60 ile 70 kilometre saate ulaşacağı beklenmektedir.'' 
     
     DENİZCİLER VE BALIKÇILARA UYARI 

     Mehmet Arandı, açıklamasında, denizciler ve balıkçılar için kıyılardaki hava ve deniz durumu hakkında da bilgi verdi. Arandı, Bodrum-Anamur arasında fırtına beklendiğine dikkati çekerek, şöyle devam etti 
     ''Rüzgar, kıble ve keşişlemeden 4 ile 5, zamanla 6 ile 7 kuvvetinde ve saatte 16 ile 21, zaman zaman 27 ile 35 deniz mili hızla esecek. Deniz orta, yer yer kaba ve çok kaba dalgalı, dalga yüksekliği 2 ile 3, yer yer 4 ile 6 metre dolayında olacak. 
     Hava çok bulutlu, sağanak ve gök gürültülü sağanak yağışlı geçecek. Görüş uzaklığı 10, yağış anında 1-3 kilometre dolayında olacak.'' 

     
</TEXT>
</DOC>
