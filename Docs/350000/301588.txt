<DOC>
<DOCNO> 301588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/soneko21.html </URL>
<DATE> 2004/12/28/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Nortel'den bilişimde uzmanlaşma fırsatı... 
</HEADLINE>
<TEXT>

     Nortel Networks Netaş, bilişim sektöründe nitelikli insan yetiştirmek amacıyla SmartPro ve Boğaziçi Üniversitesi işbirliğiyle eğitim programı başlattı. 
     Herbiri 120 saatlik iki ana bölümden oluşan ''SmartPro Certified Nortel Telecom Expert'' programına katılanlara, veri iletişim, bilgisayar ağlarının temelleri, sunucu ve ağ entegresyonu, bilgisayar ağları yönetimi, telsiz ve mobil ağlar, ses, veri entegrasyonu ve ağ güvenliği konularında eğitim verilecek. 
     Program sonunda sınavı başarıyla geçerek sertifikalarını alanlar 2 ay staj imkanına sahip olacak. Nortel Networks Netaş, ayrıca bu programdaki sınavlarda en iyi sonucu alan 3 kişiye Nortel IP Telephony kurslarına ücretsiz katılım imkanı verecek. 
     Nortel Networks Netaş Genel Müdürü Müjdat Altay, düzenlenen basın toplantısında yaptığı konuşmada, dünya çapındaki servis sağlayıcılara ve kurumlara uçtan uca kablolu ve kablosuz, ses ve veri ağ çözümleri sunan teknoloji lideri Nortel'in, bilişim alanında da eğitim lideri olma çabası gösterdiğini söyledi. 
     Dünyada 30'dan fazla üniversiteyle eğitim programları yürüttüklerine, AR-GE bölümlerinin 1973'den beri faaliyet gösterdiğine işaret eden Altay, ''AR-GE'de çalışanların sayısı 2 bini bulmuştur. Bunlar, sektörün en önemli kurumlarında stratejik noktalarda görev yapıyor. Sektörün ilerlemesine büyük katkıda bulunuyorlar'' diye konuştu. 
     Bir soru üzerine Altay, başlattıkları eğitim programıyla hem bilişim sektörünün nitelikli insan gücüne kavuşacağını, hem de iş imkanı yaratılacağını ifade ederek, ''Böylece, 1 taşla iki kuş vurulacak. Sadece bekleyerek iş bulunamaz. Aradaki boşluğu doldurmanın yolu eğitimden geçiyor'' dedi. 
     SmartPro Genel müdürü Önder Eker de konuşmasında, Türkiye'nin bilgi teknolojileri alanında yetişmiş 160 bin yeni uzmana ihtiyaç olduğunu, Avrupa'nın bilişim uzmanı açığının 1.2 milyon, Amerika'nın ise 850 bin civarında olduğunu belirtti. 
     SmartPro Certified Nortel Telecom Expert programının Şubat ayında başlayacağını söyleyen Eker, 2005 yılında 500 bin, 2006'da da 1.000'in üzerinde kişiye eğitim vermeyi planladıklarını kaydetti. 
     Eker, ''Sadece iş bulma sitesi kariyer.net'te yılda 15 bin bilişim uzmanı aranıyor. İnsanlar kendilerini uzmanlaştırırlarsa çok iş var'' diye konuştu. 
     
</TEXT>
</DOC>
