<DOC>
<DOCNO> 325776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/yasam/yas02.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Zemzem için Kuran'a el bastı 
</HEADLINE>
<TEXT>


Mekke'de bir kuyudan çıkan ve Müslümanlarca kutsal kabul edilen zemzem suyunun kalitesi ve geleceği, bir Türk profesöre emanet... 

SERHAT OĞUZ İstanbul 

İstanbul Teknik Üniversitesi İTÜ Öğretim Üyesi ve Türkiye Su Vakfı Başkanı Prof. Dr. Zekai Şen, yaklaşık bir yıldır, Suudi Arabistan'ın zemzemin gelecek nesillere sağlıklı şekilde aktarılması için kurduğu Zemzem Araştırma ve Geliştirme Merkezi'nin başmüşavirliğini yürütüyor. 
Zemzem suyu, Mekke'de tek bir kuyudan çıkıyor ve her yıl yaklaşık 1 milyon metreküp su hacılar tarafından dünyanın dört bir yanına taşınıyor. 
Tek bir kaynaktan bu miktarda ve kalitede su çıkması yıllarca yabancı bilim adamlarının ilgisini çekse de gayrimüslimlerin bölgeye girmesi yasak olduğu için suyun olduğu yerde araştırma yapılamıyor. 

'Suyun yapısı ilginç' 
İTÜ Öğretim Üyesi olarak bu ülkeye yeraltı sularının haritalarını çıkarmak üzere giden Şen'e, başmüşavirlik görevi bir yıl önce teklif edildi. 
Üniversiteden izin alarak göreve başlayan Şen, su ve bölgeyle ilgili bazı bilgilerin yayılmaması için Kuran'a el basarak yemin etti. Yılın önemli bir bölümünü Mekke'de geçiren Şen, suyun gerçekten ilginç bir yapıya sahip olduğunu söylüyor. 
Zemzem kaynağının hemen yakınında başka kaynaklar olmasına rağmen diğer suların çok tuzlu ve kötü olmasını şaşırtıcı bulan Şen, zemzemin farklı bir yapıya sahip olduğunu belirtiyor. 
İTÜ'den aldığı iznin bu yaz aylarında sona ereceğini anlatan Şen, Suudi Arabistan'ın kendisine çok iyi imk nlar sağladığını vurguluyor. 
Suudi Petrol Bakanlığı'na bağlı bir birim olan enstitüde el üstünde tutulduğunu, çok rahat koşullar altında yaşadığını ve Suudi vatandaşlığına geçmesinin teklif edildiğini dile getiren Şen, önümüzdeki günlerde çıkacak zemzem konulu kitabının heyecanını yaşıyor. 




</TEXT>
</DOC>
