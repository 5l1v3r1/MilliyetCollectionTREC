<DOC>
<DOCNO> 319536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun15.html </URL>
<DATE> 2005/03/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Saddam küçük bir hücrede, kimseyle görüştürülmüyor 
</HEADLINE>
<TEXT>

     Irak'ın devrik devlet başkanı Saddam Hüseyin'in Ürdünlü avukatı Ziyad Hasavneh, ABD'nin Saddam'ı küçük bir hücrede tuttuğunu ve kimseyle görüştürmediğini söyledi. 
     Saddam'ın savunma ekibinin başkanı Hasavneh, Japonya'nın başkenti Tokyo'da düzenlediği basın toplantısında, Saddam ile geçen aralık ayından bu yana görüşülmediğini belirterek, ''Saddam, şimdi küçük bir hücrede tutuluyor. Yinelenen taleplere rağmen ne avukatlarını ne de ailesini görmesine izin veriliyor'' dedi. 
     Hasavneh, Saddam'ın Irak'ın başkenti Bağdat'ta havaalanı yakınındaki bir askeri tesiste tutulduğunu ve sağlığının yerinde olduğunu ifade ederek, devrik devlet başkanının Irak'ta ve dünyadaki gelişmelerden haberdar edilmediğini kaydetti ve ''Ne televizyonu ne de radyosu var ve gazete okumasına da izin verilmiyor'' diye konuştu. 
     Irak'ta eski rejimin üyelerini yargılamak için oluşturulan özel mahkemenin, uluslararası hukuka uygun olmadığını belirten Hasavneh, ülkedeki güvenlik koşullarının savunma avukatlarının hazırlanmasını güçleştirdiğini ve söz konusu mahkemeye atanan hakimin tecrübesiz olduğunu savundu. 
     
</TEXT>
</DOC>
