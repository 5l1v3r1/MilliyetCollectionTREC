<DOC>
<DOCNO> 349283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun13.html </URL>
<DATE> 2005/06/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Liberation Avrupa karaya oturmuş bir gemi 
</HEADLINE>
<TEXT>

     Fransa ve Hollanda'nın önceki hafta Anayasa'ya hayır demesiyle İngiltere'nin referandumu rafa kaldırma kararı Avrupa basınında birinci gündem. Gazeteler Avrupa Birliği'nin geleceğine ilişkin tartışmaları manşetten verirken, Liberation Avrupa'yı karaya oturmuş bir gemiye benzetti. 
     Liberation, bir yandan da geminin kontrolünü ele geçirmeye çalışan birbirine rakip iki ekipten söz ediyor. 
     "Fransa ve Almanya, rotayı entegrasyona çevirerek gemiyi tekrar yüzdürmenin hayalini kuruyor. Bunu yapmak için de, süslü laflardan ve jestlerden medet umuyorlar. 
     "İngiltere ise tam ters yöne kürek çekiyor. Liberalizasyonu savunarak rotayı Atlantik Denizi'ne çevirmeye uğraşıyor. Ancak birbirine rakip bu liderlerin, rotayı belirlemekten önce yapması gereken, referanduma hayır diyerek gemiden inen yolcuları, tekrar kamaralara sokmak." 
     
     Financial Times Anayasa öldü demeyecek ama 
     İngiliz gazetelerine göre, Dışişleri Bakanı Jack Straw bugün, İngiltere'de gelecek yıl yapılması planlanan Avrupa Anayasası referandumunun ertelendiğini açıklayacak. 
     Financial Times, bugün Avam Kamarası'nda konuşacak olan Straw'un, İngiltere'de referandum yapılmasınının önünü açacak yasanın rafa kaldırıldığını duyuracağını yazıyor. 
     Ancak gazeteye göre Straw, dikkatli ifadeler kullanacak Anayasa öldü demeyecek. Ayrıca daha ileri bir tarihte yapılabilecek bir referanduma da açık kapı bırakılacak. 
     Independent Blair 10 yıl Başbakanlık istiyor Independent ise, İngiliz hükümetinin, Dışişleri Bakanı tarafından ortaya konacak tavrını şu satırlarla aktarıyor "16 Haziran'da Brüksel'de yapılacak Avrupa Birliği zirvesinde, Anayasa konusunda bundan sonra atılacak adıma karar verilecek. 
     "Jack Straw İngiltere'nin, bu tarihten önce biraz durup, Fransa ve Hollanda'nın kararının değerlendirilmesi gerektiği şeklindeki görüşünü yineleyecek. 
     "Ancak Fransa Cumhurbaşkanı Chirac ve Almanya Başbakanı Schroeder'in düşündüğü gibi, Anayasa'ya onay sürecinin hiçbir şey olmamış gibi devam edemeyeceğini de açıkça ortaya koyacak." Independent aynı haberde, İngiltere'nin referandum ile ilgili kararının, iç politikadaki yansımalarından birine de yer vermiş. 
     "Blair, Thatcher'ın izinden giderek 10 yıl Başbakan olarak kalmak istiyor" başlıklı haberi şu satırlar takip ediyor "Üçüncü döneminin sonunda başbakanlığa tekrar aday olmayacağını açıklamıştı Blair. Görevi parti içindeki rakibi Maliye Bakanı Gordon Brown'a devretmesi muhtemel tarih de, 2006 yılında yapılacak referandum sonrası olarak görülüyordu. 
     "Kesin bir tarih açıklamaktan ise şimdiye kadar kaçınmıştı. Ancak Başbakan'a en yakın isimlerden biri olan, Avrupa Komisyonu üyesi Peter Mandelson dün yaptığı açıklamada, Blair'in iki üç yıl daha başbakanlığı sürdürmeye kararlı olduğunu duyurdu. 
     "Mandenson'a göre Blair, İngiltere'nin Temmuz ayında devralacağı Avrupa Birliği dönem başkanlığı sırasında, birliği içinde bulunduğu krizden kurtaracak bir liderlik sergilemek istiyor. 
     "Blair'in bu kararının, rakibi Gordon Brown cephesinde fazla tepkiye neden olması beklenmiyor. Zira Brown da, başbakanlık koltuğuna bu zor dönemde oturmak istemiyor." 
     
     Referandum neden rafa kaldırılıyor 
     Peki neden gelecek yıl yapılması planlanan Anayasa referandumunu rafa kaldırmakta bu kadar aceleci İngiltere 
     Birçok gazeteye göre, böyle bir referandumdan "Hayır" çıkması ihtimali son derece güçlü. Dolayısıyla, Anayasa'nın ruhuna inansa da, bu siyasi riski almak istemiyor Başbakan Blair. 
     Guardian ise başyazısında farklı bir açıklamada bulunmuş. Bunun İngiltere'nin geleneksel çizgisinin devamı olduğunu şu satırlarla anlatıyor gazete "Emret Bakanım dizisinin 1980'lerde yayınlanan bölümlerinden birindeydi. Sağkolu Sir Humphrey, Bakan Jim Hacker'a, Avrupa'nın birlik olmasını engellemenin, son 500 yıldır İngiliz dış politikasının öncelikli hedefi olduğunu şöyle anlatır 'Böl ve yönet taktiği. Avrupa Birliği'ni parçalamayı bu yüzden istiyoruz. Bunu önce dışarıdan yapmaya çalıştık ama işe yaramadı. Şimdi içeride olduğumuza göre, tüm hadiseyi berbat etmekte özgürüz.' "Bu açıklama karşısında afallayan Bakan sorar 'Peki Dışişleri Bakanlığı neden daha fazla ülkenin katılmasını sağlamaya çalışıyor ' Sir Humphrey cevap verir 'Bir kuruluşun üye sayısı arttıkça, orada çıkacak karışıklık da artar. Etkisini ve gücünü yitirir.' "Bakan 'Ne dehşet verici bir ikiyüzlülük' der. Sağkolu cevap verir 'Evet Sayın Bakanım, biz buna diplomasi diyoruz." 
     
</TEXT>
</DOC>
