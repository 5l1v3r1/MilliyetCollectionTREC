<DOC>
<DOCNO> 300218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/soneko20.html </URL>
<DATE> 2004/12/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Sahte milli piyango bileti nasıl ayırt edilir 
</HEADLINE>
<TEXT>

     Milli Piyango İdaresi Genel Müdürü İhya Balak, gerçek ve sahte yılbaşı çekilişi biletlerinin birbirlerinden çok kolay şekilde ayırtılabileceğini bildirdi. 
     Balak, İstanbul'da bulunan sahte biletlerin daha piyasaya sürülmeden ele geçirildiğini belirterek, gerek İstanbul'da gerekse diğer yörelerde sahte bilet satışı yapıldığı yolunda kendilerine de herhangi bir bilgi gelmediğini söyledi. 
     İstanbul'da bir yüzü basılan sahte biletlerden örnek istediklerini, bunları Merkez Bankası Banknot Matbaasına göndererek, incelemeye aldıracaklarını ifade eden Balak, şöyle konuştu 
     ''Bize gelen ilk bilgilere göre sahte biletler ile gerçek biletler arasında anormal farklar var. Yılbaşı özel çekilişinde ve diğer çekilişlerde, biletlerimizde güvenlik önlemlerine büyük önem veriyoruz. Bu şartlarda, gerçek ve sahte biletleri birbirinden ayırdetmek çok kolay. 
     Bayiden bilet alan vatandaşlar, biletleri ışığa tutarak, alt ve üst köşeler ile biletin orta yerine baksınlar. Burada MP filigranını görecekler. Yine ultra viole ışıkta ya da mor ışıkların altında biletlerimizde mavi, sarı ve kırmızı renkli fiber parçacıklar görülecek. Sahte biletlerde bunların hiçbirisi yok. 
     Yine bizim biletlerimizin basıldığı kağıtlar, sadece Merkez Bankaları ve benzer kuruluşların ithal edebildiği özel türde kağıt. Kağıt farkı bile gerçek ve sahte biletleri ortaya çıkarır.'' 
     
     BAYİLERİMİZ BARINDIRMAZ 
     Milli Piyango İdaresi Genel Müdürü Balak, bayilerde yeterli bilet stoku bulunduğunu, bu şartlarda bayilerin de sahte bilet satanları piyasada barındırmayacağını ifade etti. Balak, ''Bizim 10 bini aşkın bayiimiz var. Sonuçta 10 bini aşkın polisimiz var. Bunların hepsinin elinde bol miktarda yılbaşı bileti var. Hiçbiri sahte bilet satanlara izin vermez'' dedi. 
     
</TEXT>
</DOC>
