<DOC>
<DOCNO> 305124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/soneko40.html </URL>
<DATE> 2005/01/10/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Ray Sigorta Uçak kazasında yakını ölenlere 12 milyon YTL ödendi 
</HEADLINE>
<TEXT>

     Ray Sigorta, Diyarbakır'daki uçak kazasında hayatını kaybedenlerden 35'inin yakınlarına, bugüne kadar 12 milyon 5 bin 310 YTL ödendiğini bildirdi. 
     Ray Sigorta'dan Borsa'ya gönderilen açıklamada, 8 Ocak 2003 tarihinde Diyarbakır'da meydana gelen uçak kazası ile ilgili olarak THY ve sigorta şirketi aleyhine Fransa'da 30 milyon dolarlık dava açıldığına ilişkin haberler hatırlatılarak, bununla ilgili şirkete herhangi bir tebligat yapılmadığı kaydedildi. 
     Açıklamada, uçak kazasında 60'ı Türk vatandaşı olmak üzere 70 yolcunun hayatını kaybettiği belirtilerek, ''Bugün itibariyle Türkiye'deki 60 yolcu içinden müracaatta bulunan 59 yolcu yakınına THY tarafından tazminat tutarları önerilmiş, bunlardan 35 yolcu yakınına, 9 adedi kısmi olmak üzere 12 milyon 5 bin 310 YTL ödenmiştir'' denildi. 
     Bugün itibariyle yapılan teklifi kabul edip de ödeme bekleyen hiçbir yolcu yakını olmadığına işaret edilen açıklamada, yapılan teklifleri kabul etmemiş ve halen ödeme yapılmamış 25 vefat eden yolcu yakınına ek olarak, ödeme alıp da ibraname imzalamamış 11 yolcu yakınının çok yüksek tazminat tutarı talep ettiği, şirketin sorumluluklarının tamamını devrettiği reasürörlerin avukatlarının bu talepleri reddettiği kaydedildi. 
     Açıklamada, yaralı olarak kurtulan 5 yolcunun her birine 21 bin dolar ödendiği belirtilerek, bunların ve yurtdışındaki 10 yolcunun tazminatına ilişkin görüşmelerin THY tarafından sürdürüldüğü ifade edildi. 
     Açıklamada, ''Sorumluluklarımızın tamamı yurtdışı reasürörlere devredilmiş bulunduğundan, ödenen ve dava yolu ile ödenebilecek herhangi bir tazminat, şirketimizin mali tablolarını, kar ya da zararını hiçbir şekilde menfi etkilemeyecektir'' denildi. 
     
</TEXT>
</DOC>
