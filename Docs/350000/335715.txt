<DOC>
<DOCNO> 335715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/ekonomi/eko02.html </URL>
<DATE> 2005/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'liler, savunma ihalelerinden çekildi 
</HEADLINE>
<TEXT>


ABD'li firmalar Bell Textron ve General Atomics, Savunma Sanayii Müsteşarlığı'nın 1.5 - 2 milyar dolarlık ihalelerinden çekildi. Bell'in Ankara'daki ofisini de kapatacağı öğrenildi 

BARKIN ŞIK Ankara 

ABD'nin savunma sanayii alanında faaliyet gösteren iki firmasının, Savunma Sanayii Müsteşarlığı SSM tarafından gerçekleştirilen, 1.5 - 2 milyar dolar bütçeli "Türk Taktik Taarruz Helikopterleri" ATAK projesi ve 200 milyon dolar bütçeli "İnsansız Hava Aracı" İHA projesinden arka arkaya çekildiği öğrenildi. Firmalar ihalelerden çekilirken, "idari şartnameyi peşinen kabul" hükmünü gerekçe gösterdi. 
Edinilen bilgilere göre, 10 Haziran'a kadar teklife çağrı dosyası verilmesi gereken ATAK projesi için, Süper Kobra helikopterlerini üreten ABD'nin Bell Textron firması, SSM'ne bir mektup yazarak ihaleye katılmayacağını bildirdi. 

Boeing de girmeyebilir 
Ankara'daki ofisi için de kapatma kararı alan ve mayıs başında bu kararı hayata geçirecek olan firma, ihalaye katılmama gerekçesi olarak, yeni İhale Kanunu çerçevesinde hazırlanan sözleşmedeki, "idari şartnamenin peşinen kabul edilmesi" hükmünü gösterdi. Firma, ABD'li firmaların teknoloji transferi ve özellikle de yazılım konularında şartnameye konan bazı hükümlerin Washington yönetimi ve kongrenin onayına muhtaç olduğunu ve bunu gerçekleştirmenin mümkün olmadığını SSM'ye iletti. 
ATAK projesine Apache helikopterleri ile katılması beklenen Amerikan Boeing firmasının da ihaleye katılıp katılmayacağını değerlendirdiği bildirildi. Boeing firmasının da katılmaması durumunda ihaleye iki Avrupalı, bir Güney Afrikalı, bir de Rus firmasının teklif vermesi bekleniyor. 
Güney Afrika, Rooivalk helikopterleri için teklife çağrı dosyasını henüz Ankara'ya ulaştırmadı. Bu ülkenin de ihalede yer almaması durumunda 50 41 adetlik ATAK projesinde şu helikopterler yarışacak Rusya Federasyonu K - 50 Erdoğan , Fransa Tiger, İtalya Mangusta 

Atomics de çekildi 
Geçen hafta başında sözleşmesi imzalanan İHA projesinden de ABD'nin General Atomics firmasının çekildiği öğrenildi. İhalede tek başına kalan İsrailli IAI ELBİT konsorsiyumu, HERON sistemi ihaleyi 183 milyon dolar bedelle kazandı. 
Uzmanlar, bu gelişmenin, ihalelerde kalan firmalar ile yapılacak pazarlıklarda Türkiye'nin elini zayıflatabileceği değerlendirmesinde bulundular. 


</TEXT>
</DOC>
