<DOC>
<DOCNO> 312532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonyas14.html </URL>
<DATE> 2005/02/04/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Sinema efsanesi Paul Newman 80 yaşında... 
</HEADLINE>
<TEXT>

     Sinemanın efsane sanatçısı Paul Newman 80 yaşını geride bıraktı. 
     Internetteki ''wenn'' sitesinin haberine göre, sanata yıllarını veren ve geçen seneler boyunca pekçok başarılı filme imza atan Newman, 80. yaşını ve eşi Joanne Woodward ile mutlu evliliğinin 47. yıldönümünü aynı gün kutladı. 
     Connecticut'taki evinde dostlarını ağırlayan sanatçı, Emerson String Quartet'in konser verdiği gecede misafirlere yemek verdi. Yarış otomobillerine tutkuyla bağlı olduğu bilinen sanatçı, yemeğin ardından konuklarına yarış otosu şeklinde pasta ikram etti. 
     Gecede konuklara bir konuşma yapan Newman'ın eşi Woodward, mutlu evliliklerinin sırrını, ''Paul çok iyi bir eştir. Her zaman beni güldürür. Bugüne değin hiç ağlatmadı'' sözleriyle açıkladı. 
     Yıllara rağmen hala zinde olan ünlü sanatçı Newman, 12-13 Şubat'ta Daytona'da düzenlenen yarışlarda dört kişilik ekibiyle birlikte yarışacak. 
     
     O BİR EFSANE... 
     1925 yılında dünyaya gelen Newman, spor eşyaları satan bir ailenin oğluydu. 
     Yale Üniversitesi'nden mezun olduktan sonra sanat dünyasına Broadway'de adım atan Newman, ilk sinema filmi olan ''Silver Chalice''i 1954 yılında çevirdi. 
     Daha sonra yapımcıların dikkatini çekerek pekçok başarılı film çalışmasına imza atan sanatçı, ilk Oscar adaylığını 1958 yılında ''Kızgın Damdaki Kedi-Cat on a Hot Tin Roof'' filmiyle elde etti. 
     Sanatçı, daha sonra 1961'de ''The Hustler'', 1963'te ''Hud'', 1967'de ''Cool Hand Luke'', 1968'de ''Rachel Rachel'', ''1981'de ''Absence of Malice'', 1982'de ''The Verdict'', 1994'te ''Nobody's Fool'', 2002'de ''Road to Perdition'' adlı filmlerle Oscar ödülüne aday gösterildi. 
     1986 yılında Tom Cruise ile başrolünü paylaştığı ''Paranın Rengi-The Color of Money'' filmiyle ''En İyi Erkek Oyuncu'' dalında altın heykelciği kucaklayan efsane sanatçı, Oscar törenlerinde 1985'te Yaşam Boyu Onur Ödülü'nü, 1993 yılında Jean Hersholt Özel Ödülü'nü aldı. 
     İlk evliliğini 1949 yılında Jackie Witte ile yapan Newman, 9 yıl süren ve üç çocuk sahibi olduğu bu evliliğin ardından 1958'de boşandı. İkinci evliliğini oyuncu Joanne Woodward ile yapan sanatçı, bu evlilikten de üç çocuk sahibi oldu. Çift, 47 yıldır aynı yastığa baş koyuyor. 
     Filmlerindeki başarıları kadar esprili kişiliğiyle de tanınan Newman'ın şu nükteli sözlerinde bunu görmek mümkün ''Evde yaptığım salata soslarının lezzetiyle filmlerimin ne kadar hasılat yaptığından daha çok ilgileniyorum.'' 
     
</TEXT>
</DOC>
