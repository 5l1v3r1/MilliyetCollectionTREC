<DOC>
<DOCNO> 329114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/ekonomi/eko05.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizlik sigortasından ödenek almak kolaylaşıyor 
</HEADLINE>
<TEXT>



Çalışma ve Sosyal Güvenlik Bakanlığı'nca, İşsizlik Sigortası uygulamasından yararlanma koşullarının kolaylaştırılmasını öngören kanun tasarısı taslağı hazırlandı. 
Taslak, özellikle işçi sendikalarının yararlanma şartlarını ağır bularak eleştirdiği, İşsizlik Sigortası'ndan ödenek alınmasını kolaylaştırıyor. 
Taslağa göre, prim gün sayılarının indirilerek, hizmet akdinin sona ermesinden önceki son 3 yıl içinde 450 gün çalışanlara 180 gün, 750 gün çalışanlara 240 gün, 1050 gün çalışanlara ise 300 gün süreyle işsizlik ödeneği verilecek. Ayrıca, hizmet akdinin sona ermesinden önceki son 120 günün sürekli çalışılmış olması şartı da kaldırılacak. 

Miktar da artıyor 
Taslak, işsizlik ödeneğini, sigortalının son 4 aylık prime esas kazancı baz alınarak hesaplanan günlük ortalama net kazancının yüzde 70'i düzeyine yükseltilmesini öngörülüyor. Ayrıca, ödeneğin, asgari ücretin netinin iki katına kadar yükseltilebileceği de taslakta yer alan düzenlemeler arasında. 


</TEXT>
</DOC>
