<DOC>
<DOCNO> 343592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sondun12.html </URL>
<DATE> 2005/05/18/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Karamanlis Türkiye'den 'uzaklaşıyor' 
</HEADLINE>
<TEXT>

     YORGO KIRBAKİ-ATİNA 

Varşova'daki Avrupa Konseyi liderler zirvesinde gerçekleştirilen Erdoğan-Karamanlis görüşmesi, Atina'da 'Türk-Yunan ilişkilerindeki buzlar erimedi' diye yorumlandı. Karamanlis'in Türkiye'ye karşı politikasını sertleştireceği ve ilk adım olarak haziran sonunda planlanan Ankara ziyaretini süresiz ertelediği ileri sürüldü. 
     Yunan diplomatik kaynaklarına göre, Türk ve Yunan başbakanlarının 20 dakika süren görüşmesi 'soğuk bir havada' geçerken, tek olumlu gelişme, haziran sonunda doğalgaz boru hattı projesine başlanması çerçevesinde Meriç sınırındaki buluşmanın teyit edilmesi oldu. Karamanlis'in Konsey'deki konuşmasında Türkiye'nin Avrupa İnsan Hakları Mahkemesi'nin Louzidu davasındaki tazminat ödenmesi kararını iki yıl gecikmeli uygulamasını eleştirmesi dikkat çekerken, kaynaklar Karamanlis'in ilk kez bir uluslararası forumda Türkiye için bu kadar olumsuz konuştuğunu belirtti. Karamanlis'in cuma günü ABD'de Başkan George W. Bush'la görüşeceğini belirten kaynaklar, Yunan Başbakanı'nın zirvede kullandığı son ifadelerin iki ülke ilişkilerinde yeni dönemin başlangıcına işaret sayıldığını söyledi. 
     
     Ziyaretini erteledi 

     Ta Nea, haberinde "Karamanlis'in Erdoğan ile doğrudan diyaloğu sayesinde ilişkilerin düzeleceğine dair iyimserlik kayboldu. Karamanlis, haziran sonundaki Ankara ziyaretini süresiz erteledi. Yunan başbakanlığında, artık Erdoğan'ın ciddi müzakere yapılabilecek tek Türk başbakanı olduğu görüşüne kimse inanmıyor" yorumunu yaptı. To Vima gazesi de Atina'nın Ankara'ya tavrını sertleştirme politikası izleyeceğini yazdı. 

     
</TEXT>
</DOC>
