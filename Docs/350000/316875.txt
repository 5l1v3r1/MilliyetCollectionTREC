<DOC>
<DOCNO> 316875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/spor/yozer.html </URL>
<DATE> 2005/02/20/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Tomas ve Song 
</HEADLINE>
<TEXT>



Futbol açısından bir şeyler arıyorsanız pek yok. 90 dakikanın belli bölümlerine yayılan saman alevinden biraz daha hararetli Galatasaray ve Ribery'nin girdiği andan itibaren ateşlenen, canlanan tribünler, sıkıntının giderildiği anlardı. 
Maçın çok kolay geçmesi bekleniyordu. Ama hiç de öyle olmadı. Maç boyunca ele geçen pozisyonların tek elin parmaklarını geçmeyecek sayısı elbette böyle bir futbolun normal ürünleri olmalıydı. Galatasaray'ın ilk yarıda sadece 10 dakikaya sıkıştırdığı baskılı futbolu, birkaç pozisyon, ardından bir penaltı getirdi. Ancak bir önceki pozisyonda Necati nasıl ofsayt değilse, Hakan Ünsal'ın penaltı pozisyonu da hiç inandırıcı değildi. Ayhan da ikinci sarı kartı sonuna kadar hak ediyordu. 

Disiplini bozmadı 
Orta alanı kalabalık tutan Sakaryaspor, Galatasaray ataklarında her türlü önlemi almaya çalıştı ve kısmen başarılı oldu. Bu alanda Ergün'ün yetersizliği, Ayhan'ın çok top kaptırması, Sabri'nin dağınık futbolu normal olarak ileride bekleyen Necati ile Hakan Şükür'ü olumsuz etkiledi. Zaten maç boyunca bu ikili tek pozisyon bulamadı desek yalan olmaz. Herhalde şampiyonluğa oynayan bir Galatasaray forvetinin fark beklediği bir maçta pozisyona girememesi hiç de doğal karşılanmamalı. Ayrıca iki oyuncunun da yan yana oynaması bazı pozisyonları doğmadan öldürdü. 
Yine de yetersiz futbol bile Galatasaray'ın disiplinini hiç bozmuyor. Zaten gerek Rize'de, gerekse Sakaryaspor önünde Galatasaray'a üç puan getiren en önemli faktör bu disiplindi. Ve tabii ki Galatasaray savunması. Tomas ve Song dün kalelerinde bir-iki pozisyon yemelerine rağmen, oyunu rakip alana yığmayı başaran ikiliydi. Ancak Galatasaray on biri ilerleyen haftalarda disiplinin yanı sıra etkili futbolunu ortaya sunmalı ve daha çok futbolcusu oyuna ağırlığını koymalı. 
Ribery'ye gelince. Önce sola geçti, sonra sağa... Hareketli ve kısa mesafelerde çok etkili. Adam eksiltiyor ve iyi orta yapıyor. Ayrıca da zeki. Bu futbol stili, onu tekme yemeye çok uygun hale getiriyor. Özellikle kontratak futbolunda çok yararlı olabilecek futbolcu. 


</TEXT>
</DOC>
