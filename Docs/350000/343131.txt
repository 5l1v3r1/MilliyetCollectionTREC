<DOC>
<DOCNO> 343131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/dunya/adun.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek depremi 
</HEADLINE>
<TEXT>


Derginin Guantanamo'da Kuran'ın tuvalete atıldığı yönündeki haberinin 'yanlış' olduğunu bildirmesi, 'Bu haber yüzünden insanlar öldü' diyen Pentagon'u çileden çıkardı 

Yasemin Çongar - Washington 


"Newsweek" dergisinin, Guantanamo Üssü'nde tutulan terör zanlılarını sorgulayan görevlilerin Kuran'ı tuvalete attığına ilişkin haberinin yanlış olduğunu bildirerek özür dilemesi, ABD Savunma Bakanlığı'nı Pentagon ayağa kaldırdı. Pentagon Sözcüsü Larry DiRita'nın, haberin doğru olmadığının Newsweek editörleri tarafından kendisine iletilmesi sonrasında, "Bir kahpenin oğlunun dedikleri yüzünden insanlar öldü. Bundan sonra nasıl inandırıcı olabilir" dediği bildirildi. 
Newsweek, dün piyasaya çıkan sayısında yer verdiği "özür" yazısında DiRita'nın bu sözlerini de yansıttı, ancak Pentagon Sözcüsü'nün bu ifadesiyle, haberi yazan ünlü gazeteci Michael İsikoff'u mu yoksa İsikoff'un "ifade değiştirdiğini" söylediği adı saklı kaynağını mı suçladığı açıklık kazanmadı. 
Pentagon sözcülerinden Brian Whitman ise, "Newsweek, kendilerinin de itiraf ettiği gibi güvenilirliği şüpheli, adı verilmeyen bazı kaynakların arkasına saklanmıştır. Ne yazık ki, bu ülkeye ve bu yanlış iddialar nedeniyle saldırıya maruz kalanlara verdikleri zararı geri alamayacaklar" dedi. Whitman, "yanlış olduğu kanıtlanan" ve "Müslüman toplumlarda ciddi sonuçlar yaratan" haberi "sorumsuz" diye niteledi. 

Haberi geri çekti 
Derginin yayın yönetmeni Mark Whitaker, "özür" dileyen makalesinde, "Haberin herhangi bir bölümünde hata yapmış olmanın pişmanlığını duyuyoruz ve şiddet olaylarına kurban gidenlere ve bu olayların ortasında kalan ABD askerlerine üzüntülerimizi bildiriyoruz" diye yazdı. Whitaker, daha sonraki açıklamasında ise, "Haberi geri çekmiyoruz. Çünkü haberin neresinde hata yaptığımızdan emin değiliz" dedi. Newsweek ayrıca, İsikoff'un olaylı haberi yazarken, "uzun süredir tanıdığı güvenilir bir kaynak olan üst düzey bir ABD yetkilisinin verdiği bilgilere dayandığını", ancak aynı kaynağın haberin yayımlanmasından sonra İsikoff'a, "Kuran'ın tuvalete atıldığı iddiasının varlığından bile emin olmadığını" söylediğini aktardı. 
Dün ilerleyen saatlerde ise Newsweek dergisi, Kuran'la ilgili haberi geri çektiklerini duyurdu. Derginin bu adımı, Beyaz Saray Sözcüsü Scott McClellan'ın, Newsweek'i ABD'nin dünyadaki imajına büyük zarar veren haberi geri çekmeye çağırmasından sonra geldi. 

Bedeli çok ağır 
ABD'de son dönemde yaşanan en büyük basın skandallarından biri sayılan olayın merkezindeki haber, Newsweek dergisinin 9 Mayıs sayısında yer almıştı. Guantanamo Üssü'ndeki ihlaller arasında, Kuran'ın tuvaletlere atılmasının da bulunduğunu ve bunun gizli bir rapora yansıdığını duyuran haber, büyük tepki toplamıştı. 

İnanmadılar 

DIŞ HABERLER SERVİSİ 

Newsweek Yayın Yönetmeni Mark Whitaker'in, derginin son sayısında yer alan "Guantanamo'da Kuran'a saygısızlık yapıldığı haberi doğru değil" açıklaması, haberi protesto eden Afganistan ve Pakistan'daki gruplar tarafından inandırıcı bulunmadı. 
Afganistan'ın Badakşan bölgesinden Molla Sadullah Ebu Aman, Reuters'a yaptığı açıklamada, "Buna kanmayız. Bu Amerika'nın kendisini kurtarmak için verdiği bir karar. Sıradan cahil bir köylü bile bunu anlar ve kabul etmez" dedi. Ebu Aman, önceki gün ABD'ye karşı cihad ilan ederek, Guantanamo'da Kuran'a saygısızlık eden sorgu müfettişlerinin 3 gün içinde kendilerine teslim edilmesini istemişti. İlk protesto gösterilerinin yapıldığı Celalabad'da ise gazeteci Hafızullah Torab, "Derginin bir yanlışlık olduğunu açıklaması kabul edilemez" dedi. 
Benzer protesto gösterilerine sahne olan Pakistan'da da 6 muhafazak r partinin oluşturduğu ittifak, Newsweek'in açıklamasını inandırıcı bulmadı. İttifak lideri Gazi Hüseyin Ahmed, "Bu dünya çapında Müslümanların öfkesini dindirmek için kaba bir çaba" ifadesini kullandı. 
Bu arada Pakistan Dışişleri Bakanlığı, Guantanamo'da Kuran'a saygısızlık yapıldığı haberleri konusunda ABD'nin soruşturma açması yönündeki isteğini yineledi. 
Newsweek dergisinde, Guantanamo'da Kuran'a saygısızlık edildiği haberinin geçtiğimiz hafta yayımlanmasının ardından Afganistan'ın Celalabad kentinde başlayan protesto gösterileri ülkenin birçok kentine sıçramış, çıkan olaylarda 16 kişi ölmüştü. Pakistan'dan Endonezya'ya birçok Müslüman ülkede düzenlenen protesto gösterilerinde ise 100'ün üzerinde insan yaralanmıştı. 


</TEXT>
</DOC>
