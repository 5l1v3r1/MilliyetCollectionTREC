<DOC>
<DOCNO> 324130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur13.html </URL>
<DATE> 2005/03/16/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Çoban, rüşvet isteyen orman muhafaza memurunu yakalattı 
</HEADLINE>
<TEXT>

     Ahmet ACAR KALE Antalya , DHA 

      ANTALYA'nın Kale İlçesi Orman Şefliği'nde görevli orman muhafaza memuru Tuncay Özkan 43 , odun kesmekle suçladığı çobandan zabıt kesmeme karşılığı 100 YTL rüşvet alırken suçüstü yakalandı. Özkan, tutuklanarak cezaevine gönderildi. 
     Kaş İlçesi Orman İşletme Müdürlüğü'ne bağlı Kale Orman Bölge Şefliği'nde görevli 24 yıllık orman muhafaza memuru Tuncay Özkan, Kale'ye bağlı Belören Köyü kırsalında kontrol görevi yaparken, keçilerini otlatan Kazım Kaçmaz ile karşılaştı. Kaçmaz'ın iddiasına göre Özkan, kendisine yerde duran odunları neden kestiğini sordu. Kazım Kaçmaz, odunları kendisinin kesmediğini söyledi. Ancak orman muhafaza memuru Özkan, eğer 500 YTL vermezse zabıt tutup mahkemeye vereceğini söyleyerek, Kaçmaz'ı tehdit etti. O kadar parası olmadığını belirten Kazım Kaçmaz, pazarlık sonucu 100 YTL vermek üzere anlaştı. 
     Kazım Kaçmaz, durumu Kale Kaymakamı Mustafa Masatlı'ya anlattı. Kaymakam Masatlı Kale Cumhuriyet Başsavcılığı'na durumu iletti, başsavcılık da Kale Emniyet amirliği ekiplerini harekete geçirdi. Önceden seri numaraları alınmış 5 adet 20 YTL'den oluşan 100 YTL, çoban Kaçmaz'a verildi. Kale Belediye Parkı'nda parayı Kaçmaz'dan alan Özkan, polis ekipleri tarafından suçüstü yapılarak yakalandı. Mahkemeye çıkarılan Tuncay Özkan, tutuklanarak Kaş Cezaevi'ne gönderildi. 
     
</TEXT>
</DOC>
