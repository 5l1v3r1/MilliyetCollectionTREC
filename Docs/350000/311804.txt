<DOC>
<DOCNO> 311804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur45.html </URL>
<DATE> 2005/02/02/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Lisa davası başladı... Tanıklar konuşuyor... 
</HEADLINE>
<TEXT>

     Antalya'nın Alanya İlçesi'nde 10 Ekim 2004 tarihinde, ailesiyle birlikte tatile gelen 11 yaşındaki Alman Lisa Eder'in öldürülmesiyle ilgili davanın görülmesine başlandı. 
     Alanya 2. Ağır Ceza Mahkemesi'nde görülen davanın ilk duruşmasına, Adalet Bakanlığı Sevk İzin Yazısı'nın ulaşmaması nedeniyle sanık Bülent Gülbay katılmadı. Gülbay'ı, duruşmada Malatya Barosu avukatlarından Hakan Göçer savundu. Lisa Eder'in ailesini ise duruşmada, Hayati Bora, Mehmet Özgen, Ayşe Ağaoğlu ve Zafer Kayakıran temsil etti. Duruşmaya, Lisa Eder'in annesi Pedra Eder de katılmadı. 
     Mahkeme, Lisa Eder'in katil zanlısı olarak Ermenek Kapalı Cezaevi'nde tutuklu bulunan Bülent Gülbay'ın tutukluluk halinin devamına karar vererek, duruşmayı 28 Şubat 2005 tarihine erteledi. 
     
     TANIKLARIN İFADELERİ 
     Duruşmada tanık olarak Bülent Gülbay'ın komşuları Akkız Andık, Tekmile Özkan, Lisa'nın konakladığı otelin yanındaki marketçi Hasan Hüseyin Aksoy, Lisa'nın cesedini Alanya Kalesi'nde bulan taksici Mehmet Akdağ, Bülent Gülbay'ın dükkan sahibi Nedim Aksoy ve Bülent Gülbay'ın dükkan komşusu Hüsnü Çelik ifade verdi. 
     Akkız Andık, Bülent Gülbay'ı, Lisa'nın kaybolduğu 9 Ekim 2004'den bir gün sonra 10 Ekim 2004 Pazar oturdukları evin balkonunda bir çamaşır leğeni taşırken gördüğünü, çamaşır leğeninin içinde çöp poşetine sarılı ve üzeri brandayla örtülmüş bir şey gördüğünü, gördüğü şeyin bir ceset olabileceğini düşündüğünü söyledi. Bunun üzerine komşusu Tekmile Özkan'a haber verdiğini dile getiren Andık, şunları kaydetti 
     ''Kızımı markete göndermek için kapıdan çıkarmaya çalışırken birinin kırmızı bir leğeni kaldırmaya çalıştığını, ancak zorlandığını gördüm. Sonra kapı deliğinden dikkatle izledim. Leğeni kaldırmaya çalıştığında leğendeki insana benzeyen şeyin leğenden taşan kısımları hareket ediyordu. O sırada apartmanda oturan İzzet adlı bir komşumuz merdivenden inerken Bülent'i gördü ve yardım etmek istedi. Bülent buna izin vermedi. Leğende ne olduğunu soran komşumuza da dükkandan cansız manken getirdiğini söyledi. Bülent, sonra birkaç telefon görüşmesi yaparak leğeni taşıyamadığını söyledi. Ben bu sırada balkona giderek alt katımda oturan Tekmile Özkan'ı çağırdım. O bize geldiğinde, leğenin içindeki şey kaybolmuş, boş leğen duruyordu. Bülent o leğeni oradan alarak hızla uzaklaşmış.'' Daha sonra ifade veren Tekmile Özkan da, Akkız Andık'ın, mahkemede anlattıklarını kendisine de anlattığını, akşam eşleriyle beraber oturup bu durumu polise bildirmeye karar verdiklerini söyledi. Özkan, ''Televizyonlarda bir Alman kızın kaybolduğu ve daha sonra cesedi bulunduğu yolundaki haberler üzerine de polise haber vermeye karar verdik'' diye konuştu. 
     Marketçi Hasan Hüseyin Aksoy da, 9 Ekim 2004 Cumartesi günü Lisa Eder'in kendi dükkanına gelerek bir deniz yatağı beğendiğini ve biraz sonra gelip alacağını söylediği halde gelmediğini, ancak küçük kızın otele de gitmediğini öğrendiğini belirtti. Daha sonra çevredeki esnaftan, küçük kızın dükkanlarda boncuklara baktığını ve sokaktaki kedileri sevdiğini duyduğunu da ifade eden Aksoy, söz konsu dükkanların Bülent Gülbay'ın dükkanına yakın olduğunu, ancak küçük kızın Gülbay'ın dükkanına girip girmediğini bilmediğini bildirdi. 
     
     SANIK AVUKATININ SAVUNMASI 
     Tanıkların dinlenmesinden sonra söz alan Bülent Gülbay'ın avukatı Hakan Göçer, tanık ifadelerinin gerçekçilikten çok duygusallık taşıdığını, verilen ifadelerinin hiçbirinin delil kabul edilemeyeceğini söyledi. 
     Lisa'nın İstanbul Adli Tıp Kurumu'ndan beklenen otopsi raporunun henüz hazırlanmadığını, bu nedenle küçük kızın öldürülmüş olduğunun kanıtlanamayacağını belirten Göçer, ''Fiil olmadan fail de olmaz. Müvekkilimin tahliyesini talep ediyorum'' dedi. 
     Dosyada delil sayılabilecek tek şeyin, Gülbay'ın pantolunun paçasındaki kan izinin olduğunu da belirten Göçer, bunun da herhangi bir yerden bulaşmış olabileceğini söyledi. Göçer, müvekkilinin suçlamaların hiçbirisini kabul etmediğini, müvekkilinin cinayeti işlemiş olamayacağını da sözlerine ekledi. 
     Bu arada Lisa Eder'in ailesinin avukatlarından Hayati Bora, Almanya'daki Hannover Adli Tıp Kurumu'nun hazırladığı bir otopsi raporu olduğunu, bu raporda küçük kızın ölüm nedeninin boğulma olarak belirlendiğini belirterek raporu tercüme edilmek üzere mahkemeye sundu. 
     Mahkeme, raporu kabul etmedi. 
     
     MAHKEMENİN KARARI 
     Duruşmada iddia makamını temsil eden Alanya Cumhuriyet Başsavcısı Ali Yeldan, ağırlaştırılmış müebbet hapisle yargılanan sanık Bülent Gülbay'ın tutukluluk halinin devamını ve gerekli bilgi ve belgelerin temin edilmesine kadar duruşmanın ertelenmesini talep etti. 
     Mahkeme Başkanı Fikret Karaçullu, Lisa Eder'in ölüm nedenini gösteren İstanbul Adli Tıp Kurumu raporun beklenmesi, Lisa Eder ile annesi Pedra Eder'in akrabalık bağının belgelenmesi için kimlik belgelerinin getirtilmesine, bazı tanıkların adreslerinin belirlenerek mahkemeye çağrılmasına, Bülent Gülbay'a ait cep telefonunun olayın yaşandığı 9-11 Ekim 2004 tarihlerinde yaptığı görüşmelerin dökümlerinin temini için ilgili GSM operatörü şirkete yazı yazılmasına, bu süre içinde dosyadaki deliller nedeniyle Bülent Gülbay'ın tutukluluk halinin devamına karar vererek, duruşmayı 28 Şubat 2005 tarihine erteledi. 
     
</TEXT>
</DOC>
