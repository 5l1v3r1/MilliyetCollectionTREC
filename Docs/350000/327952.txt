<DOC>
<DOCNO> 327952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/dunya/axdun02.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD İnsan hakları şampiyonuyuz 
</HEADLINE>
<TEXT>


Bush yönetimi, dünkü raporunda Irak, Afganistan ve Guantanamo'daki insan hakları ihlallerini görmezden geldi 

YASEMİN ÇONGAR Washington 


Bush yönetimi, 2004 - 2005 döneminde dünyada insan hakları ve demokrasinin ilerletilmesine katkısından ötürü kendi kendisine tam not verdi. ABD Dışişleri'nin dün yayımladığı rapor, insan hakları ve demokrasi alanında dünyanın dört yanındaki Amerikan etkinliklerini kapsarken, Irak'ta, Guantanamo'da ve Afganistan'da ABD'li kuvvetlerin elinde işkencede ölenlere ve ihlale maruz kalanlara değinmedi. 
"Ortadoğu'da 2004'te yaşanan olaylar, ABD'nin demokrasi ve insan haklarına saygıya olan bağlılığını çarpıcı biçimde göstermiştir" saptamasını yapan rapor, bu kapsamda özellikle Irak seçimlerini ve ABD'nin bölgedeki reform hareketlerini desteklemesini örnek verdi. Rapor, ABD hükümetinin Türkiye'de dinsel özgürlüğün genişletilmesi, işkencenin önlenmesi, kadınların siyasi hayata katılımı, polis ve askerlerin eğitimi ile insan kaçakçılığı gibi alanlarda etkin olduğunu vurguladı. Heybeliada Ruhban Okulu'nun açılması, Rum Ortodoks Patrikhanesi'nin "ekümenik" statüsünün tanınması ve Türk vatandaşı olmayanların papazlık yapabilmesi için ABD'nin Türk hükümetini "en üst düzeyde" zorladığı da raporda hatırlatıldı. 



</TEXT>
</DOC>
