<DOC>
<DOCNO> 333327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/soneko33.html </URL>
<DATE> 2005/04/14/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Ömer Sabancı 5 yılda 4 milyar dolarlık ticaret hacmi için çalışacağız 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı, Türkiye'yi yatırım yapılacak yerler kısa listesine dahil etmenin zamanının geldiğine inandıklarını bildirdi. 
     TÜSİAD International, TÜSİAD'ın İsrail'deki muadil kuruluşu İsrail Sanayicileri Derneği MAI ile İstanbul'da yuvarlak masa toplantısı düzenledi. 
     İsrail'in İstanbul Başkonsolosluğu'nun işbirliğiyle gerçekleştirilen toplantının açılışında konuşan Sabancı, Türkiye'nin son 3 yılda iş ortamının iyileştirilmesi için çok büyük başarılara imza attığını belirtti. 
     Makro ekonomideki pozitif gelişmelere işaret eden Sabancı, ancak pozitif resmin işin bittiği anlamına gelmediğini, daha fazla mikroekonomik reformların rekabet avantajı sağlayacağına işaret etti. 
     Yatırım ortamının iyileştirilmesi için çıkarılan yasal düzenlemeler ve şirket kurma prosedürlerinin basitleştirilmesi hakkında bilgi veren Sabancı, piyasanın iş fırsatları ile dolu olduğunu, Avrupa'ya doğru yönelmenin doğrudan yabancı yatırımları çekmede mıknatıs görevi göreceğini kaydetti. 
     Türkiye'nin, Türk sanayi ve finans sektörlerinde bulunmayan yatırımcı grubunu da kısa sürede cezbedeceğini dile getiren Ömer Sabancı, iş dünyası olarak Türkiye'yi en üst düzey ülkeler arasına sokmak istediklerini bildirdi. 
     Ömer Sabancı, ''Şimdi, Türkiye'yi yatırım yapılacak yerler kısa listesine dahil etmenin zamanı olduğuna inanıyoruz'' dedi. 
     
     10 YILDA 200 MİLYON DOLARDAN 2 MİLYAR DOLARA 
     TÜSİAD International Yürütme Kurulu Başkanı Aldo Kaslowski de, Türkiye ile İsrail'in çok yakın ve hatırı sayılır ilişki geliştirdiğini kaydetti. 
     İki ülkenin ticaret hacminin, inanılmaz bir artışla son 10 yıllık dönemde 200 milyon dolardan 2 milyar dolara çıktığını belirten Aldo Kaslowski, 1997'de imzalanan serbest ticaret anlaşmasının ticaretin artışında büyük katkısı olduğunu vurguladı. 
     Turizm, enerji, inşaat, bilgi teknolojileri gibi alanlarda yatırım potansiyeli bulunduğunu belirten Kaslowski, üçüncü ülkelerde de ortak yatırım yapılabileceğine dikkat çekerek, potansiyellerin bugünkü yuvarlak masa toplantısında gözden geçirilmesini istedi. 
     
     MAI BAŞKANI 
     İsrail Sanayicileri Derneği MAI Yönetim Kurulu Başkanı Sharaga Brosh da, Türkiye ile ekonomik ilişkilerin kendileri için önemli olduğunu söyledi. 
     Brosh, beraber yaptıkları işin miktarını artırmak ve hangi alanlarda daha fazla işbirliği yapılabileceğini görmek istediklerini kaydetti. 
     İsrail ekonomisinin ana özelliklerinden birinin ihracata dayalı büyüme olduğunu belirten Sharaga Brosh, ihracatlarının yüzde 50'sini yüksek teknoloji ürünlerinin oluşturduğunu bildirdi. 
     Ülkesinin GSMH'sının geçen yıl 117 milyar dolar olarak gerçekleştiğini, sadece endüstriyel ürün ihracatlarının 1970'deki sıfır düzeyinden, geçen yıl 23 milyar doların üzerine çıktığını anlatan Sharaga Brosh, ihracatın 11 milyar dolarlık kısmını yüksek teknoloji ürünlerinin oluşturduğunu, pırlanta ve hizmet sektörü dahil ihracat toplamlarının ise 50 milyar dolar olduğunu belirtti. Brosh, bu yıl 26 milyar dolarlık ihracat beklediklerini kaydetti. 
     Yüksek beceriye sahip bir işgücüne sahip olduklarını, 10 bin çalışan başına İsrail'de 135 mühendis düştüğünü, bu sayının ABD'de 70, Japonya'da 65 olduğunu kaydeden Brosh, sivil AR-GE'ye yaptıkları yatırımın da GSMH'nin yüzde 4.5'ini oluşturduğunu bildirdi. 
     Brosh, Türkiye ile İsrail ticari ilişkilerine değinirken de, geçen yıl 2 milyar dolarlık toplam ticarette bulunulduğunu söyledi. 
     Türkiye'den mücevherat, tekstil, ulaştırma ekipmanı başta olmak üzere 1.1 milyar dolarlık ithalat yaptıklarını belirten Brosh, kimyasallar, makine ekipmanı başta olmak üzere de 800 milyon dolarlık ihracat yaptıklarını bildirdi. 
     Ticaret dengesinde açıkları bulunduğunu, ancak bunu beklediklerini ifade eden Brosh, önümüzdeki 5 yıl içinde ticaret hacminde 4 milyar dolara ulaşmaya çalışacaklarını, ondan sonra ticaretin dengeleneceğinden emin olduğunu kaydetti. 
     İsrail ile Türkiye arasında ticari işbirliğini artırmak için birçok anlaşma bulunduğunu, en önemlilerin serbest ticaret anlaşması, yatırımların korunması ve çifte vergilendirmenin önlenmesi olduğunu kaydeden Brosh, daha sonra İsrail'in Türkiye'den beklentilerini açıkladı. 
     İki ülke arasındaki ticaret içinde yüksek teknoloji ürünleri bulunmadığına dikkat çeken Brosh, iki taraflı teknoloji transferi istediklerini, yüksek teknoloji alanında işbirliği için potansiyel bulunduğuna inandıklarını söyledi. 
     
     ''YURT GÜVENLİĞİ'' 
     Telekomünikasyon, bilgi teknolojileri, yazılım, tıbbi ekipman ve yurt güvenliği gibi alanlarda şirketlerin ortak girişimler yapabileceğini belirten Brosh, bunların iki ülkenin ekonomilerini destekleyeceğine inancını dile getirdi. 
     Türkiye'de yerel acenteler, distribütörler aradıklarını, Türk şirketlerine de acenteler, distribütörler göstermek istediklerini belirten Sharaga Brosh, ''Her türlü altyapı projelerinizi de yapmak istiyoruz'' dedi. 
     Açılış konuşmalarının ardından TÜSİAD International Yürütme Kurulu Başkan Yardımcısı Şerif Egeli'nin başkanlığında basına kapalı olarak yuvarlak masa toplantısına geçildi. 
     İsrailli ve Türk işadamlarının bilgi alışverişinde bulunacağı toplantıda, bilgi teknolojileri, telekomünikasyon, bölgesel işbirliği, tarım, sulama, enerji ve müteahhitlik sektörlerinin ele alınacağı bildirildi. 
     
</TEXT>
</DOC>
