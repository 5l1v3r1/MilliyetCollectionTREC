<DOC>
<DOCNO> 300509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun43.html </URL>
<DATE> 2004/12/24/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Batı Şeria'daki seçimlerde Hamas büyük çıkış yaptı 
</HEADLINE>
<TEXT>

     Batı Şeria'daki yerel seçimlerde, seçimlere ilk kez katılan Hamas'ın büyük çıkış yaptığı görülüyor. 
     Associated Press'in elde ettiği ilk sonuçlara göre, El Fetih 14 şehirde çoğunluğu elde ederken, Hamas 9 yerde başarı kazandı. 
     Hamas yetkilileriyse, en az 17 yerel konseyde çoğunluğu sağladıklarını belirtiyorlar. 
     Hamas'ın Gazze'deki yetkililerinden Sami Ebu Zuhri, sonuçların, örgüte Filistinlilerin büyük desteğini gösterdiğini, El Fetih'le koalisyona hazır olduklarını söyledi. Ebu Zuhri, ''Toplumumuzu güçlendirmek için herkesle işbirliği yapacağız'' dedi. 
     Seçimlerin resmi sonuçlarının yarın açıklanması bekleniyor. 
     Yaklaşık 150 bin Filistinli, 1976'dan bu yana yapılan ilk yerel seçimlerin birinci aşaması için dün sandık başına gitmişti. 
     Batı Şeria'daki 26 yerleşim biriminde yapılan seçimde Filistinliler, 133'ü kadın, 886 temsilci için oy kullanmıştı. 
     
</TEXT>
</DOC>
