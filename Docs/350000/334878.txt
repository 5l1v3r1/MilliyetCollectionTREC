<DOC>
<DOCNO> 334878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonspo35.html </URL>
<DATE> 2005/04/19/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Cemal Aydın Yönetimin istifası cebimde... 
</HEADLINE>
<TEXT>

     Ankaragücü Kulübü Başkanı Cemal Aydın, ''Yönetimin istifası cebimde, şartlar uygun olduğu taktirde, benimkiyle birlikte açıklayacağım. Ama, sokaktan geçene de burayı bırakmayız'' dedi. 
     Son haftalarda alınan farklı yenilgilerle puan cetvelinde bir türlü tehlikeli bölgeden kurtulamayan ve bu sezon takımın başına getirilen 3. teknik direktör olan Yılmaz Vural'ın da görevine son veren başkent ekibinin başkanı Aydın, Beştepe tesislerinde, yöneticiler Kemal Ünsal ve Mümtaz Karakaya ile birlikte bir basın toplantısı düzenledi. 
     7-2 yenildikleri Sakaryaspor maçından, teknik direktör Yılmaz Vural'ın görevine son verilmesine kadar gelişen olaylarla ilgili bilgi veren Aydın, ''Sakaryaspor maçı sonrası karşılaşmada maçın hakeminin kural hatası yaptığı şeklindeki itirazımıza, Futbol Federasyonu kurullarının cevabı teknik direktörümüze 30 gün, bir yönetici ve yardımcı antrenöre 20 gün, Adem Dursun'a 3 maç, olaylarla ilgisi olmayan Effa'ya ise 2 maç ceza olarak geldi. Yapılan itiraza karşın sadece Vural'ın hak mahrumiyeti cezasının 15 güne indirilmesi ise federasyonunu bu birimlerinin hangi hakkaniyetle çalıştığını gözler önüne serdi'' diye konuştu. 
     
     MAÇ SONRASI OLAYLARA TEPKİ 

     Cemal Aydın, çok güzel ortamda geçen Büyükşehir Belediyesi Ankaraspor maçından sonra yaşanan olaylardan büyük üzüntü duyduğunu ifade ederek, ''2 milyon vererek maça gelmeyip, çocuğunun rıskını bu kulübe yatıranlara saldıranlar, altımızda ezilirler'' dedi. 
     Tandoğan ve Beştepe tesislerinde yaşanan olayları büyük bir özveri ile önleyen başta Ankara Emniyet Müdürü Ercüment Yılmaz olmak üzere, tüm emniyet güçlerine teşekkür eden Aydın, ''Spor bir kamu görevidir ve bunun her ünitesi kamunun malıdır. Bu tesislerde daha doğmamış çocuğun hakkı var. Verilmek istenen zarar kamuya verilmiştir. Bu olayları tasvip etmek mümkün değil, hele bunu yapan benim taraftarımsa. Göreve geldiğimiz 1991 yılından bu yana, tesisleri taşlayan bu insanlar bu çatıya bir kiremit koyduysa ellerinden öperiz'' diye konuştu. 
     
     İSTİFA ÇAĞRISINA CEVAP 

     Aydın, ''Yönetim olarak herhangi birimizin koltuğa bağlı olmadığımızı defalarca söyledik. Yönetimdeki arkaşlarımı görevlerinde zorla tutuyorum. Varsa yürekli delikanlılar, yarın gelirler hemen Genel Kurul kararı alırız'' dedi. 
     ''Yönetim istifa ama başkan kalsın'' şeklindeki talepleri kesinlikle kabul edemeyeceğini belirten Aydın, ''Yönetim demek ben demek. Yönetim, istifa konusunda tüm yetkilerini bana verdi. Bu işi bizden iyi yapan yok demedik. İsteyene vereceğiz, ama 1991 yılında 2,5 milyon dolar borçla devraldığımız ve bugün tesisleriyle UEFA kritelerlerine uygun 4 takımdan biri haline gelmiş bu eseri, sokaktan geçen birine de bırakmayız'' diye konuştu. 
     Türk futbolunun, 3 büyükler, belediyeler ve Anadolu kulüpleri gibi bir ayrımın içinde olduğunu vurgulayan Aydın, şunları söyledi 
     ''Arkamızda kamu yok. Rakibimiz konumunda olan büyükşehir belediyesi adeta ciğerimizi sökmek istiyor. Ankara Büyükşehir Belediyesi hangi başkent takımına destek olmuş bilen varsa söylesin. Ankaragücü, ligde içinde bulunduğu bu zor durumdan çıkar. Kimse merak etmesin.'' 
     
     GÖKÇEK'E GÖNDERME 

     Cemal Aydın, Büyükşehir Belediye Başkanı Melih Gökçek'e göndermede bulunarak, ''Ankara'da 3 kulübe de eşit mesafede olmak gibi bir görevi var'' dedi. 
     Gökçek'in Ankaragücü'nün küme düşmesini çok arzu ettiği şeklinde bir ifadesini duyduğuna dikkati çeken Aydın, ''Gençlerbirliği Kulübü ve Başkanı İlhan Cavcav ile ilgili söylediklerini de kendi biliyor. Bunları açıklasın. Ankaragücü, bunun hesabını sorar. Onun gücü bizi düşürmeye yetmez'' diye konuştu. 
     
     TEKNİK KADRO 

     Başkan Aydın, ligin kalan maçlarında Adnan Şentürk idaresinde, Mustafa Kaplan, Adnan Öztekin ve Hakan Çobanoğlu'ndan oluşan teknik heyet ile yollarına devam edeceklerini açıkladı. 
     Geçiş döneminde bu tip bir oluşumun takıma daha fazla katkı sağlayacağına inandıklarını ifade eden Aydın, ''Ben ve yönetim kurulundaki arkadaşlarım, hiçbir teknik adam ile herhangi bir görüşme yapmadık. Teknik heyetin, tüm güçleriyle görevlerini yerine getireceğine inanıyoruz'' diye konuştu. 
     Aydın, Sakaryaspor maçında kırmızı kartla oyun dışında kalan Adem Dursun'a, Gençlerbirliği karşılaşmasında da benzer bir duruma sebebiyet verdiği için 30 milyar lira, yine Sakaryaspor maçında kırmızı kart gören Effa ve Büyükşehir Belediyesi Ankaraspor maçında oyun dışında kalan Cenk'e de 25'er milyar lira para cezası verdiklerini açıkladı. 

     
</TEXT>
</DOC>
