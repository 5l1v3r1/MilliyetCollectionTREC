<DOC>
<DOCNO> 314744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sontur16.html </URL>
<DATE> 2005/02/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
"Hakkari'de depremlerden sonra 20 bin kişi kenti terk etti" 
</HEADLINE>
<TEXT>

     Hakkari Ticaret ve Sanayi Odası HTSO Başkanı Ahmet Şen, Hakkari'de meydana gelen depremlerin ardından 20 bin kişinin kenti terk ettiğini öne sürdü. 
     Şen, düzenlediği basın toplantısında, Hakkari'nin 1999 yılından önceki deprem haritasında dördüncü kuşakta yer aldığını, binaların da buna göre yapıldığını belirterek, ''Depreme hazırlıksız yakalandık'' diye konuştu. 
     Kentin yakın geçmişte büyük bir deprem yaşamadığını, bu nedenle 25 Ocak ve sonrasında yaşanan depremlerin vatandaşı tedirgin ettiğini anlatan Şen, depremlerin ardından 20 bin kişinin kenti terk ettiğini öne sürdü. 
     Bir çok vatandaşın ayrılması üzerine, Hakkari'nin ''hayalet şehir'' görüntüsü kazandığını savunan Ahmet Şen, şöyle devam etti 
     ''Akşam saatlerinde bütün evlerin ışıkları sönük durumda. Hakkari'yi terk etmek ihanettir. Vatandaşların buradan ayrılması, esnafı zor durumda bırakmıştır. Esnafın büyük çoğunluğu sıkıntı yaşamaya başladı. Biz de korku ve panik içindeyiz, ancak şehrimizi terk etmiyoruz. Bu nedenle Hakkari'yi terk eden vatandaşların bir an önce evlerine dönmesi, kentin de en kısa sürede afet kapsamına alınması gerekmektedir.'' 
     
</TEXT>
</DOC>
