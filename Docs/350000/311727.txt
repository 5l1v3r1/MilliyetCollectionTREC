<DOC>
<DOCNO> 311727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonspo11.html </URL>
<DATE> 2005/02/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Mehmet Okur Bush'la görüşme 'şansını' kaçırdı 
</HEADLINE>
<TEXT>

     İSTANBUL DHA 

      AMERİKAN Ulusal Basketbol Ligi'nde NBA geçen sene şampiyon olan Detroit Pistons dün Beyaz Saray'da ABD Başkanı George Bush tarafından kabul edilirken, Detroit'le şampiyonluk yaşayan Mehmet Okur davete katılmadı. 
     Bu sene Detroit'ten Utah Jazz'a geçen Okur'un eski takım arkadaşlarıyla birlikte Beyaz Saray'a davetli olmasına rağmen istemeyerek de olsa daveti geri çevirmek zorunda kaldığı bildirildi. ABD basınına konuşan milli basketbolcumuz, "Başkan Bush'la tanışmak benim için çok özel olacaktı. Kendisine, geçen yaz Türkiye'ye geldiğinde ülkemiz hakkında ne düşündüğünü sormak isterdim" dedi. 
     Takım değiştiren Mehmet Okur'un katılmadığı davette Bush, Detroit'li oyuncuları tebrik ederken, sergiledikleri takım oyununu övdü. Pistons pivotu Ben Wallace ve gardı Chauncey Billup de ABD Başkanı'na sırtında Bush yazan '04' numaralı Detroit Pistons forması hediye etti. George Bush'la tanıştıktan sonra Beyaz Saray'ı gezen Detroit'li oyuncular heyecanlarını gizleyemezken, Beyaz Saray'da olmaktan dolayı büyük bir mennuniyet ve onur duyduklarını ifade etti. 
     
</TEXT>
</DOC>
