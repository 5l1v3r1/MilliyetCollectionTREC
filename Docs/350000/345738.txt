<DOC>
<DOCNO> 345738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonspo41.html </URL>
<DATE> 2005/05/25/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Bıçakcı Ülkemizde katı tahkim kuralı uygulaması yapılıyor... 
</HEADLINE>
<TEXT>

     3. Spor Hukuku Kolokyumu, İstanbul’da yapıldı. 
     Uluslararası Spor Araştırmaları Merkezi CIES , Neuchatel Üniversitesi, Futbol Federasyonu ve Galatasaray Üniversitesi tarafından ortaklaşa gerçekleştirilen organizasyon, üniversitenin Ortaköy’deki Yiğit Okur Yerleşkesi’nde yapıldı. 
     Futbol Federasyonu Başkanı Dr.Levent Bıçakcı’nın da katıldığı organizasyonda, Galatasaray Üniversitesi Rektörü Prof.Dr.Duygun Yarsuvat, Futbol Federasyonu Tahkim Kurulu Başkanı Prof.Dr.Samim Ünan, CIES Genel Sekreteri Patrick Blatter, Dr.Jean Philippe Dubey, CIES Müdürü Prof.Dr.Denis Oswald ve Rainer Koch çeşitli güncel spor konularıyla ilgili bilimsel konuşmalar yaptı. 
     Kulüplerin şirketleşme yolunda attıkları adımların yöneticilerin hukuksal sorumluluğunun artmasına neden olduğunu anlatan federasyon başkanı Bıçakcı, "Böylece, kulüplerin şirket gibi yönetimi ihtiyacı ortaya çıkmıştır. Galibiyetler sadece taraftarı ilgilendirmemekte aynı zamanda yatırımcılarında ilgisini çekmektedir" dedi. 
     Bıçakcı, bu ortamda kendilerine düşenin oyunu hukuk kuralları içerisinde tutmak olduğunu bildirdi. 
     
     "ÜLKEMİZDE KATI TAHKİM KURALI UYGULAMASI YAPILIYOR" 
     Bıçakcı, Türkiye’de Avrupa’nın birçok ülkesinde uygulanmayan katı tahkim kuralı uygulamasının yapıldığını söyledi. 
     Avrupa’da birçok ülkede tahkimin dışında başka yargı yollarına başvurulabildiğini kaydeden Bıçakcı, "Ama ülkemizde Tahkim Kurulu’nun verdiği kararlar kesindir ve hiçbir merci tarafından değiştirilemez" dedi. 
     Türkiye’de voleybolda tahkim uygulanmadığı için sporcuların ihtilafının idari mahkemede görüldüğünü belirten Bıçakcı, bunun da aylar sürdüğünü vurgulayarak, "Futbolda böyle değildir. Çok kısa sürede gerek disiplin kurulu gerek yönetim kurulunun aldığı kararlara göre Tahkim Kurulu’na başvurulabilmektedir" diye konuştu. 
     
     FUTBOLCULARIN KULÜPLERLE YAPTIĞI ÖZEL SÖZLEŞMELER 
     Bıçakcı, futbolcuların kulüplerle yaptığı özel sözleşmelere artık federasyon ve Tahkim Kurulu’nun bakacağını hatırlatarak, bu konuda geçen dönemlerde yaşanan hukuksal sıkıntıyı giderdiklerini söyledi. 
     Fenerbahçeli Deniz Barış’ın Gençlerbirliği ile yaptığı özel sözleşmeyi geçerli sayarak bu konudaki ihtilafın giderildiğini anlatan Bıçakcı, "Bu karar da hukuki aşamadan geçerek tahkim tarafından onandı. Böylece futbolcuların özel sözleşmelerine de artık futbol federasyonu ve tahkim kurulunun bakabileceği kesinleşmiş oldu" şeklinde konuştu. 
     Oturum başkanı Galatasaray Üniversitesi Hukuk Fakültesi Dekanı Prof.Dr.Hamdi Yasaman, konuşmasının sonunda Bıçakcı’ya esprili bir biçimde, " Tahkim Kurulu katı uygulamalarda bulunuyor dediniz. 
     Yalnız bir istisnası var. Fenerbahçe’ye çok katı davranmıyorlar. 
     Tahkim Kurulu Başkanı da Galatasaraylı. O da herhalde objektif davranacağım diye görünüyor. Bunu tabii latife olarak söylüyorum" dedi. Bıçakçı’da bu sözlere, "Uyarı olarak kabul ediyoruz" diye yanıt verdi. 
     
</TEXT>
</DOC>
