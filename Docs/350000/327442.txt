<DOC>
<DOCNO> 327442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/guncel/gun01.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayraklı kriz 
</HEADLINE>
<TEXT>


Türk ve Alman bayraklı pasta kesilmesine Başsavcı, "Hiç hoş değil" diyerek tepki gösterdi 

ONUR SAĞSÖZ, İKRAM TEKMANLI 

Almanya'nın Erzurum Fahri Konsolosluğu'nun açılışı nedeniyle Palandöken'deki Polat Renaissance Otel'de bir resepsiyon düzenlendi. Resepsiyonda Alman Büyükelçisi Wolf Ruthard Born ile Fahri Konsolos Yılmaz Kuşkay'ın, Türk ve Alman bayrakları bulunan pastayı kesmesini eleştiren Başsavcı Kadir Yılmaz, "Hiç hoş değil" dedi. Yılmaz, gazetecilerin "Bayrağı kesmek doğru mu " sorusuna şu yanıtı verdi "Bayrağın pasta şekline dönüştürülmesi, kesilmesi hoş değil. Böyle şeyler hoşuma gitmiyor" diye konuştu. 

Born Çok saçma 
Yılmaz'ın tepkisine anlam veremediğini söyleyen Born, "Türkiye zaten problemleri olan bir ülke. Daha fazla problem yaratmayın. Çok saçma. Biz Ankara'da bu tür şeyleri başbakanlarla bile yapıyoruz. Böyle tartışmalara gerek yok" diye konuştu. Pasta kesiminin dostluğun ifadesi olduğunu kaydeden Kuşkay ise, "Kızınızın, eşinizin de resmini pasta üzerine koyup kesiyorsunuz. O zaman sevdiklerinizi mi kesmiş oluyorsunuz " dedi. 


</TEXT>
</DOC>
