<DOC>
<DOCNO> 339289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonspo30.html </URL>
<DATE> 2005/05/03/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Vali Güler Derbide güvenliği 7 bin 900 kişi sağlayacak... 
</HEADLINE>
<TEXT>

     Fenerbahçe ile Galatasaray futbol takımları arasında 11 Mayıs Çarşamba günü Atatürk Olimpiyat Stadı’nda yapılacak Türkiye Kupası finali öncesinde İl Spor Güvenlik Kurulu toplantısı yapıldı. 
     İstanbul Valiliği’nde, Vali Muammer Güler başkanlığında gerçekleştirilen toplantıya İstanbul Emniyet Müdürü Celalettin Cerrah, Futbol Federasyonu Başkanvekili Şekip Mosturoğlu, federasyon genel sekreteri Lütfi Arıboğan, Gençlik ve Spor İl Müdürü Tamer Taşpınar, Fenerbahçe Kulübü Başkanı Aziz Yıldırım, Galatasaray Kulübü Başkanı Özhan Canaydın, Fenerbahçe Kulübü Yönetim Kurulu Üyesi İlhan Ekşioğlu ile diğer yetkililer katıldı. 
     Yaklaşık 1.5 saat süren toplantının ardından Vali Güler, kulüp başkanları ve diğer katılımcılarla birlikte medya mensuplarının karşısına geçerek, toplantıda maçla ilgili alınan emniyet tedbirlerini açıkladı. 
     Toplantının ardından her iki kulübün başkanları da fair-play dileğinde bulunarak, centilmenlik mesajları verdiler. 
     
     GÜLER "ŞAMPİYONLAR LİGİ FİNALİNİN PROVASI OLACAK" 
     Vali Muammer Güler, toplantıda maçla ilgili alınacak tedbirlerin gözden geçirildiğini vurgulayarak, her iki kulübün taraftarlarına da 25’er bin bilet ayrıldığını, biletlerin satışına Biletix bayilerinden 
     başlandığını, biletlerin üzerinde alan kişinin isminin yazdığını vurgulayarak, şöyle konuştu "Herkes bilet numarasına göre koltukta oturacak. Kameralarla yapılacak kontroller sonrasında olumsuz bir durumla karşılaşıldığında, o koltukta oturan şahıs muhatap olarak kabul edilecek." Derbi maçın centilmenlik çerçevesinde geçmesi dileğinde bulunan Vali Güler, "Bu maç Türkiye Futbol Federasyonu tarafından UEFA’ya, 25 Mayıs’ta yapılacak Şampiyonlar Ligi final maçının provası olarak taahhüt ve deklere edilmiştir. Şampiyonlar Ligi’nde alınacak tedbirlerin tamamı Türkiye Kupası finalinde de uygulanacaktır" dedi. Vali Güler, her iki takım taraftarlarının Atatürk Olimpiyat Stadı’na ayrı ayrı güzergahlardan getirilip, maç sonrası geldikleri güzergahları kullanarak dağılacaklarını bildirdi. Güler, bu nedenle otopark alanlarında her iki kulübe de buna uygun dağılım yapıldığını anlattı. 
     
     OLAY ÇIKARANLAR MAÇI İZLEYEMEYECEK 
     Daha önce çeşitli vesilelerle belediye otobüslerine bindirilen taraftarların bu otobüslere zarar verdiğini hatırlatan İstanbul Valisi Güler, şöyle konuştu 
     "Otobüslerde herhangi bir tahribatın yapılması halinde kesinlikle o otobüsün içinde bulunan taraftarlar stada sokulmayarak, en yakın emniyet birimlerine teslim edilecek ve meydana gelen zarar da kendilerinden tahsil edilerek, ayrıca cezai işlem yapılacaktır. Bir araçta tahribat olması halinde kesinlikle bu araçtaki hiçbir seyircinin inmesine ve maça girmesine izin verilmeyecektir." 
     
     GÜVENLİĞİ 7 BİN 900 KİŞİ SAĞLAYACAK 
     Toplanma bölgelerinde bilet kontrolü yapılacağını anlatan Güler, derbi maçta güvenliği 5 bin 200’ü polis, 2 bin 100’ü özel güvenlik görevlisi ve 600’ü de jandarma olmak üzere toplam 7 bin 900 kişinin sağlayacağını açıkladı. 
     Maç sonrasında mağlup takımın taraftarlarının stattan öncelikle çıkarılacağını söylen Güler, bu maçın İstanbul için çok önemli olduğunun da altını çizerek, "Özellikle 25 Mayıs’ta oynanacak Şampiyonlar Ligi finali öncesinde verilecek olan bütün mesajlar bu maçta uygulanacaktır. Hiç arzu etmediğimiz olumsuzluklar da bu maçla ilgili maalesef ülkemiz aleyhine bazı olumsuzluklar yaratabilecektir. 
     Böyle bir fırsatın kimseye verilmemesi lazımdır." Türkiye’nin 2012 yılında düzenlenecek Avrupa Futbol Şampiyonası finallerini düzenlemek için aday olduğunu, olimpiyat adaylığının da sürdüğünü vurgulayan Vali Güler, "Türkiye Kupası çok önemli bir kupadır. Türkiye’nin itibarı her şeyin üzerindedir ve sporun fair-play amacı doğrultusunda gerçekleşmesi hepimizin gayesidir. Bu organizasyonlara talipsek, bu maçların en iyi şartlarda oynandığını da burada ispatlamak zorundayız" dedi. 
     Herkesin üzerine düşen görevi yerine getireceğine olan inancını dile getiren Vali Güler, aksi davrananların yasalar çerçevesinde cezalandırılacağını anlattı. Güler, "Herkesi karşılıklı hoşgörüye çağırıyorum. Türkiye Kupası amacına uygun bir tarzda gerçekleşsin. 
     Bana göre Türkiye Kupası’nı oynamak, kupayı almak kadar şereflidir" dedi. 
     Güler ayrıca, medyadan da, bu maçta gerginliğe yol açacak davranışlara neden olmamalarını rica etti. 
     
     YILDIRIM "KARNAVAL HALİNDE GEÇSİN" 
     Fenerbahçe Kulübü Başkanı Aziz Yıldırım, 11 Mayıs’taki maç öncesi Türk medyasının tedirgin olduğunu, ancak kendilerinin aynı tedirginliği duymadığını vurgulayarak, şunları kaydetti 
     "Bizler çünkü sağduyulu insanlar olarak bu maçın gayet normal şartlar içinde, kimsenin burnunun kanamadan biteceğine inanıyoruz. 
     Buradan ben camiama şunu söylemek istiyorum 22 yıldır Türkiye Kupası’nı almamışız. Burada almak istiyoruz. Tabii rakibimiz de almak istiyor. Seyircimiz, 90 dakika boyunca inançlı olan oyuncularımıza destek vereceklerdir. Bu desteklerini vermek için de tribünde yerlerini alırken hem Fenerbahçe, hem de Türk bayraklarıyla gelmelerini arzu ediyor ve istiyoruz. Bu maçın bir karnaval halinde geçmesi, bu maçın kötü bitmesi için medyada yazı yazanları da utandırmak üzere hepsini Atatürk Olimpiyat Stadı’na bekliyoruz." Aziz Yıldırım, yönetim kurulu olarak bugünden itibaren bu maçla ilgili maç gününe dek hiçbir yorum yapmayacaklarını vurgulayarak, "Türkiye’de bir deyim var Söz gümüşse sükut altındır diye. Bu deyimle maçı bekleyeceğiz. Rakibimiz olan Galatasaray’a da başarı diliyorum. İyi olanın, iyi mücadele edenin de kazanmasını arzu ediyorum." 
     
     CANAYDIN "İYİ OYNAYAN KAZANIR" 
     Galatasaray Kulübü Başkanı Özhan Canaydın ise 11 Mayıs’taki finalde her iki takımın da kupayı almak istediğini vurgulayarak, şöyle konuştu 
     "Taraftarımızı sakinliğe çağırırken, basın mensuplarının da bizlere yardımını rica ediyorum. Devletimiz, federasyonumuz gereken bütün tedbirleri almış, inşallah bizler de taraftarımızla beraber bu alınan tedbirlere yakışan bir davranış içinde bu finali bitireceğiz. 
     Hedefimiz kazanmak. Fenerbahçe’ye de başarılar diliyorum. İyi oynayan kazanır." 
     
     NOTLAR 
     Medya mensuplarının büyük ilgi gösterdiği toplantıya Aziz Yıldırım, yaklaşık yarım saat önce gelirken, Özhan Canaydın ise 7 dakika gecikmeyle valilik binasına geldi. 
     Her iki başkanın, geçen hafta Atatürk Olimpiyat Stadı’nda, Futbol Federasyonu Başkanı Levent Bıçakcı ile birlikte düzenlenen toplantıya oranla daha neşeli oldukları gözlendi. 
     
</TEXT>
</DOC>
