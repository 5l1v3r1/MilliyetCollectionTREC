<DOC>
<DOCNO> 324425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonsiy03.html </URL>
<DATE> 2005/03/17/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Gül'den Musul pususunun perde arkası... 
</HEADLINE>
<TEXT>

     ANKARA Milliyet 

Dışişleri Bakanı Abdullah Gül, 17 Aralık 2004'te Türkiye'nin Bağdat Büyükelçiliği'ne giderken Musul yakınlarında pusuya düşürülerek şehit edilen 5 emniyet görevlisinin, ABD güçlerinin normal güzergahtaki köprüleri kapatması nedeniyle yolunu değiştirdiğini ve muhtemelen başka bir milliyetten sanılarak öldürülmüş olabileceğini bildirdi. Gül'ün bu açıklaması, görevlilerin Irak'lı milisler tarafından ABD'li sanılarak öldürüldüğü ihtimalini gündeme getirdi. 
     CHP Hatay Milletvekili Züheyir Amber'in saldırıyla ilgili verdiği soru önergesini yanıtlayan Gül, ABD kuvvetlerinin yardımları nedeniyle Başbakan düzeyinde Türkiye'nin ABD'ye teşekkürlerinin iletildiği olayın perde arkasını anlattı. Türk görevlilerin yanındaki özel silahlar ve havaalanı yolunun güvenli olmaması nedeniyle, karayolunun tercih edildiğini anlatan Gül, koalisyon güçlerinin kullandığı zırhlı araçların potansiyel hedef olduklarını, bu nedenle de Bağdat dışına çıkılırken daha az dikkat çekecek sivil araçlar kullanıldığını ifade etti. Gül, ABD'nin, Musul'da doğrudan hedef olduğu gözönünde tutulduğunda ABD eskortunun ilave güvenlik yerine risk oluşturacağını da vurguladı. 

     
</TEXT>
</DOC>
