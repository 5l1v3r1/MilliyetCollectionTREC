<DOC>
<DOCNO> 322608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur02.html </URL>
<DATE> 2005/03/10/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Hastanede tacizin tanıkları anlatıyor... 
</HEADLINE>
<TEXT>

     Pamukkale Üniversitesi PAÜ Hastanesi'ne ameliyat için gelen hastaya tacizde bulunduğu iddiasıyla yargılanan Dr. Hüseyin Öz'ün 3 ila 5 yıl arasında hapis cezasına çarptırılması istendi. 
     PAÜ Tıp Fakültesi Araştırma Görevlisi ve anestezi uzmanı Dr. Öz 29 hakkında, TCK'nin 406. ve 417. maddeleri uyarınca ''ırza tasaddi'' iddiasıyla 3 ila 5 yıl arasında hapis cezası istemiyle açılan davanın duruşması, Denizli 1. Asliye Ceza Mahkemesi'nde yapıldı. Mağdur P.D'nin 22 katılmadığı duruşmada, 6 tanık dinlendi. 
     Tanıklardan PAÜ Güvenlik Koruma Müdürü Ahmet Özmen, hastanede cinsel taciz olayı meydana geldiğinin kendisine bildirilmesi üzerine giriş-çıkışları durdurduğunu belirterek, şunları söyledi 
     ''Olay bana telefonla bildirildi. Şikayetçiyi buldum. P.D. bana yeşil önlüklü, top sakallı bir kişiyi tarif etti. Hastaneyi araştırdık, Dr. Öz'ü bulduk. Kendisini başhekim yardımcısının odasına alıp kapı aralığından Dr. Öz'ü gösterdim. Taciz eden kişinin o olduğunu söyledi. P.D'nin elinde tendon kesiği bulunduğu için yazı yazamıyordu. Bu nedenle şikayetini o anlattı, ben yazdım. Daha sonra polis ekipleri geldi ve olayı ilgili makamlara intikal ettirdik.'' PAÜ Hastanesi Başhekim Yardımcısı Dr. Tahir Turan da P.D. ile konuştuğunu ve taciz eden kişiyi tarif etmesini istediğini ifade ederek, ''Daha sonra bana verilen tarife uyanları yanıma çağırdım. P.D. şahısların içinden Dr. Hüseyin Öz'ü teşhis etti. Bunun üzerine şikayetçiyi ve doktoru odalara aldık. Güvenlik şefimiz ifadelerini aldı. Topladığımız ve hazırladığımız evrakları, dosya halinde PAÜ Rektörlüğü'ne gönderdik'' dedi. 
     PAÜ Hastanesi ortopedi servisi doktorlarından Tevfik Karaboyun da ''Ben, o gece bölümümde nöbetçi hekimdim. Hasta P.D'de bizim bölümde yatıyordu ve bir sonraki gün ameliyat edilecekti'' dedi. 
     Hastanın kendi bölümleriyle ilgili olarak o gün için bir muayenesinin söz konusu olmadığını belirten Karaboyun, şöyle konuştu 
     ''Saatini tam hatırlamadığım bir zamanda hasta, eşi ile birlikte yanıma geldi. İsminin Mehmet olduğunu söyleyen bir doktorun, kendisini önce odasında normal muayene ettiğini, bir süre sonra da 'muayene yarım kalmış' diyerek bir başka muayene odasına çağırdığını, burada giysilerinin çıkarılarak muayene edildiği, vajinal bölgeye doktor tarafından sprey sıkıldığını söyledi. Bana 'böyle bir muayene gerekli midir' diye sordular. Ben de böyle bir muayenenin olamayacağını ifade ettim. Daha sonra hastayı idari amire götürdüm.'' Diğer tanıkların da dinlenmesinden sonra mahkeme, Dr. Öz'ün tutukluluk halinin devamına ve bir sonraki duruşmanın nisan ayında yapılmasına karar verdi. 
     Dr. Öz, elinden ameliyat olmak için PAÜ Hastanesi'ne gelen P.D'ye cinsel tacizde bulunduğu iddiasıyla tutuklanmıştı. 
     
</TEXT>
</DOC>
