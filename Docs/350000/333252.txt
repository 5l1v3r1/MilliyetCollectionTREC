<DOC>
<DOCNO> 333252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun11.html </URL>
<DATE> 2005/04/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
KKTC'de adaylar konuştu Talat'ın seçilmesi garantilendi... 
</HEADLINE>
<TEXT>

     KKTC'de pazar günü yapılacak cumhurbaşkanlığı seçimine bağımsız aday olarak katılan Arif Salih Kırdağ, ''Cumhurbaşkanı Rauf Denktaş seçimde aday olsaydı, ben aday olmayacaktım'' dedi. 
     Kırdağ, AA muhabirine yaptığı açıklamada, cumhurbaşkanlığına adaylığı konusunda, ''Yalancı, bağnaz, toplumunun birlik ve bütünlüğünü geçmişte bozanların cumhurbaşkanı adayı olduğunu gördüm. Onların yolunu kesmek için aday oldum'' dedi. 
     ''Seçilirse halkın birlik ve beraberliğini sağlayacağını, ulusal özgürlük ve bağımsızlık mücadelesini zafere ulaştıracağını'' kaydeden Kırdağ, ulusal konsey kuracağını, Kıbrıs sorununun çözümünde Belçika Modeli'ni uygulayacağını belirtti. Seçimin ikinci tura kalacağını savunan Kırdağ, ikinci turda Başbakan Mehmet Ali Talat'la kendisinin yarışacağını iddia etti. 
     Kırdağ, ikinci tura Talat'la birlikte kalması halinde Talat'ın seçimden çekileceğini ve kendisinin cumhurbaşkanı olacağını öne sürdü. 
     Kırdağ, cumhurbaşkanı seçilmesi halinde, ''soluna Talat'ı, sağına Denktaş'ı alarak, ulusal davayı daha güçlü savunacağını'' söyledi. 
     
     ZEHRA CENGİZ 

     Cumhurbaşkanlığı seçiminde tek kadın aday olan Kıbrıs Sosyalist Partisi'nin KSP adayı Zehra Cengiz de KSP'nin Merkez Komite üyesi olduğunu, adaylığı partisinin teklif ettiğini ve bu görevi onur saydığını belirtti. 
     ''Kıbrıs sorununda, emperyalist güçlerin kendi çıkarlarını korumak için çözüm diye ilettikleri çözümsüzlük siyasetinin artık iflas ettiğini'' kaydeden Cengiz, ''Sol adına siyaset yapanların buna onay vererek devam ettiği bu yanlış yolda, biz KSP olarak bu gidişi durduracak bir programla halkımızın karşısına çıkıyoruz. KSP'nin bu konudaki programı anti emperyalist birleşik cephe hükümet modelidir. Emperyalist güçlerin önerileri yerine halkın özgür iradesini alternatif olarak koymak için aday olduk'' dedi. 
     KSP'yi tüm Kıbrıs'ın partisi olarak gördüklerini ifade eden Cengiz, ''Ülkedeki bütün yabancı askerleri ve garantörlükleri reddediyoruz'' ifadesini kullandı. 
     Zehra Cengiz, görüşmecilik görevini cumhurbaşkanın yapacağını ifade ederek, seçimin ikinci tura kalacağını söyledi. 
     
     AYHAN KAYMAK 

     Cumhurbaşkanlığı seçimine daha önce 4 kez katılan bağımsız aday Ayhan Kaymak ise ''seçilmesini pek mümkün görmediğini'' ifade ederek, Başbakan Mehmet Ali Talat'ın ''seçilmesinin garantilendiğini'' savundu. 
     Seçilecek cumhurbaşkanının ne yapması gerektiği yönünde görüşleri bulunduğunu ve adaylığının da bu prensiplerin saptanması için olduğunu belirten Kaymak, ''Cumhurbaşkanı adayları ve konuyla ilgili yapılan bütün konuşmalarda, görüşmecilik ve çözüm meselesi sürekli olarak dile getiriliyor. Bunun çok yanlış ve hatalı olduğunu düşünüyorum. Cumhurbaşkanın asli görevleri, yapması gerekenler hiç tartışılmıyor'' dedi. 
     ''Esas sorunun devletsizlik olduğunu, bir devlet şemasının olduğunu ama içinin dolmadığını'' savunan Kaymak, cumhurbaşkanı olacak kişinin belirli bir dünya görüşüne ve belirli bir sistemin özelliklerine sahip olması gerektiğini belirtti. 
     Bu özelliklerin kendisinde olduğunu kaydeden Kaymak, ''Talat'ın seçilmesinin garantilendiğini, seçimi Cumhuriyetçi Türk Partisi'nin adayı Talat'ın ilk turda kazanacağına inandığını'' söyledi. 
     
     NURİ ÇEVİKEL 

     KKTC'de pazar günü yapılacak cumhurbaşkanlığı seçimine Yeni Parti'nin YP adayı olarak katılan YP Genel Başkanı Nuri Çevikel, ''Ada'nın Kuzeyi'nde 30 yıldır varolan düzenden şikayetçi olduğunu'' ifade ederek, ''alternatifsiz halka alternatif olmak için aday olduğunu'' söyledi. 
     Çevikel, AA muhabirine yaptığı açıklamada, ''Yıllardan beri, Türkiye'nin sağladığı hazır kaynaklara rağmen bir avuç insanımızın sorunlarına çözüm üretilememiştir, kaynaklar çarçur edilmiştir. Bütün iktidar muhalefet kavgaları hep bu varolan hazır kaynağın nasıl paylaşılacağı üzerine dönmüştür'' dedi. 
     ''Serbest Ticaret Tüzüğü'nün rafa kaldırıldığını ve bu gerçeğin halktan saklandığını'' savunan Çevikel, ''Bu acı gerçekler halktan gizleniyor ve hala daha insanlarımızın ümitleri pompalanıyor'' ifadesini kullandı. 
     ''Bu durumları hazmedemediği için aday olduğunu'' kaydeden Çevikel, cumhurbaşkanı seçilirse temiz bir dönemin başlamasını sağlayacağını ve gerçekleri halktan gizlemeyeceğini belirtti. 
     Kıbrıs sorununun çözümü konusunda uluslararası camiaya sırt çevirmeyeceklerini ve gerekirse masada olacaklarını ifade eden Çevikel, ''Ama 'ne pahasına olurla olsun bir anlaşma' zihniyetiyle masaya oturmayacağız'' dedi. 
     Çevikel, ''seçimin normalde ikinci tura kalacağını'' ancak ''son gece müdahaleler olduğunu ve parayla oy satın alındığını, böylece dengelerin değiştiğini'' iddia etti. ''Son gece operasyonunun seçimi nasıl etkileyeceğini kestiremediğini'' kaydeden Çevikel, ''müdahale olmazsa seçimin ikinci tura kalacağını'' belirtti. 
     Çevikel, ikinci tura Cumhuriyetçi Türk Partisi CTP Genel Başkanı Mehmet Ali Talat'ın yanı sıra kendisinin veya Ulusal Birlik Partisi UBP Genel Başkanı Derviş Eroğlu'nun kalacağını savundu. 
     
</TEXT>
</DOC>
