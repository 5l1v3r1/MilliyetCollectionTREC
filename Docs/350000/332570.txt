<DOC>
<DOCNO> 332570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko66.html </URL>
<DATE> 2005/04/12/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Merkez Bankası'nın iki üyeliği için seçim yapıldı... 
</HEADLINE>
<TEXT>

     Merkez Bankası'nın 73. Hissedarlar Genel Kurulu'nda, görev süresi 30 Nisan 2005'de sona erecek iki üye için yapılan seçimler sonucunda, bu üyeliklere Lokman Gündüz ile M. Vehbi Çıtak getirildi. 
     Merkez Bankası'nın bugün gerçekleştirilen Genel Kurulu'nda Divan oluşturularak yetki verildi. Banka Meclisi ve Denetleme Kurulu'nun 2004 hesap yılına ait raporlarının görüşüldüğü Kurul'da, Merkez Bankası'nın 2004 yılına ait bilanço kar ve zarar hesabının onaylanması ile Banka Meclisi Üyeleri ile Denetleme Kurulu'nun ibrası gerçekleştirildi. 
     Genel Kurul'da yapılan seçimle, Banka Meclisi'nde 30 Nisan 2005 tarihinde görev süreleri dolacak olan Zehra Nevbahar Şahin ile Doğan Sevim'in yerine üyeliklere, halen Yapı ve Kredi Bankası A.Ş'de Denetim Kurulu üyeliği yapan Lokman Gündüz ile Başbakanlık Müsteşar Yardımcısı Vehbi Çıtak getirildi. 
     Banka Meclisi'nin yeni üyeleri görevlerini 1 Mayıs'tan başlamak üzere 3 yıl süre ile yapacaklar. 
     Ayrıca yapılan oylama sonucunda, Denetleme Kurulu'ndaki görevleri 30 Nisan 2005 tarihinde boşalacak olan üyelerin yerine B-C sınıfı hissedarlığına Bilal San ile Abdullah Yalçın, D sınıfı hissedarlığına da Mustafa Saim Uysal seçildi. Denetleme Kurulu'nun yeni üyeleri de yine 1 Mayıs'tan itibaren 2 yıl süre ile bu görevlerini yerine getirecekler. 
     
</TEXT>
</DOC>
