<DOC>
<DOCNO> 317854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun53.html </URL>
<DATE> 2005/02/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Mısır, İsrail'in Gazze ile arasındaki koridordan çekilmesinde ısrarlı 
</HEADLINE>
<TEXT>

     Mısır, İsrail'in, Gazze ile kendi toprakları arasındaki koridordan çekilmesinde ısrarlı olduğunu bildirdi. 
     Mısır Dışişleri Bakanı Ahmed Ebul Geyt, gazetecilere yaptığı açıklamada, İsrail ile müzakere ettikleri anlaşma çerçevesinde, kendi güçleri Mısır-Filistin sınırına konuşlanmadan önce İsrail'in Selahaddin Koridoru'ndan çekilmesi gerektiğini söyledi. 
     Ebul Geyt, Mısır güçlerinin koridordaki varlığı ve İsrail'in bölgeden çekilmesi konusunun yasal ve siyasi yönlerini halen İsrail ile müzakere ettiklerini de belirtti. 
     İsrail Başbakanı Ariel Şaron geçen haftaki bir demecinde, İsrail'in ''Philadelphi Yolu'' olarak adlandırdıkları koridordan çekilmesi için, koridordan yapılan silah kaçakçılığının tamamen sona erdirileceğini umduğunu söylemişti. 
     Yetkililer, Şaron'un da koridorun denetimini Mısır'ın almasını tercih ettiğini, ancak tatminkar bir anlaşmaya varılamaması halinde bölgede az sayıda İsrail askeri tutacağını ifade etti. 
     
</TEXT>
</DOC>
