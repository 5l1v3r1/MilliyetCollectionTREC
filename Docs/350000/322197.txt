<DOC>
<DOCNO> 322197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko50.html </URL>
<DATE> 2005/03/09/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
2005 yıl sonu enflasyon beklentisi, TÜFE bazında yüzde 7.6'ya indi 
</HEADLINE>
<TEXT>

     Merkez Bankası'nın beklenti anketine göre yıl sonu enflasyon beklentisi, 'ilk defa' 2005 yıl sonu için öngörülen yüzde 8'in altına inerek, TÜFE bazında yüzde 7.6 olarak gerçekleşti. 
     Merkez Bankası, Mart ayının ilk dönemine ilişkin beklenti anketi sonuçlarını açıkladı. 
     Buna göre Şubat ayının ikinci anket sonuçlarında yüzde 8 olan TÜFE bazında yıl sonu enflasyon beklentisi, Mart ayının ilk anketinde yüzde 7.6'ya geriledi. 
     
     CARİ İŞLEMLER DENGESİNDE AÇIK BEKLENTİSİ, YIL SONU İTİBARIYLA 14 MİLYAR 875 MİLYON DOLARA YÜKSELDİ 

     Merkez Bankası'nın Beklenti Anketi'ne göre, cari işlemler dengesinde açık beklentisi, yıl sonu itibarıyla 14 milyar 875 milyon dolara yükseldi. 
     Merkez Bankası tarafından her ay iki kez düzenlenen Beklenti Anketi'nin, Mart ayına ilişkin ilk dönem sonuçları açıklandı. 
     Şubat ayının ikinci anketinde, yıl sonu cari açık beklentisi 13 milyar 968.6 milyon dolar idi. 
     Şubat ayının ikinci anketinde yıl sonu TÜFE'de yüzde 8, cari ay TÜFE'de yüzde 0.6, iki ay sonrası TÜFE'de yüzde 0,7, gelecek 12 aylık dönem TÜFE'de yüzde 7.7 olan beklentiler, Mart ayının ilk anketinde yıl sonu TÜFE'de yüzde 7.6'ya, cari ayda yüzde 0.5'e, iki ay sonrası için yüzde 0.4'e ve gelecek 12 aylık dönemde yüzde 7.2'ye indi. 
     Cari ay sonu bileşik faiz oranı beklentisi ise yüzde 17'den yüzde 16.3'e, yıl sonu bileşik faiz oranı beklentisi de uygun ortalamada yüzde 14.8'den yüzde 14.1'e geriledi. 
     Mart ayının ilk anketinde, cari ay sonu uygun ortalama dolar kuru beklentisi 1.3166 YTL'den 1.2840 YTL'ye, yılsonu dolar kuru beklentisi de 1.4586 YTL'den 1.4194 YTL'ye düştü. 
     Şubat ayı ikinci dönemde yüzde 5,7 olan cari yıl sonu GSMH büyüme beklentisi ise ikinci dönemde yüzde 5,5'e indi. 

     
</TEXT>
</DOC>
