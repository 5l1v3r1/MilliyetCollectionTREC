<DOC>
<DOCNO> 335006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/siyaset/siy04.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Suçlayarak gitti 
</HEADLINE>
<TEXT>


Enerji yolsuzluğu iddianamesinde suçlanan AKP'li Kaya, milletvekilliğinden istifasını açıklarken, CHP'ye yüklendi 


Enerji ve Tabii Kaynaklar Bakanlığı'ndaki enerji yolsuzluğuna ilişkin savcılık iddianamesinde bazı ihaleler için pazarlık yapmakla suçlanan, AKP Ağrı Milletvekili Cemal Kaya, milletvekilliğinden istifa etti. AKP'ye, CHP'den transfer olan Kaya, basın toplantısında, CHP Genel Başkanı Deniz Baykal ve bir süre önce Ankara'daki ofisi polis tarafından basılarak Batman Barajı inşaatına ilişkin bazı belgelerine el konulan CHP Genel Saymanı Mahmut Yıldız'a yönelik ağır suçlamalarda bulundu. "Baykal, ihale karşılığında partisinden ayrıldığımı söylüyor. Elinde belge var mıdır " diyen Kaya, ailesinin, kendisi CHP milletvekiliyken yasal koşullara uyarak 3 ihale aldığını da belirtti. 
Enerji yolsuzluğunda 700 bin dolar alan kişinin Mahmut Yıldız olduğunu öne süren Kaya, "CHP, Yıldız nedeniyle yolsuzluğun adresidir. Müfettişleri, savcıları göreve çağırıyorum" dedi. Kaya, enerji yolsuzluğu iddianamesinin kilit ismi İbrahim Selçuk'un geçmişte CHP'li Yıldız'ın gayri resmi iş ortağı olduğunu da savundu. Dokunulmazlığa sığınmadan suçsuzluğunu ispata hazır olduğunu belirten Kaya, AKP üyesi olarak kalmayı sürdüreceğini vurguladı. 

'Etik değil' 
Kaya, dün CNN Türk'e yaptığı açıklamada "Siyaseten hata yaptım. Vicdanen rahatsızım. Onun için istifa ettim" diye konuştu. Enerji, Ulaştırma ya da Milli Eğitim bakanlığı bürokratlarını tanımasının mümkün olmadığını belirten Kaya, "İş ilişkisi bazında tanımaz mısınız Mesela onlarla ihale konuşur musunuz " sorusuna da şöyle yanıt verdi "Ben yargıya gidip aklanmak için istifa ettim. Söylenen ihale 500 milyarlık bir ihaledir. Ben gömleklerimi satsam KDV'si fazla kalır. Bir organize yoktur. Önemli olan sonuçtur. Bir para verirsin onun karşısında bir çıkar alırsın. O çıkarın karşılığında da bir ihale organizasyon edersin. Bu bir yolsuzluktur." 




</TEXT>
</DOC>
