<DOC>
<DOCNO> 313182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonspo21.html </URL>
<DATE> 2005/02/07/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İspanya, İtalya ve İngiltere liglerinde liderlerin kara haftası... 
</HEADLINE>
<TEXT>

     Avrupa'nın en büyük futbol liglerinden İspanya, İtalya ve İngiltere'de lider olan takımlar haftayı puan kayıplarıyla kaparken, Almanya Ligi lideri Bayern Münih aldığı galibiyetle 3 puanın sahibi oldu. 
     İspanya Birinci Futbol Ligi'nde La Liga haftaya 51 puanla lider olarak giren Barcelona, sahasında büyük bir sürprize imza atarak, Atletico Madrid'e 2-0 yenildi. 
     Sezon ortasında teknik direktör değişikliğine giden İspanyolların ünlü kulübü Real Madrid, üst üste maçlarını kazanmaya devam ederken, bu hafta sahasında ligin güçlü takımlarından Espanyol'u 4-0 yendi ve liderle arasındaki puan farkını 4'e indirmiş oldu. 
     Ligin 3. sırasında yer alan Valencia, Nihat Kahveci'nin takımı Real Sociedad ile yaptığı maçta 3 puanı Nihat'ın golleriyle kaybetti. 
     Milli futbolcu Nihat, karşılaşmada 2 gol birden atarken, maçta son 3 dakikaya girilirken attığı beraberlik golüyle takımına 2005'in ilk puanını kazandırdı. 
     
     İTALYA 

     İtalya Birinci Futbol Ligi'nde Serie A hafftalardır lider durumda bulunan Juventus, 23. haftayı puansız kapayarak, ligdeki 3. yenilgisini aldı. 
     Juventus, deplasmanda ligin orta sıralarında yer alan Palermo'ya 1-0 yenilerek, takipçilerine umut verdi. 
     Liderin yakın takipçisi AC Milan, bu sezon kötü günler geçiren Lazio'yu sahasında 2-1 yenerek, liderle arasındaki puan farkını 2'ye düşürdü. 
     Ligde 3. sırada bulunan Udinese, deplasmanda ligin zayıf takımlarından Brescia'yı 1-0'la geçmeyi başardı. 
     Emre Belözoğlu'nun forma giymediği karşılaşmada Inter, yine 2-0'lık yenilgiden gelerek Parma ile berabere kalmayı başardı ve yenilmezliğini sürdürdü. 
     
     ALMANYA 

     Almanya Birinci Futbol Ligi Bundesliga lideri Bayern Münih, şampiyonluk yolunda emin adımlarla yürümeye devam ediyor. 
     Ligin güçlü takımlarından Bayer Leverkusen'i sahasında 2-0 yenmeyi başaran Bayern Münih, puanını 41'e yükseltti. 
     Schalke 04, deplasmanda Hansa Rostock ile 2-2 berabere kalarak, 2 puan kaybederken, liderle arasındaki puan farkı da 3'e çıkmış oldu. 
     Stuttgart ekibi VFB Stutgart, sahasında FC Kaiserslautern ile 1-1 berabere kalarak seyircisini üzdü. Herta Berlin'de forma giyen milli futbolcu Yıldıray Baştürk bu hafta oynadığı ''mükemmel'' futbolla takımına galibiyeti getirirken, takımının Mainz'i 3-0 yendiği maçta 2 de gol atmayı başardı. 
     
     İNGİLTERE 

     İngiltere Premier Ligi'nde lider Chelsea, bu sezon ligde ilk ve tek yenilgisini aldığı Manchester City'e 2. yarıda yine takıldı. 
     Kendi seyircisi önünde oynadığı maçta Chelsea, Manchester City ile 0-0 berabere kalarak 2 puan kaybetti. 
     Liderin 11 puan gerisinde kalan Manchester United, sahasında Birmingham City'i 2-0 yenmeyi başararak, puan farkını 9'a indirdi. 
     Premier Lig'de geçen yıl şampiyon olan Arsenal, deplasmanda Aston Villa'yı 3-1 ile geçmeyi bildi ve haftayı 3 puanla kapadı. 
     
</TEXT>
</DOC>
