<DOC>
<DOCNO> 318383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/guncel/axgun01.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir İstanbul ihaneti 
</HEADLINE>
<TEXT>


The Guardian'ın internet sitesindeki yazısında, İstanbul'da dolandırıldığını anlatan Hall'un muhabir değil, gazetenin promosyon talihlisi okuru olduğu ortaya çıktı 

Nevsal Elevli - Londra 

İngiliz The Guardian gazetesinin internet sitesinde yayımlanan, "İstanbul'da nasıl dolandırıldığını" anlattığı makalesi, bazı Türk haber ajansları ve internet siteleri tarafından da aktarılan Nick Hall, muhabir değil, gazetenin promosyon talihlisi bir okuru çıktı. 
Hall makalesinde, İstanbul'da önce bir gece kulübünde hesaba itiraz ettiği için tartaklanıp soyulduğunu, başvurduğu polisin rüşvet istediğini ve failler hakkında hukuki işlem yapmaya niyetli davranmadığını iddia ediyor. 
Milliyet, Nick Hall'un gazetenin düzenlediği bir yarışmayı kazanıp 4 aylık dünya gezisine çıktığını ve gezi notlarını kaleme aldığını öğrendi. 

Makalede neler var 
Hall, İstanbul'da başına gelenleri şöyle anlattı "Bir Türk adamla tanıştım ve beni bir bara davet etti. 2 kız bize katılmadan önce birkaç bira içtik. Gitmek için kalktığımda 349 milyon liralık bir hesapla karşılaştım. Ödemeyi reddettim. Bu noktada kızdılar ve 8 iri adam tarafından bir ofise sokuldum. Paramı aldılar ve kredi kartlarımın kopyalarını çıkardılar." 
"Sonrasında polisle uğraşmak zorunda kaldım. Paramı geri alabileceğimi söylediler ancak sadece yarısını Sanıyorum diğer yarısı onların payıydı . Reddettim. Daha sonra, gidip bar sahipleriyle görüşmenin iyi bir fikir olduğuna karar verdiler. Tabancalarını yarı otomatik silahlarla değiştirdiler, çelik yelekleri de yanlarına alıp harekete geçtiler -ama pek başarılı olamadılar." 

'Kaba insanlar' 
Sabah saat 5'te bir polis karakoluna götürüldüğünü ve burada uzun süre sonra bar sahibiyle yüzleştirildiğini belirten Hall, "Bunun ardından beni bir polis arabasının arkasına attılar ve kaldığım motele geri götürdüler" diye yazdı. 
Hall, Sultanahmet'te ödemeli telefon aradığını ancak kendisine kimsenin yardım etmediğini anlatırken ise, " Kaldığım yer olan Sultanahmet çevresindeki dükk n ve otel sahiplerini, karşılaştığım en kaba insanlar arasında sayıyorum. Kartlarımı iptal ettirmek için basit bir ödemeli arama yapmama izin verecek birini bulmam bir saatimi aldı" ifadelerini kullandı. Guardian yazarı, daha sonra tanıştığı bir adamın da kendisine İstanbul'u gezdirerek, "bu kente yeniden güvenmesini sağladığını" belirtti. 

Milliyet, Hall'u buldu 

21 yaşındaki Hall'un şu anda Gelibolu yakınlarında olduğunu öğrenmemizin ardından kendisine ulaştık. e -mail ve Guardian'a bıraktığımız mesajlarımızın ardından dün akşam Londra büromuzu arayan Hall, Sultanahmet'te kaldığı otelde kötü bir muameleyle karşı karşıya kalmadığını söylerken, otelin ismini, soyulduğu barın adını ve götürüldüğü karakolu açıklamaktan çekindi. Hall, kendisine, neden bu isimleri vermekten çekindiğini sorduğumuzda şu yanıtı verdi "Bu isimler Guardian'ın internet sitesi yetkililerinde var. Guardian, bu isimlerin yayımlanmasını sakıncalı gördüğü için yayına koymadı." 

Emniyet doğruladı 

İstanbul Emniyet Müdürlüğü, "The Guardian muhabirinden Türk polisine suçlama" başlıklı haberlere ilişkin açıklama yaptı. Açıklamada, Nicholas Hall adlı İngiliz vatandaşının, 19 Şubat günü turizm polisine müracaat ettiği kaydedilerek, şöyle denildi "Hall, Sultanahmet'te kendisini Ali olarak tanıtan kişi vasıtasıyla My - Way adlı gazinoya gittiğini, 349 milyon lira hesabı ödemek istemediğini ve polis çağırmalarını söylediğini kendi el yazısıyla beyan etmiştir." Açıklamada, şef garson ve gazino sahibinin savcılığa sevk edildiği, söz konusu yerle ilgili daha önce 10 ayrı işlem yapıldığı belirtildi. 


</TEXT>
</DOC>
