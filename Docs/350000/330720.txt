<DOC>
<DOCNO> 330720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/soneko19.html </URL>
<DATE> 2005/04/06/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Türk Sağlık-Sen Eczaneler yüzde 17 fazla katılım payı alıyor 
</HEADLINE>
<TEXT>

     Türk Sağlık-Sen Konya Şube Başkanı Ekrem Can, eczanelerin yarısına yakınının, bilerek ya da bilmeyerek, ilaç ücretlerinde memurlardan yüzde 17 daha fazla katılım payı aldığını ileri sürdü. 
     Can, eczanelerin memurlardan, 2005 yılından önce, yürürlükteki mevzuat gereği, Sağlık Bakanlığı'nca belirlenen ilaç bedeli üzerinden yüzde 20 oranında katkı payı aldığını belirtti. 
     Ancak, son olarak yayınlanan Tedavi Yardımlarına İlişkin Bütçe Uygulama Talimatları'nda bazı değişiklikler yapıldığını ifade eden Can, ''Bu düzenlemeye göre, memurlar daha az katkı yapı vermeleri gerekirken, birçok eczane halen eski sisteme göre çalıştığı için bu uygulamayı hayata geçirmemektedir'' dedi. 
     Konuyu, serbest çalışan eczanelerin Maliye Bakanlığı'na ilettiği resmi kayıtlardan detaylı olarak araştırdıklarını ve memurların cebinden, olması gerekenden daha fazla para çıktığını tespit ettiklerini anlatan Can, şunları kaydetti 
     ''Eczanelerin yarısına yakını, bilerek ya da bilmeyerek, ilaç ücretlerinde memurlardan yüzde 17 daha fazla katılım payı alıyor. Memurların ilaca daha fazla para ödemesine neden olan bu yanlışlık tamamen hesap hatasından kaynaklanıyor. Yeni mevzuat yürürlüğe girmeden önce eczaneler, memurun aldığı ilacın değerinin yüzde 20'sini, katılım payı olarak talep ediyordu. Yeni uygulamaya konulan Bütçe Talimatı'na göre ise örneğin 100 YTL'lik bir ilacın fiyatı yüzde 11'lik ithalatçı ve üretici firma indirimiyle 89 YTL'ye düşmektedir. Bu fiyat üzerinden yapılacak yüzde 3.5'lik eczacı indiriminin ardından söz konusu ilacın fiyatı 85 liraya inmektedir. Sonuç olarak, memurlardan yapılacak olan yüzde 20'lik kesinti payı, 100 YTL üzerinden değil 85 YTL üzerinden hesaplanarak, memurun 20 YTL yerine 17 YTL katım payı ödemesi gerekir.'' Halen, en azından Konya'daki eczanelerin yaklaşık yarısının, memurların aldığı ilaçtan yüzde 17 daha fazla katılım payı aldığını vurgulayan Can, ''Yüzde 17 yerine, yüzde 20 katkı payı alındığında memurlar katkı payının yüzde 17 fazlasını ödüyor. Yapılan bu hesaplama hatasında devletin kaybı söz konusu değil. Ancak, memurların cebinden haksız yere çıkan bu paralar, ilaç şirketleri ya da eczacıların kasasına girmektedir. Eczanelerdeki bilgisayar programlarının güncellenmemesinden kaynaklanan ve memurların mağduriyetine neden olan bu sorunun biran önce giderilmesini istiyoruz'' diye konuştu. 
     
</TEXT>
</DOC>
