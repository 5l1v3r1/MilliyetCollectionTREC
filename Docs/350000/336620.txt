<DOC>
<DOCNO> 336620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sondun27.html </URL>
<DATE> 2005/04/25/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Eski devlet sekreterinin odasında üç dosya bulundu... 
</HEADLINE>
<TEXT>

     Kırgızistan'da devrik lider Askar Akayev'in sağ kolu olan eski Devlet Sekreteri Osmonakun İbraimov'un çalışma odasında üç dosya bulundu. 
     Kırgızinfo'nun haberine göre, İbraimov'un çalışma odasında bulunan üç dosyada, devrik lider Akayev'in görev süresinin 2010 yılına kadar uzatılmasına yönelik çalışmalarla ilgili belgeler bulunuyor. 
     Söz konusu belgeler arasında, Akayev'in görev süresinin 5 yıl daha uzatılması, kendisine ''Batır Kahraman'' veya ''El Batırı Halk Kahramanı'' unvanı verilmesi taleplerini içeren Kırgızca, Özbekçe ve Rusça yazılmış yaklaşık 30 bin imzalı dilekçeler yer alıyor. 
     Habere göre, dilekçelerde, ''Devlet Başkanı Askar Akayev'in görev süresinin anayasa çerçevesinde referandum yoluyla 2010 yılına kadar uzatılmasını destekliyorum'' ifadesi yer alıyor. 
     Kırgızinfo'nun haberinde, Kırgızistan Başsavcılığı'nın, bu belgelerin Akayev'in emri olmadan hazırlanamayacağı düşüncesinde olduğu kaydedildi. 
     
</TEXT>
</DOC>
