<DOC>
<DOCNO> 315478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonspo20.html </URL>
<DATE> 2005/02/15/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Yattara Anelka da iyi futbolcu, ben de iyi futbolcuyum... 
</HEADLINE>
<TEXT>

     Trabzonspor'da, oynadığı futbol ve attığı gollerle taraftarın sevgilisi haline gelen ve ''kara bela'' lakabıyla adlandırılan Gineli oyuncu İbrahima Yattara, bordo-mavili takımın şampiyon olmasının imkansız olmadığını söyledi. 
     Ligde 6 golü bulunan Yattara, AA muhabirine yaptığı açıklamada, Teknik Direktör Şenol Güneş'in bordo-mavili takıma gelmesiyle son haftalarda ilk 11'de sahaya çıktığını ve performansının arttığını belirterek, ''Hocamın gelişi formumun üst seviyeye çıkmasında etkili oldu. Çünkü bana çok güveniyor ve inanıyor'' dedi. 
     Hem kulübü hem de kendisi için oynadığını ifade eden Yattara, ''Şu an başka bir kulübe gitmek gibi bir düşüncem yok, ama ileride büyük bir kulübe gitmek isterim. Ama bunun için de başarılı olmak önemli. 
     Tanrı da yardım ederse, büyük kulüpte forma giyebilirim'' diye konuştu. 
     Samet Aybaba ve Ziya Doğan döneminde zaman zaman forma giyememesi ile ilgili de Yattara, yedek kalmasının kendisini çok etkilemediğini, önemli olanın karşılıklı saygı olduğunu kaydetti. 
     Bordo-mavili takımın şampiyonluk şansını değerlendiren Yattara, şöyle devam etti 
     ''Şampiyon olmak imkansız bir şey değil. Ama çok çalışmamız gerekiyor. Şu anda da çok çalışıyoruz zaten. Her maç artık bizim için çok önemli. Her maçı kazanmamız gerekiyor. Şimdiden bu planlamayı yapmamız lazım. İnşallah sezon sonu hedefe ulaşırız.'' 
     
     ''BUNDAN SONRA BİZİ DE GÖRÜRLER'' 

     Yattara, Fenerbahçeli oyuncu Anelka'nın kendisinden fazla konuşulmasının normal olduğunu da ifade ederek, ''Anelka büyük bir kulüpten Fenerbahçe'ye geldi. Fransa Milli Takımı'nda oynadı. Ben ise Belçika liginden geldim. Anelka da ben de iyi futbolcuyum. Bundan sonra bizi de görürler'' diye konuştu. 
     Futbolunun şova dönük olarak değerlendirilmesinin ise kendisine mutluluk verdiğini kaydeden Yattara, sözlerini şöyle tamamladı 
     ''Benim futbol sitilim kalıtımsal bir konu. Babam Gine'de çok önemli futbolcuydu, Avrupa'da maalesef top oynayamadı ama çok tanınmış bir oyuncu, popüler insandı. Kalıtımsal bir şeyler var galiba ve ben başka türlü bir futbol oynayamam. Benim tarzım, stilim bu. Bu da şova yakın bulunuluyorsa ne mutlu bana, herkes futbolumdan zevk alıyor demektir.'' 

     
</TEXT>
</DOC>
