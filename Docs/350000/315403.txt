<DOC>
<DOCNO> 315403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/soneko26.html </URL>
<DATE> 2005/02/15/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
OPEC üyeleri fiyat istikrarı için ilk kez biraraya gelecek 
</HEADLINE>
<TEXT>

     Petrolde fiyat istikrarını sağlamak için işbirliği olanağı aramak üzere Avrupa Birliği ve Petrol İhraç Eden Ülkeler Örgütü OPEC temsilcileri tarihte ilk kez biraraya gelecek. 
     Hollanda Ekonomi Bakanı Laurens Jan Brinkhorst, büyük tüketici ülkelerle üretici ülkelerin Uluslararası Enerji Forumu çatısı altında her iki yılda bir toplandıklarını, ancak sadece Avrupalı temsilcilerle OPEC temsilcilerinin biraraya geleceği bir toplantının ilk kez yapılacağını söyledi. 
     Brinkhorst, planlanan toplantının Mayıs ya da Haziran aylarında gerçekleşmesinin düşünüldüğünü belirterek, petrol fiyatlarının hali hazırdaki yüksekliğinin böyle bir toplantıyı zorunlu kıldığını ifade etti. 
     Hollandalı bakan, uluslararası petrol fiyatlarını düzenleyecek yeni bir mekanizmanın oluşturulması gerektiğini söyleyerek, bunun hem üretici hem tüketici ülkelerin çıkarına olacağını söyledi. 
     -FİYATLAR YÜKSEK SEYREDİYOR- OPEC'in yeni bir üretim kısıntısının gündemde olduğunun işaretini vermesiyle uluslararası piyasada petrol fiyatları varil başına 47 doların üzerinde seyrediyor. 
     ABD hafif petrolünün varil fiyatı bugün öğle saatlerinde düne göre 16 sent artıp 47,60 dolara yükselirken, düne göre 7 sent artan Brent 
     petrolünün varil fiyatı 45,60 dolar oldu. 
     
</TEXT>
</DOC>
