<DOC>
<DOCNO> 307566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur03.html </URL>
<DATE> 2005/01/18/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kırcı bugün Türkiye'ye iade edilecek... Kırcı'yı neler bekliyor 
</HEADLINE>
<TEXT>

     Ukrayna'da tutuklu bulunan Bahçelievler katliamı ve Susurluk davası hükümlüsü Haluk Kırcı'nın avukatı Hüseyin Ayan, müvekkilinin bugün Türkiye'ye iade edileceğini söyledi. 
     Ayan, telefonla görüştüğünü belirttiği müvekkilinin bugün öğle saatlerinde İstanbul'a getirilmesini beklediklerini açıkladı. 
     
     Kırcı'yı Türkiye'de neler bekliyor 
     Haluk Kırcı, Türkiye'ye gelir gelmez yurtdışına kaçışı nedeniyle ifadesi alınacak. Kırcı hakkında kesinleşmiş hapis cezası bulunduğundan ifadesinin ardından cezaevine konulmasına kesin gözüyle bakılıyor. 
     Kırcı'nın, Türk Ceza Yasası'nda yapılan değişikliklerin lehinde olanlarından yararlanması da gündeme gelecek. Bu durumda Kırcı, cezaevinde daha az kalabilir. 
     
     24 ekimde yakalandı 
     Bahçelievler katliamı hükümlüsü Haluk Kırcı, 24 ekimde Ukrayna'nın başkenti Kiev'de yakalanmış ve üzerinden de yeşil pasaport çıkmıştı. 
     1978'de Ankara Bahçelievler'de yedi TİP'li öğrencinin öldürülmesinden hükümlü Haluk Kırcı, cezası infaz edilirken Ödemiş Ağır Ceza Mahkemesi'nce Yargıtay'ın hatalı bir kararı sonucu tahliye edilmiş, ancak daha sonra Yargıtay Ceza Genel Kurulu'nun verdiği karar üzerine Ödemiş Ağır Ceza Mahkemesi Kırcı'nın tahliye kararını kaldırmış ve cezanın infazının kaldığı yerden devamına karar vermişti. 
     Tahliye kararından sonra kayıplara karışan Kırcı, Susurluk davasından da dört yıl ağır hapis cezasına çarptırılmıştı. 
     
</TEXT>
</DOC>
