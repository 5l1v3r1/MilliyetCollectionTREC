<DOC>
<DOCNO> 347358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/spor/spo02.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Nefret ediyorlar' 
</HEADLINE>
<TEXT>


Lig TV'ye de konuşan Pierre van Hooijdonk, yönetimin Daum ile sözleşme yenilemesini büyük şaşkınlıkla karşıladığını söyledi, "Eğer gönderilseydi herhalde oyuncuların büyük çoğunluğu gözyaşı dökmezdi" dedi 


Fenerbahçe'den ayrılan ve yeni sezonda Hollanda'nın NAC Breda takımında forma giyecek olan Pierre Van Hooijdonk, Teknik Direktör Christoph Daum'a sert eleştirilerde bulundu. 
Van Hooijdonk, Lig TV'de katıldığı canlı yayında yönetimin gelecek sezon da Daum ile devam etme kararını "Sürpriz" olarak niteleyip, "Bu sezon şampiyon olmamıza rağmen, gelişme kaydetmedik. Bu yüzden Daum ile devam etmelerine şaşırıyorum. Eğer gitseydi, oyuncuların büyük bir çoğunluğu gözyaşı dökmezdi. Çünkü nefret ediyorlar" diye konuştu. 

İki kez konuştum 
Hollandalı oyuncu, "İkinci devrede Daum ile iki toplantım oldu. İlki neden kadroda olmadığımdı. Real Zaragoza ile olan ilk maçta ve Kayseri maçından önceydi. 90 dakika belki değil ama 10 - 15 dakika gerekirse oynayabilecek durumdaydım. İkinci görüşmem ise Malatyaspor maçından sonraydı. Tuncay kırmızı kart gördükten sonra, Daum'a Gençlerbirliği maçında oynama şansımın ne olduğunu sordum. 'Tabii ki oynayacaksın' dedi. Ama maç öncesi toplantıda takımda değildim. O dakikadan sonra onunla tekrar konuşmama kararı aldım. Çünkü doğru mu yalan mı söylediğini bilmediğim biriyle konuşmamayı tercih ettim" dedi. 
Şampiyonluğa Alex'in kişisel başarısından dolayı ulaştıklarını belirten Hooijdonk, Daum'un 2 senedir 20 tane yeni oyuncu denediğini, ama sahada aynı hataları yaptıklarını vurguladı, "Hiçbir ilerleme kaydetmedik. Performansımız sadece 1 ya da 2 oyuncunun kişisel başarısına kaldı. Sonunda da kontratak yapan bir takım haline geldik. İkinci yarıya bakarsak, ilk yarıdan daha fazla puan kaybettik. Birçok maçta da kaybetmediğimiz için çok şanslıydık. Yaptığımız hatalar Türkiye Ligi'nde cezalandırılmıyor, daha güçlü birileri ile oynayınca, büyük maçlar ve Avrupa'da kötü oluyor" diye konuştu. 

Bana ihtiyacı vardı 
Hollandalı golcü, "Geçen sene de teknik direktörle ilişkim çok iyi değildi ama bana ihtiyaç vardı. Çünkü başka bir olanağımız yoktu. Anelka'nın gelmesiyle eline beni vuracak bir mermi geçti. Forvete ihtiyacımız yoktu. Bu imza beni çok zor duruma soktu" yorumunu yaptı. 
Van Hooijdonk, geçen yıl Daum ile bir tartışma yaşadıklarını hatırlatarak, şöyle konuştu Denizlispor'a karşı maçı kaybettik ve ertesi gün Daum ile toplantım vardı. 'Sana bir para cezası vermek zorundayım' dedi. Kavga başlatmaktan dolayı verilecekti bu ceza. 'Ama parayı ödemek zorunda değilsin. Sadece diğer sporculara, sana karşı bir şeyler söylediğimi göstermek için' diye devam etti. Ben ona verilen cezayı hak ediyorsam alacağımı, teknik direktörün, diğer oyunculara imajı nedeniyle kullanılmak istemediğimi söyledim. Sanırım beni hiç affetmedi bu yüzden. " 

Gerçek Anelka yeni sezonda 

Sarı - Lacivertli takımın Fransız yıldızı, sezonu değerlendirirken çarpıcı açıklamalar yaptı. Anelka, "Şampiyon bir takıma gelip, tekrar burada şampiyonluk yaşamak benim için mutluluk verici. Burada arkadaşlık mükemmel. Beni çok kabullendiler, hiç dışlamadılar. Her şeyden önce müslüman bir ülkedeyim. Ben kendime değil, Fenerbahçe için futbol oynamaya çalıştım. Bu ne kadar iyi olmasa da sonunda kupaya uzandık ve şampiyon olduk. Ancak Avrupa'da başarılı olabilmemiz için takıma takviye şart. Bana gelince ilk yılımda pek o kadar iyi oynadım diyemem. Alışma dönemimdi. Gelecek yıl herkes çok farklı bir Anelka bulacak. Eğer forvette oynarsam daha verimli olabilirim" dedi. 

Aurelio'ya övgü 
Fransız yıldız takımdaki en yararlı oyuncunun ise Aurelio olduğunu söyledi, "Çok çalıştı. Tabii diğer arkadaşlarımız da olağanüstü bir çaba gösterdiler. Bu arada Fenerbahçe taraftarı da beni şoke etti. 6 saat arabanın içinde tur attık. Bu benim için ilginç bir olaydı" diye konuştu. 

Tomas da topa tuttu 

Fenerbahçe'nin eski oyuncusu, "Üst üste kazanılan iki şampiyonluk Daum'un değil, Başkan Yıldırım ile taraftarın sayesinde oldu" dedi 

YUSUF DURSUN 

Galatasaray'ın başarılı defans oyuncusu Tomas, eski takımı Fenerbahçe için ilginç yorumlarda bulundu. 
Hırvat yıldız, "İki yıl üst üste gelen şampiyonluk Daum'un değil, Başkan Aziz Yıldırım ve taraftarın başarısıdır. Daum'un takıma hiçbir katkısı olmamıştır. Türkiye Kupası finalinde bize 5-1 yenildikleri maçta oyuna hiç müdahale edemedi. Kılını bile kıpırdatamadı" ifadelerini kullandı. 
Daum'un, Hooijdonk'u harcadığını kaydeden Tomas, "Benim gitmeme de o sebep olmuştu. Ama inanıyorum ki, Galatasaray'da mutlaka şampiyonluk yaşayacağım. Çünkü büyük bir kulüp. Buraya geldiğim için de mutluyum. Ancak Fenerbahçe taraftarı çok centilmen. Hiç bana tepki göstermediler. 

'Sıra Avrupa'da' 

1995 - 96 yılları arasında Fenerbahçe'yi çalıştıran Brezilya Milli Takımı'nın hocası Carlos Alberto Parreira, Türkiye'yi çok özlediğini söyledi. Tecrübeli hoca, Sarı - Lacivertli takımda forma giyen vatandaşları ile gurur duyduğunu belirtti, "Çok iyi bir performans ortaya koydular. Fenerbahçe için artık Avrupa'da başarılı olma zamanı gelmiştir" dedi. 

Luciano noktaladı 

İki yıldır Fenerbahçe'de kiralık olarak oynayan Brezilyalı defans oyuncusu Luciano, tatile gitmeden önce, "Fenerbahçe'de bir yıl daha mukavele imzaladım. Şu anda huzurlu bir şekilde tatile çıkıyorum. İki yıl üst üste şampiyon olduk. Ailem ve ben çok mutluyuz. Fenerbahçe taraftarlarını da seviyoruz. Onlar da bizi seviyor. Türkiye bizim ikinci vatanımız. Burada üçüncü şampiyonluğumu da yaşamak istiyorum" dedi. 

Altyapıda revizyon 

Fenerbahçe'de alt yapıda büyük bir revizyon için düğmeye basıldı. Antrenörler Yavuz Şimşek, Hasan Özdemir, Timuçin Çuğ, Alpaslan Eratlı ve Mehmet Hacıoğlu'nun izine ayrıldığı, ancak yeni dönemde görev almayacakları bildirildi. Yönetimin, Hollanda'dan alt yapı için bir ekip düşündüğü öğrenildi. 


</TEXT>
</DOC>
