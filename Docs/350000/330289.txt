<DOC>
<DOCNO> 330289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/yasam/axyas02.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay Başkanı 4 ayda fakirleşti 
</HEADLINE>
<TEXT>


Göreve getirilmesi nedeniyle 2 milyon YTL'lik mal beyan eden Talat Yılmaz, 4 ay sonra mahkeme talebiyle doldurduğu mal beyanında 'Hiçbir şeyim yok' dedi 

TÜRKER KARAPINAR Ankara 

Kızılay Başkanı Talat Yılmaz, göreve gelmesi nedeniyle 23 Eylül 2004'te yaklaşık 2 trilyon liralık 2 milyon YTL mal beyanında bulunmuştu. Ancak Yılmaz'ın, 'telekulak' iddiasıyla görevden aldığı eski Kızılay Genel Müdürü Hakkı Özgenel'in açtığı dava için 7 Ocak 2005'te doldurduğu mal beyanında üzerine kayıtlı hiçbir şey göstermediği ortaya çıktı. 

Aniden değişti 
Yılmaz göreve geldiğinde kendi atadığı Özgenel'i, "odasına telekulak yerleştirmeye çalıştığı" iddiasıyla görevinden aldı. Özgenel de Yılmaz hakkında Ankara 2. Asliye Ceza Mahkemesi'nde toplam 50 bin YTL istemiyle tazminat davası açtı. Mahkeme, tarafların malvarlıklarının araştırılmasına karar verdi. Yılmaz'ın mahkemenin talebi üzerine 7 Ocak 2005'te bir polis memuru tarafından doldurulan malvarlığı araştırma belgesine göre "hiçbir şeyin sahibi olmadığı" ortaya çıktı. 

'Ev kardeşimin' 
Belgeye göre, kardeşine ait evde kira vermeden ailesiyle birlikte yaşadığını belirten Yılmaz, aylık ortalama 300 YTL yakıt ücreti ödediğini kaydetti. Halen yaptığı iş olarak "anonim şirket ortaklığı, şirketlere danışmanlık" ifadelerini kullanan Yılmaz, belgede geçen "bankada para, üzerine kayıtlı gayrimenkul, ticari veya hususi otomobil" bölümlerine de "yoktur" yanıtını yazdı. Yılmaz, beyanın altına imza attı. 

'Sekreter yazdı' 
4 ay arayla verdiği mal bildirimlerinde 'aniden fakirleşmesi' dikkat çeken Yılmaz, şunları söyledi "Benim Kızılay'da mal beyanım var. Ben Ankara'ya gelirken sekreterim bunu acele doldurmuş. Kimseden mal kaçırmam. Bir kasıt yok. Bir tek orada eksik olan araba. Özgenel'in tezg hı bunlar. Bunlar Kızılay'a zarar verir." 

Talat Yılmaz'ın Kızılay'a verdiği mal bildirimi 

2004 model 76 bin euro değerinde bir Mercedes, 2003 model 65 milyar lira 65 bin YTL değerinde Honda marka arazi otomobili, İstanbul Kadıköy'de S.S. Narlıdere Evleri Kooperatifi'nde hisse, Bankada 340 bin dolar, 20 bin euro ve 30 milyar lira 30 bin YTL , 211 milyar liralık 211 bin YTL altın, mücevherat,Yaptığı çeşitli işlerden alacaklı olduğu 590 bin dolar. 


</TEXT>
</DOC>
