<DOC>
<DOCNO> 347225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo26.html </URL>
<DATE> 2005/05/30/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Çaykur Rizespor, Kamerun ve Brezilya'da oyuncu arıyor... 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, Kamerun ve Brezilya'da yabancı oyuncu arayışlarında bulunduklarını söyledi. 
     Yılmaz Zehiroğlu, gelecek sezonla ilgili transfer çalışmalarını sürdürdüklerini belirterek, ''Kamerun ve Brezilya'da oyuncu arayışlarımız var. 4 yabancı oyuncu transferi yapacağız'' dedi. 
     Gelecek yıl takımda direkt oynayabilecek ve maçı çevirebilecek kalitede futbolcular almak istediklerini kaydeden Zehiroğlu, şöyle konuştu 
     ''Bunun için arayışlarımızı titizlikle sürdürüyoruz. Transfer komitesi üyemiz Yusuf Namoğlu'nun bu konuda ciddi çalışmaları var. Yabancı konusunda her şeyin gelecek hafta içerisinde netleşmesini bekliyoruz. Transfer edilecek futbolcuların, durumuna göre kadromuzda yer alan yabancılar hakkında karar vereceğiz. Bashir'e ciddi teklifler var. Gelen teklifler, Çaykur Rizespor'un menfaatleri ve futbolcunun geleceği düşünülerek değerlendirilecektir.'' Zehiroğlu, yabancı oyuncu transferlerinin durumuna göre de yerli oyuncu transferi yapacaklarını belirtti. 
     Teknik direktör Aykut Kocaman'ın başka takımlarla görüştüğünü dile getiren Zehiroğlu, ''Biz de bu nedenle Kocaman'dan vazgeçtik. Kamuoyunda konuşulan isimler var. Anlaşıldı şeklinde haberler çıkıyor. Bizim teknik direktör konusunda anlaşmış olduğumuz bir isim yok. Türkiye'de ve Avrupa'da görüştüğümüz isimler var. Burada önemli olan gelecek yıl Çaykur Rizespor'u başarıya götürecek bir isme takımı emanet etmek'' diye konuştu. 
     
</TEXT>
</DOC>
