<DOC>
<DOCNO> 339024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonyas18.html </URL>
<DATE> 2005/05/02/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Büyükşehirlerde yaşayan Almanlar, yabancılara daha sıcak 
</HEADLINE>
<TEXT>

     Almanya’da yapılan bir araştırma, büyük şehirlerdeki Almanların, kırsal kesimde yaşayanlara göre yabancılara daha sıcak baktığını ortaya koydu. 
     Federal Nüfus Araştırma Enstitüsü tarafından yapılan ve sonuçları Federal İçişleri Bakanlığı tarafından açıklanan araştırmaya göre, kırsal bölgelerde yaşayanların yüzde 42,5’i ülkeye daha fazla yabancı kabul edilmemesini isterken, bu oran büyük şehirlerde yüzde 26,8’de kaldı. 
     Almanların çok az bir kısmının yabancılara tümüyle karşı çıktığı görülen araştırmada, büyük çoğunluğunun yabancı düşmanı olmadığı tespit edildi. 
     Eğitim düzeyi yüksek olmayan Almanların yüzde 62,2’si ülkeye yeni yabancıların gelmesine karşı olduğunu belirtirken, eğitim düzeyi yüksek olan Almanların sadece yüzde 15,2’si yabancıların ülkeye gelmelerine karşı olduğunu söyledi. 
     Yabancıların ülkeye gelmesine yüzde 68,8 ile en fazla çiftçiler, yüzde 19,6 ile de en az memurlar karşı çıktı. 
     Araştırmada ayrıca, çocuk isteyen Alman ailelerin sayısının da 1992 yılından bu yana düştüğü, özellikle çocuk istemeyen genç 
     insanların sayısının arttığı belirtildi. 
     Çocuk istemeyen kadınların oranının 1992 yılından bu yana yüzde 9,9’dan yüzde 14,6’ya, erkeklerde de yüzde 11,8’den yüzde 26,3’e 
     yükseldiği kaydedildi. 
     Federal İçişleri Bakanı Otto Schily, bu konuda yaptığı açıklamada, Almanların çocuk istememelerini endişe verici bir gelişme olarak değerlendirerek, "Çocuk istememek, yaşamak istememekle eşdeğer" dedi. 
     
</TEXT>
</DOC>
