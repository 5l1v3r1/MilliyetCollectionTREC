<DOC>
<DOCNO> 341746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/spor/spo05.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle mi olacaktı 
</HEADLINE>
<TEXT>


Biletlerin pahalı olması, maçın geç başlaması ve karmaşa endişesi, taraftarı finalden soğuttu. 70 bin kişilik Atatürk Olimpiyat Stadı'nda tribünlerin büyük bölümü boştu 


Galatasaray'ın 100. yılında kupayı alma isteği, Fenerbahçe'nin 22 yıl sonra kupaya ulaşabilme özlemi bile taraftarı dev finale getiremedi. Atatürk Olimpiyat Stadı'nın büyük bir bölümü boş kalınca, kulüpler büyük şok yaşadı. 
Tribünlerin bu kadar ilgisiz kalmasının ilk nedeni olarak bilet fiyatları gösterildi. En ucuz biletin 43 milyon lira olduğunu gören iki ekibin seyircisi de karşılaşmayı televizyondan izlemeyi tercih etti. 
İkinci etkenin de, maç saati olduğu belirtildi. 21.00'de başlayıp, en erken 23.00'te stattan ayrılacağını düşünen iki takım taraftarı da, İkitelli'ye gitmekten vazgeçti. Ayrıca olay çıkabileceği endişesini yaşayan taraftarlar da özellikle ailesiyle karşılaşmaya gitmedi. 
Tüm bu olumsuzluklar bir araya geldiğinde, tribünlerde sadece 20 bine yakın bir taraftar topluluğu ortaya çıktı. 

Otobüsler dolmadı 
Fenerbahçeli taraftarları stada götürecek 65 belediye otobüsünden saat 16.00 itibariyle ancak 5'i dolabildi. İETT, 6 tam karşılığı bilet kesip dönüşe bilet almadı. Taraftarlar otobüse binerken, polisler tarafından üstleri aranıp, maç bileti kontrolü yapıldıktan sonra otobüse alındılar. 

Yanal, Aslan'ın maçına geldi 

Galatasaray maçlarını izlemeye gelmediği için eleştirilen Milli Takımlar Teknik Direktörü Ersun Yanal, dün Fenerbahçe mücadelesini takip etti. Türkiye Kupası finalinde tribündeki yerini alan Yanal, iki takımdaki Ay - Yıldızlı futbolcuların son form durumunu görme fırsatı buldu. Yanal, Kanal D'ye yorum da yaptı. 


</TEXT>
</DOC>
