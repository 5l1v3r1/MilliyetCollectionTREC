<DOC>
<DOCNO> 324587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/dunya/axdun01.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır'da bir şeyler oluyor 
</HEADLINE>
<TEXT>


Liberal muhalif politikacı Eymen Nur, eylüldeki ilk çok adaylı devlet başkanlığı seçimlerinde Mübarek'in rakibi olacağını ilan eden ilk kişi oldu 

DIŞ HABERLER SERVİSİ 


Mısır, Devlet Başkanı Hüsnü Mübarek'in 24 yıllık iktidarında ilk çok partili devlet başkanlığı seçimini düzenlemeye hazırlanıyor. Eylülde yapılacak çok adaylı seçimlerde Ulusal Demokratik Parti UDP lideri Hüsnü Mübarek'in karşısına çıkacak ilk rakip de belli oldu Yarın Partisi'nin lideri Eymen Nur. Seçimlere çok adayın katılmasına, ABD'nin baskıları ve giderek artan protesto gösterileri yüzünden Mübarek karar vermişti. 
Siyasi yolsuzluk suçlamaları yüzünden 42 gün hapiste tutulan Nur, cumartesi günü serbest bırakılmasının ardından propaganda faaliyetine dönerek taraftar toplamaya başladı. "Mübarek'in UDP'sinin kendisinin seçimlere katılmasını engellemeye çalıştığını söyleyen" Nur, "Seçimlerde şartlar ne olursa olsun Mübarek ile yarışacağını" belirtti. 40 yaşındaki Nur, liberal eğilimli Yarın Partisi'ni geçtiğimiz sonbaharda kurmuştu. Ancak Mısır polisi, parti kurmak için gereken 2000 imzadan sadece 14'ünün gerçek olduğu iddiasıyla Nur'u tutuklamıştı. Nur, uluslararası baskılar sayesinde kefaletle serbest bırakıldı. 


</TEXT>
</DOC>
