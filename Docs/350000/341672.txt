<DOC>
<DOCNO> 341672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonyas06.html </URL>
<DATE> 2005/05/11/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Cassini'den yeni Satürn fotoğrafları 
</HEADLINE>
<TEXT>

     Cassini uzay aracı, Satürn’ün dış halkalarından birindeki boşlukta saklı uydusunun fotoğraflarını çekti. 
     Boulder’daki Uzay Bilim Enstitüsü’ndeki bilimadamları, fotoğrafların 1 ve 2 Mayıs tarihlerinde çekildiğini, ikinci gün çekilen fotoğrafların, uydunun büyüklüğü ve parlaklığı konusunda bilgi verdiğini bildirdi. 
     Bilimadamları, şimdilik S 2005 S1 adı verilen uydunun, Satürn’ün merkezinden yaklaşık 137 bin kilometre uzaklıkta yörüngede döndüğünü, aldığı ışığın yarısı kadarını yansıttığını belirttiler. 
     Satürn’ün bir diğer bilinen uydusu Pan da, halkalarından birinin içinde yörüngede dönüyor. Gezegenin başka çok sayıda uydusunun olduğu sanılıyor. 
     İnsansız uzay uçuşlarında 3 milyar 400 milyon dolarla en büyük proje olan ve 1997’de fırlatılan Cassini-Huygens, adını, 350 yıl önce Titan’ı keşfeden Felemenkli gökbilimci Christiaan Huygens ile Satürn’ün halka aralığı ve 4 uydusunu belirleyen İtalyan asıllı Fransız gökbilimci Gian Domenico Cassini’den alıyor. 
     
</TEXT>
</DOC>
