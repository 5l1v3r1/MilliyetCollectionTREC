<DOC>
<DOCNO> 342327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sontur29.html </URL>
<DATE> 2005/05/13/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Erzurum'da AİHM kararına tepki yürüyüşü... 
</HEADLINE>
<TEXT>

     Erzurum’da düzenlenen yürüyüşte, Avrupa İnsan Hakları Mahkemesi’nin AHİM terör örgütü elebaşı Abdullah Öcalan hakkında aldığı karar, protesto edildi. 
     Erzurum Ülkü Ocakları tarafından organize eden yürüyüşe katılan kalabalık topluluk, terör örgütü elebaşı Abdullah Öcalan aleyhine sloganlar attı. 
     Ulucami önünde başlayan ve Havuzbaşı’na kadar ellerinde Türk bayraklarıyla yürüyenler arasındaki kadınların, "Nene Hatunlar burada bölücüler nerede" şeklinde slogan atmaları dikkat çekti. 
     Erzurum Ülkü Ocakları Başkanı Zekai Kaya, Havuzbaşı’nda yaptığı konuşmada, AHİM’in aldığı kararın Türkiye’nin huzurunu bozmayı hedeflediğini ileri sürdü. 
     Avrupa’nın terörün hamisi konumunda olduğunu iddia eden Kaya, kararın siyasi olduğunu ifade etti. 
     
     DİYARBAKIR 
     Atatürkçü Düşünce Derneği ADD Diyarbakır Şube Sekreteri Özgür Kırıntı, terör örgütü elebaşının yeniden yargılanmasının hukuksal olmadığını belirtti. 
     Kırıntı, yaptığı açıklamada, AİHM’in temyiz kurumu niteliğindeki büyük dairesinin terör örgütü elebaşı Abdullah Öcalan ile ilgili kararının Türk ulusunun bağımsızlığına, ulus egemenliğine ve bölünmez bütünlüğüne karşı düzenlenmiş bir suikast olduğunu ifade etti. 
     "Yeniden yargılanma kararı, Türkiye Cumhuriyeti Devleti’nin hukuksuz bir devlet olduğunun kabul edilmesidir" diyen Kırıntı, şunları kaydetti 
     "Bu karar Türk ulusunun 15 yıldır terörizm uygulanmış ülkenin ve ulusun bölünmez bütünlüğünü silah zoruyla değiştirmeyi amaçlamış, bu sapık amaç uğruna 30 bin kişinin ölümüne neden olmuş, bu suçları nedeniyle bağımsız Türk mahkemelerinde adilce yargılanarak ceza almış bir terörist başının kanlı kirli propagandasını daha da güçlendirerek sürdürmesine neden olacaktır. 
     Yeniden yargılanma kararı, Türkiye Cumhuriyeti Devleti’nin hukuksuz bir devlet olduğunun kabul edilmesidir. Ulusal onurumuza saplanmış bir hançerdir. Yeniden yargılanma hukuksal değil, Avrupa Birliği’nin önceki dayatmaları gibi siyasi bir dayatmadır." 
     
</TEXT>
</DOC>
