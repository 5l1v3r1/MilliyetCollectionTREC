<DOC>
<DOCNO> 317649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sontur33.html </URL>
<DATE> 2005/02/22/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İstanbul Tabip Odası Roche, SSK'ya fahiş fiyatla ilaç satmıştır 
</HEADLINE>
<TEXT>

     İstanbul Tabip Odası Başkanı Prof. Dr. Gençay Gürsoy, ''Roche ilaç firmasının SSK'yı fahiş fiyatla ilaç satarak zarara uğrattığını'' savunarak, ''Türkiye'nin yeni bir ulusal ilaç stratejisi saptamaya ihtiyacı var'' dedi. 
     Gürsoy, İstanbul Tabip Odası'nda düzenlenen basın toplantısında, ilaç sorununun dünyanın her yerinde ciddi bir ''sömürü aracı'' olduğunu söyledi. 
     ''Roche Müstahzarları Sanayi A.Ş.'nin bir ilacı bazı devlet hastanelerine 88 milyon, SSK'ya da 230 milyon liraya sattığını'' ifade eden Gürsoy, ''Roche firması SSK'ya fahiş fiyatla ilaç satmış ve SSK'yı ciddi zarara uğratmıştır'' diye konuştu. 
     ''Hükümet'in 'Sağlıkta Dönüşüm Programı' ile 6 katrilyon lira tutarındaki pazarı yabancı firmalara teslim etmeye başladığını'' iddia eden Gürsoy, ''Türkiye'nin yeni bir ulusal ilaç stratejisi saptamaya ihtiyacı var'' diye konuştu. 
     
     ''BİLİRKİŞİ'' TARTIŞMASI 
     Prof. Dr. Gürsoy'un konuşmasının ardından yapılan basın açıklamasında ise dün basında yer alan bir haberde, ''Roche firmasının soruşturma kapsamında rapor hazırlayan bilirkişilerle ilgili bazı suçlamalarda bulunduğu'' belirtildi. 
     Açıklamada, söz konusu haberde, ''raporun taraflı olduğu ve bilirkişilerin bu raporla ilaçların serbest eczanelerden satılmasını sağlayarak menfaat temin ettikleri'' iddialarına yer verildiği ve ''bilirkişi hakkında firmanın suç duyurusunda bulunacağı' ifade edildi. 
     Aynı açıklamada, ''İstanbul Cumhuriyet Başsavcılığı'nın isteği üzerine, konuyla ilgili bilgi, belge ve faturalar üzerinde inceleme yapması için Dr. Osman Öztürk'ün bilirkişi olarak önerildiği'' ifade edildi. 
     ''Öztürk'ün görevlendirme çerçevesinde diğer bilirkişilerle çalışarak, hazırlanan raporun Başsavcılığa sunulduğu'' anlatılan açıklamada, şunlar kaydedildi 
     ''Gerçekler böyle iken, Roche firmasının yetkililerinin ifadelerinde 'bilirkişi heyetinin taraflı davrandığını' iddia ettiği görülmektedir. 
     SSK hastanelerinin eczanelerinin kapatılması ve ilaçların serbest eczanelerden alınmaya başlanmasının, Roche soruşturmasında hazırlanan bilirkişi raporuyla hiçbir ilgisi yoktur. Bu düzenleme, AK Parti Hükümeti'nin 2 yıldır uyguladığı 'Sağlıkta Dönüşüm Programı'nın bir parçasıdır. İstanbul Tabip Odası, Sağlıkta Dönüşüm Programı'nı, gerek hekimler, gerekse toplum sağlığı açısından fevkalade zararlı bulmakta ve bütün gücüyle bu programın durdurulması için faaliyet yürütmektedir. 
     Meslek örgütümüzün bu etkinlikleri bütün kamuoyunun bilgisi dahilindeyken, Roche A.Ş.'nin avukatları veya diğer yetkililerine ait olduğu anlaşılan bu iddialar hiçbir şekilde gerçeği yansıtmamakta ve suçluluk telaşıyla üretildiği anlaşılmaktadır.'' 
     
</TEXT>
</DOC>
