<DOC>
<DOCNO> 320111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur33.html </URL>
<DATE> 2005/03/02/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
İstanbul'da sahte rakıdan bir kişi daha öldü 
</HEADLINE>
<TEXT>

     Bayrampaşa'daki bir otoparkta oluşturulan imalathanede üretilen sahte rakıdan içtiği için durumu ağırlaşarak hastaneye kaldırılan Yaşar Gözümoğlu da hayatını kaybetti. 
     Sağlık Bakanlığı Okmeydanı Eğitim ve Araştırma Hastanesi Yoğun Bakım Ünitesi'nde tutulan Yaşar Gözümoğlu 46 , saat 13.00 sıralarında vefat etti. 
     Gözümoğlu'nun, oğlunu askere gönderdikten sonra Kuştepe'deki bir büfeden aldığı sahte rakıyı arkadaşlarıyla içtikten sonra rahatsızlandığı öğrenildi. 
     İstanbul'da sahte rakının üretiminde kullanılan metil alkol zehirlenmesi sonucu ölenlerin sayısı böylece 6'ya yükseldi. 
     Sahte rakılardan içtikleri belirtilen ve çeşitli hastanelere başvuranların sayısı 34'e çıktı. İstanbul İl Sağlık Müdürlüğü'nden alınan bilgiye göre, dün 33 olan hasta sayısı, Ali Tutkun adlı kişinin TEM Hospital'da tedavi altına alınmasıyla bugün 34'e yükseldi. 
     
</TEXT>
</DOC>
