<DOC>
<DOCNO> 308408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/yazar/sazak.html </URL>
<DATE> 2005/01/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kurban kesimi 
</HEADLINE>
<TEXT>


Memleketimden 'kurban manzaraları' bu yıl da değişmedi. Elinde bıçak, amatör kasaplığa soyunan yurdum insanı, 'bayram' olması gereken bir günde 3 ölü, 2300 yaralı verdi. Hayvanlar, eziyet edilerek 'kurban' edildi. İstanbul Boğazı'ndaki dere ağızları, kurban kesimi nedeniyle kana boyandı. 
AB nedeniyle, kurban kesiminde de insanca bir standarda gidilmesi beklenirken, 'ibadet adına vahşi manzaralar' sergilenmesini yine önleyemedik. 
Eski Diyanet İşleri Başkanı Mehmet Nuri Yılmaz, bu görüntülerin 'dini açıdan da mahzurlu' olduğunu belirten bir açıklama yapmış. Belediyeler, son yıllarda halka toplu kesim yerleri gösteriyorlar. Buna rağmen evlerinin önünde, bahçe ve sokaklarda, otoyol kenarlarında 'kurban kesme' alışkanlığı terk edilmedi. Boğa güreşi ve 'dana kovalamaca' sahneleri feciydi. Araç çekicisiyle taşınırken ayakları kırılan, uzaktan ateş açılan, kaçmasın diye ayakları kesilen, çiğnenen hayvanlar. Oluk oluk akan kan. 
Antalya'da kurban keserken üzerine kan kokusu sindiği için köpekler tarafından ısırılan 14 kişiye, kuduz ve tetanos aşısı yapılmış. Yeditepe Üniversitesi Psikiyatri Uzmanı Dr. Arif Verimli, onca uyarıya karşın toplum kurallarını hiçe sayan bu insanları 'toplumsal sağırlar' olarak tanımlamış. 
Doğrusu bu yıl, daha uygar bir kurban kesimi olacağı konusunda umutlanmıştık. 
Ancak Türkiye'nin dört bir yanından gelen görüntüler, 'örnek' kimi belediyeler dışında iyi sınav veremediğimizi gösteriyor. Hele çocukların gözü önünde yapılan kesimleri anlamak mümkün değil. 
Ceza, uyarı, denetim hiçbiri fayda etmedi. Dinen kurban kesilecek olsa bile, Güney Asya'daki tsunami felaketi nedeniyle bu yılki 'adak' anlayışı farklı uygulanabilirdi. Yerel yönetimlerin ve yardım kuruluşlarının yönlendirilmesiyle kurban niyetine bağış toplanabilirdi. Benzer yöntemle, Türkiye'deki yoksullara dönük 'kurban kesimi ve dağıtımı'nın gerçekleştirilmesi mümkündür. Bazı belediyeler bunu uyguluyor 
Kurbanın parasal değeri yatırıldıktan sonra, belediyeler vatandaşlar adına sağlıklı kesim yapıp yoksul semtlere, yatılı okullara, huzurevlerine dağıtıyorlar. Böylece ibadetin gereği, sokaklarda kan dökmeden, hijyenik şartlarda yerine getirilmiş oluyor. 
Yurdum insanının, kurban meselesine kendi can güvenliği açısından çözüm bulmasında da yarar var Kütahya'da dana kesen bir vatandaş, elindeki bıçağın kasığına saplanması sonucu kan kaybından ölmüş. Zonguldak ve Rize'de 2 kişi kalp krizinden gitmiş. 2300 de yaralı var. Bayram trafiğinde ölüm gibi, 'kurban kazaları'na alışmadan, kan dökmeye son verebiliriz. Dinin vecibelerini 'can almadan' yerine getirmek, daha insancıl olmaz mı 
Bu görüntüler AB yolundaki Türkiye'ye yakışmıyor. 



</TEXT>
</DOC>
