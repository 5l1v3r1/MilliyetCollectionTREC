<DOC>
<DOCNO> 310765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonsiy04.html </URL>
<DATE> 2005/01/30/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
''Memura derece'' yasası Meclis'te... 
</HEADLINE>
<TEXT>

     TBMM, Kurban Bayramı ve CHP Kurultayı dolayısıyla ara verdiği çalışmalarına, bu hafta yeniden başlayacak. 
     TBMM Genel Kurulu'nda, 1 Şubat Salı günü denetim yapılacak. AK Parti Kütahya Milletvekili Hasan Fehmi Kinay ve 39 milletvekilinin, el sanatlarının geliştirilmesi, korunması ve gelecek kuşaklara aktarılması, üreticilerin sorunlarının araştırılarak çözüm önerilerinin belirlenmesi amacıyla verdiği araştırma önergesi görüşülecek. 
     Genel Kurul, 2 Şubat Çarşamba günü ise memurlara ilave bir derece verilmesini öngören yasa teklifini görüşecek. Teklif, 1991 ve sonrasında memur olanlara ilave bir derece verilmesini öngörüyor. Bayram öncesinde çıkarılması planlanan ancak, Plan ve Bütçe Komisyonu'nun raporunu zamanında verememesi nedeniyle yetişemeyen düzenlemenin yürürlük tarihi, memurların mağdur edilmemesi için 15 Ocak 2005 olarak düzenlenecek. 
     Bazı uluslararası anlaşmaların onaylanmasının uygun bulunduğunu içeren tasarılar da 3 Şubat Perşembe günü Genel Kurul'da ele alınacak. 
     
     KOMİSYONLAR 

     Düzenleyici ve denetleyici kurumlar için ortak usul ve esaslar getiren yasa tasarısı, 2 Şubat Çarşamba günü TBMM Plan ve Bütçe Komisyonu'nda görüşülecek. Tasarı, Bankacılık Düzenleme ve Denetleme Kurumu, Enerji Piyasası Düzenleme Kurumu, Kamu İhale Kurumu, Radyo ve Televizyon Üst Kurulu, Rekabet Kurumu, Sermaye Piyasası Kurulu, Telekomünikasyon Kurumu ve Tütün, Tütün Mamulleri ve Alkollü İçkiler Piyasası Düzenleme Kurumu'nu kapsıyor. Tasarruf Mevduatı Sigorta Fonu hakkında da ''kurum bütçesi''ni düzenleyen madde dışında tasarıdaki hükümler uygulanacak. 
     AB Uyum Komisyonu, 1 Şubat Salı günü toplanarak, daha önce görüşmeye başladığı Karayolları Trafik Kanunu'nda Değişiklik Yapılmasına ilişkin Yasa Tasarısı'nı ele alacak. 
     
</TEXT>
</DOC>
