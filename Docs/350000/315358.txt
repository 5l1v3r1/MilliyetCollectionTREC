<DOC>
<DOCNO> 315358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun38.html </URL>
<DATE> 2005/02/15/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Lüksemburg Başbakanı AB kendiliğinden yok olabilir 
</HEADLINE>
<TEXT>

     Lüksemburg Başbakanı Jean-Claude Juncker, ''ben-merkezci, bireyci bir toplum haline gelen Avrupa'nın toplumsal bütünleşmenin sağlanmaması durumunda kendiliğinden yok olma tehlikesiyle karşı karşıya olduğunu'' söyledi. 
     AB Dönem Başkanı Lüksemburg'un Başbakanı Juncker Uluslararası Çalışma Örgütü'nün ILO Macaristan'da düzenlediği 7. Avrupa bölge toplantısında yaptığı konuşmada ''Büyüme ve rekabetçiliğin nihai hedefi toplumsal bütünleşmeyi güçlendirmektir, ama toplumsal bütünleşme çok zayıfladı'' dedi. 
     Macaristan Başbakanı Ferenc Gyurcsany ise siyasetçilerden çok halka ve uluslara faydalı olan çözümler üretilmesini isteyerek, ''Eğer ekonomik büyümenin otomatik olarak iş sayısını da artırdığını düşünmeye devam edersek, sonunda büyük bir bedel ödeyeceğiz'' diye konuştu. 
     ILO'nun dün yayınlanan Küresel İstihdam Eğilimleri raporuna göre, önceki yıl yüzde 6.3 olan küresel işsizlik geçen yıl çok küçük bir gerileme ile yüzde 6.1'e düşmesine rağmen, Avrupa ve Orta Asya'da geçen yıl işsizlerin sayısında bir değişme olmadı. Bu iki bölgede geçen yıl 35 milyon kişi işsizdi. 
     ILO Genel Müdürü Juan Somavia ise geçen yılın iş ve istihdam açısından düşünüldüğünde ''kayıp bir yıl'' olduğunu belirterek, ''Dünya ekonomisi yüzde 5 büyüdü ama işsizlikte sadece 500 bin kişilik bir azalma oldu'' dedi. 
     Toplantıda Türkiye'yi Çalışma ve Sosyal Güvenlik Bakanı Murat Başesgioğlu temsil ediyor. 
     İşçi ve işveren temsilcilerinin de yer aldığı konferansa, Türkiye'den işçi temsilcileri adına Türk-İş Genel Başkanı Salih Kılıç, Hak-İş Genel Başkanı Salim Uslu, işveren temsilcileri adına TİSK Genel Başkanı Tuğrul Kutadgobilik katılıyor. 
     BM'nin en eski örgütü olan ve 1919'da kurulan Uluslararası Çalışma Örgütü'ne 177 ülke üye. 
     
</TEXT>
</DOC>
