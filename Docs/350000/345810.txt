<DOC>
<DOCNO> 345810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sontur53.html </URL>
<DATE> 2005/05/25/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Eğitim-Sen İstanbul şubeleri Taksim Meydanı'nda oturma eylemi yaptılar... 
</HEADLINE>
<TEXT>

     Eğitim-Sen İstanbul şubeleri üyesi bir grup, Yargıtay Hukuk Genel Kurulu’nun, yerel mahkemenin "sendikanın kapatılması isteminin reddi" yönündeki kararını esastan bozmasını, Taksim Meydanı’nda oturma eylemiyle protesto etti. 
     Gezi Parkı önünde, ellerindeki çeşitli pankart ve dövizlerle toplanan grup, "Eğitim-Sen kapatılamaz" ve "Eğitim-Sen’e uzanan eller kırılsın" şeklinde sloganlar attı. 
     Bir süre oturma eylemi yapan grup adına okunan basın açıklamasında, şu görüşlere yer verildi 
     "Eğitim-Sen, hakkını uluslararası arenada, AİHM’de arayacak ve adaletin geç de olsa yerini bulması için bütün güçlerini seferber edecektir. Bugün Eğitim-Sen’i kapatmak isteyen zihniyet ve bunun karşısında sessiz kalan tüm kesimler, Türkiye demokrasisinin gelecekte yaşayacağı sıkıntıların bir numaralı sorumlusudur." Bu arada, sendika üyelerinin eylemi sırasında, bu akşam oynanacak Avrupa Şampiyonlar Ligi final karşılaşması için İstanbul’da bulunan kalabalık bir Liverpool taraftar grubu da protestocu grubun etrafında toplandı. 
     Taraftarların takımları lehine tezahüratları nedeniyle eylemlerini sürdürmekte zorlanan sendika üyeleri, basın açıklamasını birkaç metre ileride yaptı. 
     Grup, açıklamanın ardından olaysız dağıldı. 
     
</TEXT>
</DOC>
