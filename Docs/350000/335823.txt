<DOC>
<DOCNO> 335823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun12.html </URL>
<DATE> 2005/04/22/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Fransa'daki 'hayır', Türkiye ile müzakereleri geciktirir mi 
</HEADLINE>
<TEXT>

     BBC 

İngiltere'de Financial Times gazetesi Avrupa'nın Fransa'dan anayaya 'hayır' çıkması halinde ne yapılması gerektiği konusunda anlaşamadığını, üstelik bunun ucunun Türkiye'nin üyelik müzakerelerine kadar gidebileceğini yazdı. 
     Haber şöyle 
     "Avrupa Birliği dönem başkanı Lüksemburg, Fransa'nın 29 Mayıs'da anayasaya 'hayır' demesi halinde, diğer üyelerin, normal takvimleri içinde anayasayı onaya sunmaya devam etmesini isteyen bir açıklama yapmaya hazırlanıyor. 
     Oysa, 1 Temmuz'da dönem başkanlığını devralacak İngiltere ile Fransa yetkilileri, gayri resmi sohbetlerinde, kurucu üyelerden birinin 'hayır' demesinin anlaşmanın sonu anlamına geleceğini söylüyorlar. 
     Avrupalı diplomatlar, konuyla ilgili anlaşmazlığın birliği felce uğratmasından ve muhtemelen, Türkiye ile 3 Ekim'de başlaması planlanan üyelik müzakerelerini geciktirmesinden kaygılanıyorlar." 
     
     Die Welt Chirac istifa edeceğini ilan etmeli 

     Fransa'daki Avrupa anayasası referendumunun kaderiyle yakından ilgili Almanya'da Die Welt gazetesi, Cumhurbaşkanı Jacques Chirac'a, muhtemelen pek hoşlanmayacağı bir öneride bulunmuş. 
     "Chirac, kararsız seçmeni 'evet' demeye ikna etmek istiyorsa, koltuğunu riske atmalı ve hayır çıkarsa istifa edeceğini ilan etmeli. Fransa'da Avrupa anayasasının onaylanması için tek şans bu." 
     
</TEXT>
</DOC>
