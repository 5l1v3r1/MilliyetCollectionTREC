<DOC>
<DOCNO> 305739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sondun41.html </URL>
<DATE> 2005/01/12/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Hollanda'da tsunamizedelere 130 milyon euro toplandı 
</HEADLINE>
<TEXT>

     Güney Asya ülkelerini etkileyen deprem felaketinden mağdur olanlara yardım amacıyla Hollanda'daki yardım kuruluşları adına açılan ortak hesapta toplanan para 130 milyon euroya ulaştı. 
     Yardım kuruluşları adına açıklama yapan Jeanne Roefs, 555 nolu hesapta biriken para miktarının, 124,6 milyon euro olduğunu, hükümetin yapmayı kararlaştırdığı 5 milyon euro yardımla bu miktarın 130 milyonu bulacağını bildirdi. 
     Hollanda'daki yardım hesabında biriken para miktarı, geçen hafta 6 Ocakta radyo televizyon kuruluşları tarafından yapılan ortak yayınla en üst noktaya çıkmış, aynı gün yaklaşık 55 milyon euro toplanarak, toplam yardım miktarı 112 milyon euro olarak belirlenmişti. 
     Hollanda'da bu miktarda bir yardım ilk kez toplanıyor. Daha önce 1999 yılında Kosova halkı için 55, Ruanda için 1994'de 35 milyon ve 1999 Marmara depremi sırasında da Türkiye için 30 milyon euro toplanmıştı. 
     Güney Asya ülkelerindeki deprem mağdurlarına yardım amacıyla açılan ortak hesap numarasının gelecek ay ortalarına kadar açık tutulacağı bildirildi. 
     Ortak hesapta toplanan paranın, gelecek aydan itibaren yardım kuruluşları aracılığıyla depremden etkilenen Güney Asya ülkelerinde harcanmasına başlanacak. 
     Öte yandan hükümet, Güney Asya ülkelerine gelecek iki yıl içinde alt yapı yatırımları için toplam 200 milyon euro yardım yapacağını bildirdi. Yardım kararı, gelişmekte olan ülkelere yardım bakanı Agnes van Ardenne tarafından açıklandı. 
     
</TEXT>
</DOC>
