<DOC>
<DOCNO> 326926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/yazar/kohen.html </URL>
<DATE> 2005/03/25/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Değişim sırası Bişkek'te... 
</HEADLINE>
<TEXT>


DÜN Kırgızistan başkenti Bişkek'ten TV ekranlarına yansıyan görüntüler, son olarak Kiev'deki, daha önce de Tiflis'teki manzaraları anımsattı Halk sokaklara dökülüyor, rejime karşı sloganlar atıyor, devlet başkanının istifasını istiyor, hükümet binalarını işgal ediyor... Öte yandan yöneticiler fazla direnemiyor, polis ve ordu müdahale etmekten çekiniyor... 
Evet, Bişkek'te dün olanlar, geçen aralıkta Ukrayna'daki "Turuncu Devrimi" Kasım 2003'te de Gürcistan'daki "Kadife Devrimi"ni gözlerin önünde canlandırdı. 
Kırgızistan'daki "devrim"e henüz bir sıfat bulunmadı ama rengi veya cinsi ne olursa olsun, bu halk hareketinin de, ötekilere benzer yanları var. Ancak bu benzerliklere karşılık, farklı olan özellikler de çok. Örneğin, Kırgızistan'da Gürcistan'da ve Ukrayna'da olduğu gibi protesto yürüyüşlerini başlatan önemli bir isim veya tek bir lider yok. Kırgızistan Cumhurbaşkanı Aksar Akayev aslında bir diktatör değil, liberal eğilimli bir bilim adamı... Ayrıca Kırgızistan'daki gösteriler ülkenin güney bölgesinde başladı, orada yayıldıktan sonra başkent Bişkek'e ulaştı... 

KIRGIZİSTAN'daki olayların diğerlerinden esas farkı, nedenleriyle ilgili. 
Ankara'daki Avrasya Stratejik Araştırmalar Merkezi ASAM 'ın Orta Asya uzmanlarından Gökçen Ekici'nin deyişiyle Kırgızistan'da Akayev karşıtı hareketin bu boyutlara ulaşmasında "halkın demokrasi talebinden önce, yaşanan ekonomik ve sosyal sıkıntıların büyük payı var." Bunda bu 5 milyon nüfuslu ülkede yoksulluğun, sosyo-ekonomik dengesizliklerin, yolsuzlukların güney-kuzey uçurumunun etkisi de büyüktür. 
Aslında Gökçen Ekici'nin de belirttiği gibi Kırgızistan'daki Orta Asya ülkeleri arasında nispeten en demokratik rejime sahip olanıdır. Kırgızistan'da muhalefet partilerinin yanı sıra son zamanlarda sayısı 400'ü bulan ve Soros'un "Açık Toplum" hareketince de desteklenen sivil toplum kuruluşları faaliyettedir... 
Kırgızistan'ın komşuları örneğin Türkmenistan, Özbekistan, Kazakistan arasında siyasal yapısı ve kültürü, bu kadar "ileri" olan yoktur. Ama bir bakıma değişimin faturası, 61 yaşındaki Akayev'e çıkmıştır 

KIRGIZİSTAN'da, Gürcistan'da Saakaşvili, Ukrayna'da Yuşçenko gibi bu hareketi yönlendiren tek, güçlü, karizmatik bir lider şimdiye kadar öne çıkmamıştır. Hareketin başarıya ulaması ve Akayev'in saf dışı edilmesi, böyle bir lidere ihtiyacı hissettirecektir. Aksi halde istikrarın sağlanması zorlaşacaktır... 
Bişkek'te durumun kaypaklığı nedeniyle şu anda olayların nasıl sonuçlanacağını tahmin etmek zor. Ankara'da olayları yakından izleyen bir Türk diplomatının belirttiği gibi, "temenni edilecek şey, değişim ve demokrasi rüzg rının bu ülkeye istikrarsızlık ve huzursuzluk getirmemesidir". 
Kırgızistan'ın siyasi, etnik, coğrafi ve ekonomik yapısı, sivil devrimlere sahne olan Gürcistan'ın veya Ukrayna'nınkinden farklı olmakla beraber, umarız Bişkek'te daha iyi bir geleceğe "yumuşak geçiş", Tiflis ve Kiev'deki gibi olur... 



</TEXT>
</DOC>
