<DOC>
<DOCNO> 320329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/soneko19.html </URL>
<DATE> 2005/03/03/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Mey İçki Güvenli kapağa biz de geçeceğiz 
</HEADLINE>
<TEXT>

     TEKEL'in alkollü içkiler bölümünü alan Mey İçki Sanayi ve Ticaret A.Ş'nin üst yöneticisi CEO Galip Yorgancıoğlu, rakıda güvenli kapağa kendilerinin de geçeceğini ancak, sahte rakı olayının güvenli kapakla çözülecek bir iş olmadığını söyledi. 
     İzmir Hilton Oteli'nde basın toplantısı düzenleyen Yorgancıoğlu, yaşanan olayların kanun ve mevzuattaki boşluklar, uygulama eksikleri ve son 2 yılda 4 kez artan vergilerin sonucu olduğunu ileri sürdü. 
     Bir ürünün raf fiyatının yüzde 70'inin vergi olması halinde kayıtdışı üretimle elde edilecek karın başka hiçbir üründen alınamayacağını ifade eden Yorgancıoğlu, mevcut vergi sisteminin sadece sahte rakı üreticilerinin yararına olduğunu öne sürdü. 
     Sahte rakının her zaman olduğunu ancak, özellikle son 2 yılda vergi artışlarıyla birlikte tehlikeli boyutlara ulaştığını kaydeden Yorgancıoğlu, Tütün, Tütün Mamulleri ve Alkollü İçkiler Piyasası Düzenleme Kurumu'nun TAPDK bu konuda ''elinden geleni yaptığına inandıklarını'' kaydetti. Bu kurumun da değiştirmeye çalıştığı kanunlar bulunduğunu kaydeden Yorgancıoğlu, ''Onlar da tam olarak istedikleri şeyleri yapamıyor olabilirler'' dedi. 
     
     ''SATIŞLARDA BİR ANORMALLİK YOK'' 
     Dünyada tüm büyük markaların taklit edildiğini söyleyen Yorgancıoğlu, şöyle konuştu 
     ''Güven artırıcı önlemler, hologramla kalmayacak. Bu konuda çalışmalar devam ediyor. Gelecek ay bir lansmanımız olacak. Ama bir tarih veremem. Tüm şişelerde değişiklik düşünülüyor. Türkiye'ye ilk güvenilir kapağı TEKEL getirdi. Şu anda Ankara viskisinde bu kullanılıyor. 
     Şişe, kapak, etiket gibi konularda ne tip önlem alırsanız alın, kontrol mekanizmasıyla ilgili, polisiye ve adli önlemler alınmazsa bu sorun çözülmez. Güvenli kapağa biz de geçeceğiz ancak, bu olay güvenli kapakla çözülecek şey değil. En güvenli kapağı yapsanız, bu sefer enjektörle dolduruyorlar. 
     50 milyon litrelik tüketim var. Bu 100 milyon şişe demektir. Bunların kapağını değiştirmek kapsamlı bir iş. Çok büyük bir şirket, gemi gibisiniz, manevra kabiliyeti yavaş oluyor. 
     Yeni Rakı, Türkiye'nin en büyük alkollü içki markasıdır. Tüm büyük markalar taklit edilir. Ben Yeni Rakı içmeye devam ediyorum. Dün ve önceki günkü satışlarda bir anormallik yok. Bu, zaman içinde kendini gösterecektir. Bu dönemde tüketicide bir tedirginlik olabilir. Orta vadede rakıya karşı soğukluk oluşacağını sanmıyorum. 
     Bu menfur olay sayesinde bilinçlenmenin arttığını görüyoruz. vatandaş, adli makamlar ve kanun koyucunun daha fazla duyarlılık göstereceğini umuyoruz.'' Yorgancıoğlu, güvenlik güçleriyle çok sıkı bir işbirliği içinde olduklarını kaydederek, yapılan baskınların çoğunun ihbarının kendilerinden gittiğini söyledi. 
     
     VERGİ ARTIŞLARI 
     Rakı, şarap ve biraya getirilen vergi artışlarının mantığını anlayamadığını ifade eden Yorgancıoğlu, bir gazetecinin ''İdeolojik bir yaklaşım olabilir mi '' sorusuna, ''Bilemiyorum, bunu siz takdir edin. Kendileri bazı demeçler veriyor'' diye cevap verdi. 
     Yorgancıoğlu, vergilerin tüm fizibilite hesaplarını ''alt üst ettiğini'', şirket hissedarlarının bu durumdan ''endişelendiğini'' söyledi. 
     Sektördeki rekabetin, 1998 yılından sonra tarihsel düşüşe geçen rakı tüketimini artırma anlamında fayda getireceğini ifade eden Yorgancıoglu, ''Kola pazarı örneğindeki gibi rekabet olan yerde pazar büyür. Rakıdaki düşüşün 2005 yılında durabileceğini düşünüyorum. 1 milyar dolar olan ciromuzu bu yıl 1 milyar 150 milyon dolara çıkarmayı hedefliyoruz. Ancak bu artışta vergi artışlarının önemli payı olacak'' dedi. 
     Yorgancıoğlu, rakıyı dünya markası haline getirmek için yaptıkları operasyon çerçevesinde AB pazarında satış ve dağıtım sorununu hallettiklerini, tanıtım çalışmalarına başladıklarını söyledi. Almanya'da Türkler ve Almanlar için iki ayrı tanıtım stratejisi uygulayacaklarını ifade eden Yorgancıoğlu, Almanların alışveriş ettiği büyük marketlerde yerlerini aldıklarını, buradan ciddi bir beklentileri olduğunu kaydetti. 
     Yorgancıoğlu, dünyanın çeşitli ülkelerinden talepler geldiğini belirterek, savaşın sürdüğü Irak'a her ay bir konteynır rakı gönderdiklerini ve ihracatı bu yıl 1.5 milyon litreden 3 milyon litreye çıkarma hedefi koyduklarını dile getirdi. 
     
     SİGARA BÖLÜMÜ 
     Yorgancıoğlu, TEKEL'in sigara bölümünün özeleştirilmesiyle ilgili bir soruyu da şöyle yanıtladı 
     ''Sigara, içkiden de büyük bir iş. Distribütörlerimizin cirosu 4 ise bunun 3'ü sigaradan geliyor. Çok büyük markalar var. 
     Biz bu konuda şartname almış bir firmayız ancak, sigaradaki vergilerin artışı bizi caydırdı. Önümüzü göremiyoruz. En son sigaraya gelen vergi artışı hissedarlarımızı bu konudan caydırdı. Bizimle birlikte girmek isteyen firmalar vardı. Hissedarlarımızla bu konuyu değerlendirmedik. Ancak çok sıcak bakmıyoruz.'' 
     
</TEXT>
</DOC>
