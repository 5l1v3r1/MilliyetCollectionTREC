<DOC>
<DOCNO> 327312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sondun28.html </URL>
<DATE> 2005/03/26/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
ABD'de 275 bin savaş gazisi sokakta yaşıyor... 
</HEADLINE>
<TEXT>

     ABD'nin çeşitli ülkelerdeki savaşlarında görev almış 275 bin savaş gazisinin evsiz olduğu ve soğuk kış gecelerini bile sokakta geçirmek zorunda kaldığı bildirildi. 
     Amerikan CBS televizyonunda yer alan bir haberde, ABD'nin çıkarları için savaşan, ancak birer ''kahraman'' olarak döndükleri ülkelerinde hayatlarını sokakta geçirmek zorunda kalan savaş gazilerinin dramına yer verildi. 
     ABD ordusunun Bağdat'a ilk giren 3. Piyade Bölüğü'nde görevli olan, ancak Irak'tan döndükten sonra kendisini sokakta bulan 25 yaşındaki Herold Noel adlı askerin yaşamından örnekler vererek kışı sokakta geçiren savaş gazilerine geniş yer ayıran CBS, Noel'in giysileri ve savaş madalyalarının çalınmasından sonra sığındığı evsiz barınağını terk ederek şimdi cipinin arkasında yaşadığını kaydetti. 
     ABD Savaş Gazileri Dairesi'nden Peter Dougherty ise televizyona yaptığı açıklamada, Vietnam Savaşı'ndan sonraki gelişmelerden ders alınmadığını belirterek, sokakta yaşamaya mecbur kalan savaş gazilerinin çoğunun, travma sonrası bozukluk başta olmak üzere zihinsel sorunları bulunduğunu ya da madde bağımlısı olduklarını söyledi. 
     
</TEXT>
</DOC>
