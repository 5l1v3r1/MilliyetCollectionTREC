<DOC>
<DOCNO> 339480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun17.html </URL>
<DATE> 2005/05/04/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Abbas İsrail ile yapılacak barış anlaşmasını halk oyuna sunacağız 
</HEADLINE>
<TEXT>

     Filistin Devlet Başkanı Mahmud Abbas, İsrail tarafıyla yapılan görüşmeler sonunda barışa yönelik bir nihai anlaşmanın, Filistin sınırları içinde ve dışında, mutlaka referanduma sunulacağını bildirdi. 
     Ramallah’ta, Filistinli akademisyenler ve sivil toplum kuruluşlarının yöneticilerini kabul eden Abbas, İsrail’in, yerleşimlerin genişletilmesine yönelik çalışmalarının, Filistin yönetimine geri adım attırmayacağını vurgulayarak, "1967 Haziran Anlaşması’ndaki sınırlardan hiçbir şekilde geriye çekilmeyeceklerini" kaydetti. 
     "Yerleşimleri ve buraya konulan her taşı" yasa dışı olarak nitelendiren Filistin lideri, Doğu Kudüs’ün de işgal altında olduğunu belirtti. 
     Abbas, İsrail Başbakanı Ariel Şaron’u da Şarm El Şeyh’teki anlaşmanın yükümlülüklerini tam olarak yerine getirmemekle suçladı. 
     Abbas, İsrail’in Eriha ve Tulkarim’den çekildiğini, ancak buralardaki tüm askeri kontrol noktalarından ayrılmadığını ifade etti. Abbas, ayrıca sınır dışı edilen Filistinlilerden sadece 20’sinin bölgeye döndüğünü kaydetti. 
     Buna karşılık, Filistin yönetiminin, diğer grup ve İslami hareketlerin Kahire’de varılan sükunet anlaşmasına uyduklarını ifade eden Abbas, Filistin yönetiminin, silahların yarattığı kaosu önlemeyi amaçladığını, sokaklarda ve kamu yerlerinde silaha izin verilmediğini belirtti. 
     
</TEXT>
</DOC>
