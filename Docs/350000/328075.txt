<DOC>
<DOCNO> 328075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun21.html </URL>
<DATE> 2005/03/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ermenistan, El Kaide'ye silah mı sattı 
</HEADLINE>
<TEXT>

     ABD'de yayımlanan Washington Times gazetesi, Yukarı Karabağ sorununun kalıcı çözümü için bölgeye ilk etapta NATO barış güçlerinin girmesini önererek, Ermenilerin işgal ettiği topraklardan çekilmesi ve Azerbaycan'ın bölge üzerindeki tam egemenliğini yeniden kazanması gerektiğini yazdı. 
     Gazetenin dünkü sayısında S. Rob Sobhani imzasıyla çıkan yazıda, ''kontrolsüz bırakılan Ermeni-Azeri çatışmasının ABD'nin iç güvenliğine yakın tehlike oluşturduğu'', bazı Ermenilerin, ülkelerini bir ''kötülük deposuna'' çevirdiği ve ellerindeki Sovyet füzelerini El Kaide terör örgütü üyelerine sattıkları iddia edildi. 
     Basın Yayın ve Enformasyon Genel Müdürlüğü'nün internet sitesinde çevirisi yayımlanan yazıda şöyle denildi 
     ''Sovyet yapımı el bombaları, omuzdan atılan füzeler ve diğer Rus askeri silahlarını ABD'ye kaçırmayı planlayan 18 kişinin tutuklanması, eski Sovyetler Birliği'nde çözülmeyen ihtilafları ülkemizin güvenliğiyle bağlayan, rahatsız edici bir ulusal güvenlik sorunudur. 
     Çeşitli haberlere göre, bu tehlikeli plana katılan Gürcüler ve Ermeniler, yani sürekli etnik ve bölgesel ihtilaflara sahip iki eski Sovyet cumhuriyeti vatandaşlarıdır. Gürcistan, toprak bütünlüğünü Abhazya ve Osetya'daki Rusya yanlısı ayrılıkçılardan korumak için bir ihtilafa karıştırıldı.'' Ermenistan, Yukarı Karabağ konusuyla ilgili olarak komşusu Azerbaycan ile 15 yıldır çatışma içinde olduğuna işaret edilen yazıda, dağılan Sovyetler Birliği'nin eski lideri Josef Stalin'in ''gücünü sağlamlaştırmak için etnik kartı oynadığı'', Yukarı Karabağ bölgesi üzerinde Azerbaycan ve Ermenistan arasında uzayan savaşın ''bu etnik hilenin trajik bir sonucu'' olduğu kaydedildi. 
     Yukarı Karabağ Ermenilerinin 1988'de ''bağımsızlıklarını ve Ermenistan ile birleştiklerini'' ilan ettiklerine, 1991'de de Ermenistan'ın Rusya'dan destek alarak tam bir askeri harekat başlattığına dikkat çekilen yazıda, savaşın sonucunda Ermenistan'ın Azerbaycan topraklarının yüzde 20'sini işgal ettiği ve yaklaşık bir milyon Azerinin mülteci statüsüne düştüğü hatırlatılarak şöyle denildi 
     ''Rusya'nın arabuluculuğunda yapılan 1994 yılındaki ateşkese rağmen, Moskova 1994-1997 yılları arasında yasadışı silahlarındaki 1 milyar doları tarihi müttefiki Ermenistan'a transfer etti. Ermenistan hükümetinin Amerikalı yasa uygulayıcılarıyla işbirliği yapmasına rağmen, şimdi görünen o ki, bazı Ermeniler ülkelerini bir 'kötülük deposuna' çeviriyor ve bu Sovyet füzeleriyle diğer teçhizatı ABD'ye karşı kullanması için El Kaide teröristlerine satıyor.'' FBI'ın, Amerikan havayollarına karşı önemli bir tehdit oluşturan omuzdan atılan füzeler hakkında ciddi endişe taşıdığı kaydedildi. 
     
     ABD KONGRESİ ERMENİSTAN'I TUTTU 

     ABD Kongresi'nin Ermenistan'ın tarafını tuttuğu ve Azerbaycan'ın gözden düştüğü savunulan yazıda, buna örnek olarak 1992 ve 1993 yıllarında Ermenistan'ın Washington'dan 1,336 milyar dolar, Azerbaycan'ın ise sadece 335 milyon dolar yardım alması gösterildi. 
     ABD Kongresi'nin haksız davranışına rağmen Azerbaycan'ın ABD'nin değişmez müttefiki olarak kaldığı hatırlatılan yazıda, 11 Eylül'de Azerbaycan'ın ABD'ye hızlı ve koşulsuz destek önerdiği, bugün de Amerikan kuvvetleriyle Kosova, Afganistan ve Irak'ta yan yana çalıştığı, ayrıca Hazar denizi petrolleri konusunda ABD'nin yanında yer aldığı kaydedildi. 
     
     SORUNUN ÇÖZÜMÜ 

     Ulusal güvenlik nedeniyle ABD Başkanı George Bush için Azeri-Ermeni çatışmasının çözümünün önemli olması gerektiğine dikkat çekilen yazıda, ''Bunu göz önünde tutarak Bush yönetimi, Karabağ ihtilafının adil ve dengeli bir biçimde hızla çözümü için daha sağlam bir yaklaşım edinmelidir. Azerbaycan ve Ermenistan cumhurbaşkanları, ihtilaflarının barışçıl bir yolla çözümü için güçlü desteklerini ifade ettiler. Washington, bu iyi niyeti kaçırmamalıdır'' ifadesi kullanıldı. 
     Sorunun çözümü için Bush'un evsahipliğinde zirve yapılması önerilen yazıda şöyle denildi 
     ''Beyaz Saray'da gerçekleştirilen bir zirve, Amerikan güvenliğini doğrudan tehdit eden bu sorunlu bölgesel ihtilafın sona ermesi yönünde bir katalizör görevi görebilir. Kapsamlı bir çözüm taslağı konusunda uluslararası bir uzlaşma var. Ermeniler, işgal edilen bütün topraklardan çekilmelidir. Azerbaycan, Yukarı Karabağ üzerindeki tam egemenliğini yeniden kazanmalıdır. Ermenilerin Yukarı Karabağ topraklarında barış içinde yaşama hakları güvenceye ve garantiye alınmalıdır, tıpkı Azerbaycanlıların istedikleri takdirde eski memleketlerine dönme hakları gibi. NATO barış güçlerinin ihtilaf bölgesine girmesi, kalıcı bir çözüme yönelik ilk adım olur ve böylece Amerika'ya zarar verme amacındaki suç unsurlarının bölgeyi kendi çıkarları için kullanmaları engellenmiş olur.'' Afganistan Usame Bin Ladin gibi suçlular için ''kötülük deposu'' haline geldiğinde, Amerikalıların 11 Eylül'de ağır bedel ödediği hatırlatılan yazının sonunda, ''Dünyadaki başka bir bölgenin suç unsurlarının kurbanı olmasına izin veremeyiz. Birleşik Devletler, çok geç olmadan şimdi harekete geçmek zorundadır'' ifadesi kullanıldı. 
     
</TEXT>
</DOC>
