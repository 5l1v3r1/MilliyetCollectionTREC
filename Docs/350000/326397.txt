<DOC>
<DOCNO> 326397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur32.html </URL>
<DATE> 2005/03/23/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Sivas'ta çete operasyonu .. Biri polis 21 kişi gözaltında... 
</HEADLINE>
<TEXT>

     Sivas'ta düzenlenen operasyonda, aralarında küçük yaştaki kız çocuğuna tecavüz etmek suçunun da yer aldığı, yaklaşık 100 ayrı suça karıştıkları iddia edilen 1'i polis, 21 kişinin gözaltına alındığı bildirildi. 
     Sivas Emniyet Müdürlüğü'nden yapılan açıklamaya göre, Kaçakçılık ve Organize Suçlar Şube Müdürlüğü ekiplerince yapılan istihbarat çalışmaları sonucunda, Fazlı E'nin Sivas'ta faaliyet gösteren bir çetenin elebaşı olduğu ve adamlarıyla birlikte çeşitli suçlara karıştığı tespit edildi. 
     Bunun üzerine harekete geçen polis ekipleri, şehrin değişik bölgelerinde operasyon düzenledi. Operasyonlarda, Fazlı E. ve kardeşi Tuncay E. ile çeteye üye oldukları öne sürülen 19 kişi yakalandı. 
     Yetkililer, yakalananlardan bir kişinin daha önce polislikten ihraç edildiğinin, birinin de halen Sivas Emniyet Müdürlüğü'nde polis memuru olarak görev yaptığının belirlendiğini belirttiler. 
     Yakalanan 21 kişiyle birlikte yüklü miktarda Türk Lirası ve döviz cinsinden para karşılığında 18 adet çek ve senet, değişik çap ve markalarda 3 adet tabanca, 5 adet kurusıkı tabanca, 1 adet kırma tüfek ve silahlara ait çok sayıda mühimmat, değişik ebatlarda bıçak, 1 adet polis kimlik kartı, 2 adet emniyet müdürlüğüne ait daimi giriş kartı ele geçirildiği bildirildi. 
     
     LİSE ÖĞRENCİSİNE TECAVÜZ 
     Yetkililer yakalanan bu kişilerin, aralarında silahlı çıkar amaçlı suç örgütü kurmak, yönetmek, üye olmak, örgüt adına faaliyette bulunmak, lise öğrencisi küçük yaştaki bir kızın ırzına geçmek, bazı evli kadınları zorla cinsel ilişkiye zorlamak, tecavüz etmek, fuhuş yapmak, yaptırmak ve adam öldürmeye tam teşebbüs suçlarının da bulunduğu yaklaşık 100 ayrı suça karıştıklarını kaydettiler. 
     Öte yandan, bu örgüt nedeniyle mağdur olan vatandaşların müşteki sıfatıyla müracaatlarının devam ettiği, soruşturmanın kapsamlı olarak sürdürüldüğü bildirildi. 
     
</TEXT>
</DOC>
