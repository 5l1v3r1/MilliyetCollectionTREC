<DOC>
<DOCNO> 344573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonsiy05.html </URL>
<DATE> 2005/05/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Diyanet'ten yurt dışın din görevlilerine Ermeni dersi... 
</HEADLINE>
<TEXT>

     Diyanet, Avrupa’ya göndereceği din görevlilerini, "soykırım" iddialarına odaklanan Ermeni sorunu konusunda da eğitiyor. 
     Diyanet İşleri Başkan Yardımcısı Mehmet Görmez, yurt dışında görevlendirilecek ateşe ve müşavirlere gidecekleri bölgeyi daha iyi tanımaları amacıyla Bölge Bilgisi dersi verdiklerini bildirdi. 
     
     "İSLAM FOBİSİ" DE ANLATILIYOR 
     Görmez, din hizmeti için Avrupa’nın çeşitli kentlerine gidecek ateşe ve müşavirlere "İslam ve İnsan Hakları Öğretisi", "Aktüel Hristiyanlık ve Kurumları", "AB’ye Uyum Sürecinde AB Müktesebatı", "AB’ye Entegrasyon Çalışmaları", "Batı’nın İslam İmajı ve İslam Fobisi", "Dini Rehberlik ve Yaygın Din Eğitimi", "Araştırma Teknikleri ve Bilgi Teknolojisi", "Genel Davarış ve Nezaket Kuralları", "Müzakere İlişkileri" gibi derslerin de anlatıldığını kaydetti. 
     
     "DİN GÖREVLİLERİMİZ KİLİSE VE ÜNİVERSİTELERE ÇAĞRILIYOR" 
     11 Eylül sonrasında İslam konusuna Batılılar’ın daha 
     fazla ilgi duyduğunu, bu nedenle geçmişte sadece Türk ve Müslüman yurttaşlarla iletişim kuran yurt dışındaki din görevlilerinin artık üniversitelere ve kiliselere çağrıldığına işaret eden Görmez, bu nedenle görevlilere Ermeni Dosyası konusunda da bilgi verildiğini bildirdi. Dosya içinde "Ermeniler’e yönelik bir soykırımın olmadığı, herhangi bir soykırımın söz konusu olması için devlet politikası gerektiği, ancak Osmanlı’da sistemli bir durumun bulunmadığı" görüşüne yer veriliyor. Görmez öte yandan görevlilere verilecek dersler arasında "Dünya Terörü ve Şiddet, Ortadoğu ve Ege Sorunu, Milliyetçilik, Küreselleşme, Azınlıklar Kavramı, Türkiye’de Azınlıklar Sorunu, Medya İle İlişkiler"in de bulunduğunu söyledi. Üniversitelerden öğretim üyeleri ve emekli büyükelçilerin ders verdiği eğitimlere, önümüzdeki günlerde Fransa’nın Ankara Büyükelçesi de katılarak ülkesindeki dini durumu yaklaşık 25 din görevlisine anlatacak. Görevliler 15 Haziran’a kadar çalışacakları ülkeye gidecek ve 1 Ağustos’ta resmi olarak görevlerine başlayacaklar. 

ANKA 
     
</TEXT>
</DOC>
