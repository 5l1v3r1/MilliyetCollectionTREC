<DOC>
<DOCNO> 339605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonspo16.html </URL>
<DATE> 2005/05/04/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Atalay Şampiyonlar Ligi finali Türkiye için bir fırsattır... 
</HEADLINE>
<TEXT>

     Gençlik ve Spor Genel Müdürü Mehmet Atalay, Avrupa Şampiyonlar Ligi finalinin İstanbul’da yapılacak olmasının Türkiye için tarihi bir fırsat olduğunu vurgulayarak, "Türkiye, bu tarihi fırsatı, yarın daha büyük organizasyonları alabilmek için en iyi şekilde değerlendirmelidir" dedi. 
     Işık Sigorta tarafından Kalyon Oteli’nde düzenlenen "Ayın Altın Adamı" yarışmasına konuk olarak katılan Mehmet Atalay, jüri üyelerinin sorularını yanıtladı. 
     Atalay, şöyle konuştu 
     "Bu final, olimpiyatlara aday İstanbul’da yapılacak. Herkes büyük bir gayret sarfediyor. Örneğin devlet, bu maç için yurt dışından geleceklerden vize sormayacak. Bu, daha önce uygulanmayan bir şey. 
     Gümrükler de uyarıldı. Sadece Şampiyonlar Ligi’ni en iyi şekilde organize edelim, UEFA ve FIFA memnun olsun, daha büyük organizasyonlar alabilelim diye yapılacak." 
     
     "BU BİR SEFERBERLİKTİR" 

     Fenerbahçe ile Galatasaray arasında 11 Mayıs’ta yapılacak Türkiye Kupası finaline de değinen Atalay, bu maçın, Şampiyonlar Ligi finali öncesi prova olacağını vurgulayarak, şöyle devam etti 
     "Korkulan olmayacak ve çok güzel şekilde sonuçlanacağını düşünüyorum. Bu bir seferberliktir. Kimsenin yanlış yapmaya hakkı yok. 
     İki kulübün de milletin hayallerini boşa çıkartmaya hakkı yok. Yoksa Paris’deki Stade de France yedek bekletiliyor. Ama buna fırsat vermeyeceğiz. Dünyanın gözü üzerimizde olacak." 
     
     BELEDİYENİN YETKİSİ 

     Atalay, daha önceki belediyenin yükümlülüklerini yerine getirmediği için şu an Atatürk Olimpiyat Stadı için gerekli ulaşım ve çevre düzenlemelerinin geciktiğiyle ilgili eleştirilere ise şu yanıtı verdi 
     "O denemde ben de belediyede idim. Durumu yakından biliyorum. 
     Devamlı hükümetlerin değiştiği bir ortamda belediye yükümlülük altına sokuluyor, ancak yetki verilmiyordu. Şimdi Başbakan Recep Tayyip Erdoğan’ın da desteğiyle belediyemiz hiçbir problem olmadan çalışıyor." 
     
     "KULÜPLER STATLARA SAHİP OLABİLECEK" 

     Kulüplerin, maç yaptıkları statların sahipleri olabilmesi için çalışmalar yapıldığını, bununla ilgili kanunun da çıktığını anlatan Mehmet Atalay, şöyle konuştu 
     "Kulüplerin yapacağı yatırımları göz önüne alarak, modernize çalışmalarını ve UEFA kriterlerine uymalarını sağlayarak statları ücretsiz ya da sembolik ücretle üzerlerine devredeceğiz." Öte yandan, toplantıya katılan İstanbul Büyükşehir Belediyesi Genel Sekreteri Ramazan Evren, Atatürk Olimpiyat Stadı’ndaki hazırlıklar hakkında bilgi verirken, çalışmalarla ilgili barkovizyon gösterisi yapıldı. 

     
</TEXT>
</DOC>
