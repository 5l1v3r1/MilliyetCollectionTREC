<DOC>
<DOCNO> 316548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sontur44.html </URL>
<DATE> 2005/02/18/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Bir trafik kazası kentte yaşamı felç etti 
</HEADLINE>
<TEXT>

     Bilecik'te bir kamyonun yüksek gerilim hattı direğine çarpması, kentte yaşamı da olumsuz etkiledi. 
     AA muhabirinin aldığı bilgiye göre, Engin Otaç yönetimindeki 42 NZ 392 plakalı tarım ilacı yüklü kamyon, Bilecik-Eskişehir-Sakarya Karayolu'nun geçtiği İstasyon Mahallesi'nde yüksek gerilim hattı direğine çarparak devrildi. 
     Kazada yaralanan sürücü Engin Otaç, Devlet Hastanesi'ne kaldırılırdı. Devrilen kamyonda bulunan tarım ilaçlarının yola dökülmesi sonucu, karayolu ulaşıma kapandı. 
     Yüksek gerilim hattının zarar görmesi nedeniyle Soğuksu Mahallesi ile merkeze bağlı Küplü, Başköy ve Bekdemir köylerine akşam saatlerine kadar elektrik verilemeyeceği bildirildi. 
     Kentin su ihtiyacını gideren su pompalama merkezinin de elektriği kesilince, su pompalanamadığı öğrenildi. 
     TEDAŞ görevlileri, enerji nakil hattındaki sorunu gidermek için çalışmalarını sürdürürken, karayolu, kazadan yaklaşık 1 saat sonra ulaşıma açıldı. 
     
</TEXT>
</DOC>
