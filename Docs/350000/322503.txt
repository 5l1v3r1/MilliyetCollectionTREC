<DOC>
<DOCNO> 322503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/soneko04.html </URL>
<DATE> 2005/03/10/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Dolar euro karşısında eriyor 
</HEADLINE>
<TEXT>

     Uluslararası döviz piyasasında ABD Doları, artan dış açık endişeleri ile euro karşısında son iki ayın en düşük seviyesine geriledi. 
     ABD'de yarın açıklanacak ocak ayı dış ticaret verileriyle ilgili tedirginlik, yatırımcıların dolar satışlarını hızlandırmalarında etkili oluyor. 
     Aralık ayında 56.40 milyar dolar açık veren ABD dış ticaretinin ocak ayında daha büyük bir açık vermesinden korkuluyor. 
     
     Yükselişte AMB etkili oldu 
     Analistler, euronun dolar karşısındaki yükselişinde Avrupa Merkez Bankası'nın AMB faiz artırımı ihtimalinin güçlenmesinin de etkili olduğunu belirtiyorlar. 
     AMB Başkanı Jean-Claude Trichet, enflasyon baskısı ortaya çıktığında bankanın faiz artırımı yoluyla önlem alacağı yönünde bir açıklama yapmıştı. 
     Avrupa döviz piyasalarında gün içinde bir ara 1.3382'ye çıkan euro dolar paritesi, 4 ocaktan bu yana en yüksek seviyesine ulaşmış oldu. Parite, 2004 yılı sonunda piyasaların genelde kapalı olduğu Noel tatili sırasındaki sınırlı işlemlerle 1.3667'ye kadar yükselmişti. 
     
     Emtia fiyatları da yükseliyor 
     Japon Yeni karşısında da son iki haftanın en düşük seviyesine inerek 104.00 yen seviyesinin altında gezinen doların güçsüzlüğü, petrol yanında diğer emtia borsalarında da rekor yükselişler yaşanmasını kolaylaştırıyor. 
     Uluslararası emtia borsalarında özellikle Çin'den kaynaklanan talep artışıyla yıl başından bu yana yüzde 14 civarında yükselen bakırın tonu, 3 bin 267 dolar ile salı günü belirlediği tarihi rekorunun 30 dolar altında işlem görüyor. 
     Diğer önemli metallerden alüminyumun da uluslararası borsalarda son 10 yılın en yüksek fiyatı olan bin 991 dolarda bulunduğunu belirten analistler, dolardaki gerilemenin sürmesi halinde yeni rekorlar görülebileceğinin altını çiziyor. 
     
</TEXT>
</DOC>
