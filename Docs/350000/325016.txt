<DOC>
<DOCNO> 325016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/yazar/uras.html </URL>
<DATE> 2005/03/19/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Uzay neşteri cyberknife Türkiye'de 
</HEADLINE>
<TEXT>


Uzay neşteri cyberknife denilen aletten dünyada sadece 70 hastanede varmış. Bir alet 5 milyon dolarmış. Bu aletten birini de Türkiye'ye getirmişler. Görmeye gittim. "Uzay neşteri" kanser hastalarında tümörleri ve hastalıklı alanları hedefleyerek yüksek radyasyonla temizliyormuş. Tümör çevresindeki normal dokuların radyasyonla karşılaşmasını en aza indiren radyo cerrahinin en gelişmiş aletiymiş. 
Özellikle beyin tümörlerinde, tedavi imkanı bulunmayan beyin sapı ve omurilik tümörlerinde, felç olasılığını en aza indiren, ameliyat şansını kaybetmiş hastaların da tedavisine destek veren bir aletmiş. 
Bu konular hassas konular. Ben hekim değilim. Verilen bilgileri ve okuduklarımı aktarıyorum. Bu arada uyarayım. "Uzay neşteri" önemli bir alet. Tedavi ediyor ama "mucize" yaratmıyor. İçi dolu organlarda etkili olabiliyor. Örneğin prostatta etkili ama bağırsakta etkisi yok. 
Uzay neşterinin bulunduğu salona girdim. Alet, uzay aracı gibi. Yatağa yatınca, robotlar hastalıklı noktaya kilitleniyor. Hasta ve organları hareket etse de robotlar hedef alınan noktadan sapmadan ışınlama yapıyor. Tedavi sırasında gerçek zamanlı görüntüyle ışınlama izleniyor. 

90 milyon dolarlık hastane 
Uzay neşterini bir ay önce açılan Anadolu Sağlık Merkezi ASM Hastanesi'nde gördüm. Bu hastane, Efes ve Anadolu Grubu'nun kurucuları Kamil Yazıcı ile İzzet Özilhan'ın kurdukları "Anadolu Vakfı"nın bir eseri. Anadolu Vakfı tarafından bugüne kadar 40'ı aşkın okul, yurt, sağlık ocağı, spor kompleksi yapılmış. Anadolu Sağlık Merkezi ASM projesi 200 milyon dolarlık bir proje. 
İstanbul Gebze'de 200 dönümlük arazi üzerinde yaptırılan 45 bin metrekare kapalı alana sahip 209 yataklı tanı ve tedavi bölümü hizmete girmiş. Yakında sağlıklı yaşam ve rehabilitasyon, bakım evi, son dönem evi, yüksek hemşirelik okulu, hastane oteli de devreye girecek. 
Projenin hastane bölümünde, 45 milyon doları binalara, 45 milyon dolara alet edevata, 90 milyon dolar harcanmış. 
Merkez, ABD'de son 14 yıldır üst üste en iyi hastane seçilen John Hopkins ile işbirliği içinde faaliyet gösteriyor. Şimdilik 85 tam gün, 15 yarım gün faaliyet gösteren hekimi, 90 hemşiresi var. Proje tamamlandığında 500 hekim çalışacak. 
Merkezin Genel Direktörü Dr. Murat Dayanıklı, sadece İstanbul'daki değil, Türkiye'nin her yanında hastalara hizmet vermeyi ve de Avrupa'nın en önemli sağlık merkezi olmayı hedeflediklerini söylüyor. 

Vakıflar k r amacı güdemez 
Projeleri John Hopkins'in teknik desteğiyle hazırlanan hastane binası, odaları, tanı ve tedavi merkezleriyle pırıl pırıl bir müessese olmuş. Odalarda her hasta, yatağından denizi görebiliyor. Ben sadece uzay neşterini anlattım. Tanı ve tedavide kullanılan aletlerin en iyileri satın alınmış. Bütün bunlar vakıf sayesinde oluyor. Allah bu tür vakıfları kuranlardan, bu tür vakıflara para akıtanlardan, bu paralarla böyle eserler yaratan ve işletenlerden razı olsun. 
Allah kimseyi doktora ve hastanelere muhtaç etmesin ama, doktorları ve de bu tür hastaneleri de eksik etmesin. 
Anadolu Sağlık Merkezi, kar amacı gütmeyen, açtığı vakıf kaynaklarından kapatılan bir müessese olduğundan yazdıklarım reklam faslına girmez. Tanı ve tedavi fiyatları benzer hastaneler çizgisinde. Hastaların yüzde 10'una ücretsiz bakacaklar. SSK, Bağ - Kur ve Emekli Sandığı ile anlaşma yapacaklarını, özel sağlık sandıkları ve sigortalarla anlaşma yaptıklarını söylüyorlar. Ben check - up yaptırtmak için fiyat sordum. Kırk yaş üstü erkekler 750 YTL ödüyormuş. ASM'nin internet adresi www.anadolusaglik.org şeklinde . 



</TEXT>
</DOC>
