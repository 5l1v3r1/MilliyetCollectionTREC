<DOC>
<DOCNO> 325063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonsiy03.html </URL>
<DATE> 2005/03/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
CHP'den ''hortum raporu''... 
</HEADLINE>
<TEXT>

     CHP, batık bankaların kamuya olan yükü ve bu konuda yanıt bekleyen sorular, çelişki ve belirsizlikleri ortaya koyan bir rapor hazırladı. Batan bankaların TMSF'ye devredilmesinde, özellikle "dış yükümlülüklerin dayattığı başka zorunluluklar" olduğunu savunan CHP, batık bankalar için TBMM Araştırma Komisyonu kurulmasını istedi. 
     CHP Genel Sekreter Yardımcısı Oğuz Oyan'ın başkanlığında faaliyetlerini sürdüren ve MYK dışındaki üyelerden de destek alan Banka Kara Deliği Araştırma Komisyonu, "banka hortumlanması" olarak tanımlanan bankaların içinin boşaltılması olayları üzerindeki incelemesini tamamlayarak, tespitlerini rapor haline getirdi. Yarın düzenlenecek bir toplantıyla kamuoyuna açıklanacak rapor, sektörün önemli temsilcileriyle görüşülerek oluşturuldu. 
     Komisyon üyeleri TMSF, Bankalar Birliği'nin üst düzey yöneticileri başta olmak üzere BDDK yetkililerinden batık banka genel müdürlerine, banka avukatlarından, batık banka sahiplerine kadar bir dizi görüşme gerçekleştirdi, bu görüşmeler kayda alındı. 
     
     RAPORUN AÇIKLANMASI GECİKTİ 

     CHP'nin olağanüstü kurultayı, TMSF'nin bazı bankaların hakim ortaklarıyla yoğunlaşan görüşme ve sözleşme trafiğiyle TMSF'nin Hazine'ye olan borçlarının tahkiminin yaklaştığına ilişkin işaretler, raporun daha önceki bir tarih için planlanan açıklanma sürecinin gecikmesine neden oldu. 
     Ekleriyle birlikte yaklaşık 40 sayfayı bulan raporda, bankaların nasıl battığı, batan bankaların neden tasfiye edilmeyerek TMSF'ye devredildiği, bankalarda oluşan zarar, siyasal açıdan yanlış uygulamalar ve İmar Bankası'nda yaşanan olaylar geniş olarak değerlendirilerek çeşitli iddialar gündeme getirildi. 
     
     YANIT BEKLEYEN SORULAR VE ÖNERİLER 

     Raporda, hükümetin ve TMSF'nin batık paraları tahsil etme konusunda tüm olası ve araçları kullanma iradesinde olup olmadığı konsunda açıklanmayan boşluklar tespit edildiği öğrenildi. 
     Batan bankaların TMSF'ye devredilmesi seçeneğinin seçilmesinde, mevduat dışında özellikle dış yükümlülüklerin dayattığı başka zorunlulukların olduğu öngörüsünün yapıldığı raporda, zora düşen bankaların yurt dışındaki kişi ve kuruluşlara olan yükümlülükleri, fon garantisinde değilken bunların garanti kapsamına alınması örnek olarak verildi. 
     Raporda, bu adımın atılmasında IMF'nin ve onunla bağlantılı uluslar arası finans kuruluşlarının doğrudan müdahalelerinin etkili olduğuna dikkat çekildi. 
     
     "ARAŞTIRMA KOMİSYONU KURULSUN" 

     Raporda ayrıca, TBMM'de Araştırma Komisyonu kurulması çağrısı yapıldı. Böylece, konunun iktidar ve muhalefet partileri gruplarının ve milletvekillerinin ortak bir kaygısına dönüştürülmeye çalışılacağını vurgulayan CHP komisyonu, daveti kendilerinin, gereğini ise oylarıyla önergeyi destekleyecek iktidar milletvekillerinin yapacağını vurguladı. 

     
</TEXT>
</DOC>
