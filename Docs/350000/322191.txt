<DOC>
<DOCNO> 322191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko44.html </URL>
<DATE> 2005/03/09/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
UniCredito Önceliğimiz Yapı Kredi Bankası... 
</HEADLINE>
<TEXT>

     İtalyan bankacılık devi UniCredito, Alman HypoVereinsbank'ın HVB satın alınacağı söylentilerini yalanlarken ''önceliğimiz Yapı Kredi Bankası'' dedi. 
     UniCredito'nun üst yöneticisi CEO Alessandro Profumo, gazetecilerin Alman bankacılık grubu HVB'yi satın almayı düşünüp düşünmediklerini sorması üzerine ''Şu anda gündemimizde böyle bir konu yok'' dedi. 
     Orta Avrupa'da büyümek istediklerini anlatan Profumo, ''Ayrıca Türk bankası Yapı Kredi'yi satın almak için görüşmelerimizi sürdürüyoruz. Şu andaki gündemimizi bu oluşturuyor'' şeklinde konuştu. 
     Koç Holding ile İtalyan UniCredito'nun yüzde 50'şer pay sahibi olduğu Koç Finansal Hizmetler, Yapı Kredi Bankası'nın yüzde 57.4'lük hissesini 1 milyar 176 milyon avroya satın almak için Ocak ayı sonunda ön anlaşma imzalamıştı. 
     Bankanın Koç Finansal Hizmetler'e nihai devir bedeli, yapılacak kapsamlı incelemenin tamamlanmasıyla belirlenecek. 
     
</TEXT>
</DOC>
