<DOC>
<DOCNO> 325483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun18.html </URL>
<DATE> 2005/03/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Muhafazakar lider, çingenelere hapis cezası isteyince... 
</HEADLINE>
<TEXT>

     İngiltere'de ana muhalefetteki Muhafazakar partinin lideri Michael Howard'ın izinsiz olarak ve yanlış yere yerleşen çingenelere hapis cezası öngörmesi tartışmalara yol açtı. 
     İngiliz halkının kasaba ve köylerinin çevresine yerleşen çingenelere karşı duydukları tepkiyi ''oya çevirmek isteyen'' Howard'a en büyük tepki, ilk sayfasını tümüyle bu konuya ayıran Independent gazetesinden geldi. 
     Gazete, çingenelerin İngiltere'de en istenmeyen kesim olup olmadıklarını sorgularken, ''Onlar kendilerini seçim kozu haline getirenlere kırgın'' diye yazdı. 
     Daily Mail gazetesi ise daha önce İrlanda'da benzer bir yasanın çıkarıldığını, yanlış yere yerleşen çingenelere bir aya kadar hapis cezası verilebildiğini hatırlattı. 
     Gazete, İngiltere'de halen uygulanan yasalara göre, toprağına çingeneler yerleşmiş kişiler ya da kurumların, onları bulundukları yerden çıkartmak için uzun süre ve para harcamak zorunda kaldığına işaret etti. 
     İktidardaki İşçi Partisi ise Muhafazakar partinin çingeneler üzerinden oy toplamaya çalıştığını belirtirken, ana muhalefet partisini ''ırkçı ve fırsatçı'' bir tutum içinde olmakla suçluyor. 
     
</TEXT>
</DOC>
