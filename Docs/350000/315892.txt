<DOC>
<DOCNO> 315892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur51.html </URL>
<DATE> 2005/02/16/ </DATE>
<TIME> 18.44 </TIME>
<AUTHOR>  </AUTHOR>
<HEADLINE>
Güvenlik görevlisi üniformasıyla hırsızlık... 
</HEADLINE>
<TEXT>

     Antalya'nın Serik İlçesi'nde banka güvenlik görevlisi üniforması giyinen kişi, yardım etmek bahanesiyle yaklaştığı müşterilerden birinin parasını alarak kaçtı. 
     Edinilen bilgiye göre, Emrah Altun çalıştığı işyerinden aldığı 400 YTL'yi 400 milyon lira yatırmak üzere Atatürk Caddesi'ndeki İş Bankası Şubesi'ne gitti. Altun, bankadan sıra almak için Qmatik olarak adlandırılan makineye yöneldiği sırada yanına yaklaşan ve üzerinde güvenlik görevlisi üniforması olan kişi, Altun'a yardım edebileceğini söyledi. 
     Altun'a ''Siz parayı bana verin, buradaki gişeler kalabalık, ben yukarıda işleminizi yaptırayım'' teklifinde bulunan zanlı, parayı ve hesap cüzdanını alarak üst kata çıktı. Bir süre sonra geri dönen zanlı, Altun'dan PTT'den 2 damga pulu almasını istedi. 
     Damga pulu almak için PTT'ye giden Altun, bankaya geri döndüğünde kendisiyle görüşen ve güvenlik görevlisi olduğunu düşündüğü kişiyi bulamadı. Banka yetkililerine haber veren Altun, kendisinden parayı alan kişinin güvenlik görevlisi olmadığını öğrendi. 
     Bankaya çağrılan polis ekipleri, güvenlik kamerasından tespit ettikleri kişinin, başka müşterilere de aynı yöntemle yaklaştığını belirledi. 
     Polis, kaçan zanlıyı yakalamak için çalışmalara başladı. 
     
</TEXT>
</DOC>
