<DOC>
<DOCNO> 322161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko14.html </URL>
<DATE> 2005/03/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yeni Rakı'da güvenli kapak uygulaması... 
</HEADLINE>
<TEXT>

     Mey İçki'nin güvenli kapaklı rakı üretimi için 2 ay önce çalışmalara başladığı bildirildi. 
     Mey İçki Üst Yöneticisi CEO Galip Yorgancıoğlu, bilyeli kapak olarak da adlandırılan güvenli kapak uygulaması için, sahte rakı olayı ortaya çıkmadan 2 ay önce çalışmalara başlanıldığını ve makina alımı için 40 milyon doların üzerinde yatırım yaptıklarını söyledi. 
     Yorgancıoğlu, çalışmaların yakında tamamlanacağını ve sarı kapak uygulamasının geçici bir önlem olacağını belirterek, şunları söyledi 
     ''Biz, güvenli kapak uygulaması için, sahte rakı olayı ortaya çıkmadan çok önce çalışmalara başladık. Güvenli kapağa geçiş projesinin bize maliyeti 40 milyon doların üzerindedir. Kapak üretiminin yeterli kapasiteye ulaşması için çalışılıyor. Şişelerin ve fabrikaların modifikasyonu ve gerekli makinelerin üretimi sürmektedir. Güvenlik kapaklarını ilk etapta rakılarda kullanacağız. Zaman içinde tüm ürünlerimizdeki güvenlik seviyelerini en üst düzeylere çıkartacağız.'' Yorgancıoğlu, bilyeli kapak sisteminin şu anda kullanılan kapak sistemine göre 10 kat daha pahalı olduğunu kaydederek, şöyle devam etti 
     ''Her ürün ve markada değişmekle birlikte, eski kapak maliyetine kıyasla güvenli kapak yaklaşık on kat daha maliyetlidir. Şişe maliyetlerimiz de öncekilere kıyasla yükselecektir. Sahte içki üretiminin son bulması, alkol ithalatının denetiminin sıkılaştırılması, iç denetimlerin artırılması, işletmecilerin ve tüketicilerin bilinçlendirilmesi, vergilerin hafifletilmesi ve cezai uygulamaların ağırlaştırılmasından oluşan bir süreç sonunda son bulacaktır. Bizim getireceğimiz önlemler, tüketiciyi korumaya ve kendi markalarımızın taklidini kesin olarak önlemeye yönelik önlemlerdir. Diğer uygulamaları tamamlama niteliğindedir.'' 

     
</TEXT>
</DOC>
