<DOC>
<DOCNO> 349073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/yazar/guclu.html </URL>
<DATE> 2005/06/05/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eğitim reformu şart 
</HEADLINE>
<TEXT>


Asım Kocabıyık, Türk sanayiinin duayenlerinden. Borusan'ın patronu. 1947 İstanbul İktisat mezunu. 
Cuma öğleden sonra, mezun olduğu üniversitede, 10 kişilik bir törende bir araya geldik. İstanbul Üniversitesi'nin merkez kampustaki kütüphanesinin restorasyonu için bir milyon dolarlık bağışta bulundu. 
Bu bağış, Kocabıyık'ın, eğitime ne ilk katkısı ne de son olacak. Daha önce de milyonlarca dolar değerinde, 13 eğitim kurumu yaparak devlete bağışladı. Her biri de kendi alanında en iyiler arasında. Örneğin İstanbul'daki ilköğretim okulları ve anadolu teknik lisesi, örneğin Kocaeli'ndeki meslek yüksekokulu ve öğrenci yurtları. 
Hepsi çok iyi durumdalar. Çünkü maddi ve manevi desteğini üzerlerinden hiç eksik etmiyor. 
Kocabıyık, eğitimsiz kalkınılamayacağını ta lise yıllarında keşfetmiş. Bu yüzden de hep daha çok kazanıp eğitime daha çok katkıda bulunmayı aklına koymuş. Benim için en büyük mutluluk kaynağı bu diyor ve kendini olabildiğince mutlu etmeye devam ediyor. 
Kocabıyık, Türkiye Cumhuriyeti'nin, çağdaş dünyayı yakalamak için bugüne kadar çok büyük reformlar gerçekleştirdiğini ama h l Türkiye'nin olması gereken yerde olmadığını söylüyor. 
Hızlı nüfus artışı, plansız kalkınma ve eğitime gereken önemin verilmemesinin Türkiye'nin en önemli handikapları olduğuna dikkati çekiyor. 
"Türk işçisinin verimi düşüktür. Türkiye, henüz kalkınmasını tamamlamadan Bilgi Çağı'na girmektedir. İş hayatı, vasıflı elemana ihtiyaç göstermektedir. 
Bu problemlerin sebebi araştırıldığında, eğitim eksikliği ortaya çıkmaktadır. Türkiye eğitim reformu yapmakta çok gecikmiştir. Türkiye'nin çağdaş medeniyet seviyesini yakalaması, laik ve demokratik Cumhuriyet'in ilerlemesi ancak eğitimle mümkündür. Ancak sadece devlet kaynakları ile arzulanan eğitim reformunu gerçekleştirmek mümkün değildir. Türk eğitimine destek vermek, milli bir görevdir." 
Cumhuriyet kuşağı işadamlarının hemen hepsi, benzer duygular içinde. Eğitime katkıyı, ülke kalkınmasının temel taşı ve bir boyun borcu sayıyorlar. Yaptıkları bağışların giderek artması bu yüzden... 
Başbakan Erdoğan ve Milli Eğitim Bakanı Çelik, "Bilgisayarsız okul kalmasın" sloganıyla, işadamlarımızı, bugün bir kez daha hayra davet edecek. Cevahir Otel'de gerçekleşecek yemekli toplantıda eminim ki umduğunun çok üzerinde bir destek bulacak. Çünkü Kocabıyık örneğinde olduğu gibi onlar da çocuklarımız bir an önce Bilişim Çağı'nı yakalasın istiyorlar. 
İngiltere, 10 yıl kadar önce, tüm ülkeyi, 7 bölgeye ayırarak işadamlarının desteğine sunmuştu. Kim, hangi kentin sorunlarına sahip çıkacak, bunun analizi yapılmıştı. Bizde de bu kampanyalar, el yordamı yerine, hedefler belirlenerek kent bazında yapılsa çok daha verimli olur. Örneğin, her işadamı ya da endüstriyel kuruluş, doğdukları ya da faaliyet gösterdikleri illere el atsa yeter. Geriye kalanları da devlet ihya eder. 
Erdoğan ve Çelik, eğitimi rayından çıkarmaya yönelik diğer zaafları bir yana, eğitime en fazla gönül veren ikili oldular. Bir de bunu sistematik hale getirir ve bıkkınlık yaratmazlarsa, hayırseverlerin de desteği ile kaçan trenin, ilki olmasa da son vagonunu yakalayabilirler. 
Özetin özeti Eğitim reformu gerçekleşmeden çağdaş Türkiye, hayırsever desteği olmadan da eğitim reformu mümkün değil. Sadece iyi niyet yetmiyor .. 



</TEXT>
</DOC>
