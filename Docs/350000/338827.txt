<DOC>
<DOCNO> 338827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sondun28.html </URL>
<DATE> 2005/05/02/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Kuveyt'te kadınlara seçme ve seçilme hakkı Meclis'e takıldı... 
</HEADLINE>
<TEXT>

     Kuveyt Parlamentosu’nun, yeterli çoğunluk sağlanamaması nedeniyle, kadınlara seçme ve seçilme hakkı tanıyan yasa tasarısını onaylayamadığı bildirildi. 
     Milletvekili Ali El Raşid, parlamentoda yeterli çoğunluğun sağlanamaması nedeniyle, kadınlara önümüzdeki yerel seçimlerde seçme ve seçilme hakkı tanıyan tasarının onaylanamadığını, parlamentonun yarın yeniden toplanacağını belirtti. 
     Yapılan oylamada 29 kabul, 2 ret oyuna karşılık 29 milletvekili çekimser kaldı. Yürürlükteki yasa uyarınca çekimser kalan milletvekilleri yok sayılıyor. 
     Oylamada yeterli çoğunluğun sağlanması için 33 oy gerekiyor. 
     Kuveyt hükümeti, kadınlara parlamento seçimlerinde seçme ve seçilme hakkı tanıyan bir yasa tasarısını kabul etmişti. Tasarının yasalaşması için parlamentonun onayı gerekiyor. 
     
</TEXT>
</DOC>
