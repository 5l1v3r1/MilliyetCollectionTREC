<DOC>
<DOCNO> 331145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy18.html </URL>
<DATE> 2005/04/07/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Erdoğan'dan Mumcu'ya bir dava daha .. 
</HEADLINE>
<TEXT>

     Başbakan Recep Tayyip Erdoğan, ANAP Genel Başkanı Erkan Mumcu aleyhine, ANAP olağanüstü kongresindeki konuşmasında kişilik haklarını ihlal ettiği iddiasıyla 100 bin YTL'lik manevi tazminat davası açtı. 
     Erdoğan'ın avukatı Fatih Şahin tarafından açılan davanın dilekçesinde, Mumcu'nun 2 Nisan 2005 tarihindeki ANAP Olağanüstü Kongresi'nde, Erdoğan ile ilgili ağır, katlanılması ve tahammülü mümkün olmayan gerçek dışı ithamlara yer verdiği ifade edildi. 
     Dilekçede, Mumcu'nun, ''...Şimdi Sayın Başbakan'a soruyorum, sen bu CHP'den partine geçen milletvekillerine ne verdin Sen mi söyleyeceksin, ben mi söyleyeyim Sayın Başbakan bu ülkeyi yönetemez. Çünkü ülkeyi yönetecek bilgi, birikim ve beceriye sahip değildir. Hani derler ya bir şeysiyle köy deviriyor. Durduk yerde bir şeyleriyle dağ deviriyor, köy deviriyor, farkında değil'' şeklindeki sözlerine yer verildi. 
     Mumcu'nun sözlerinin hukukun himaye etmeyeceği derecede ağır ve haksız bir saldırı olduğu savunulan dilekçede, ANAP Genel Başkanı'nın siyasi eleştiri sınırlarını aştığı ve küçük düşürücü, aşağılayıcı, gerçek dışı, tahkir ve tezyif edici konuştuğu savunuldu. 
     Dilekçede Mumcu'nun, Erdoğan'ın Türk halkı nezdinde sahip olduğu itibarını zedelemeye, siyasi kişiliğini karalayarak, hak etmediği konuma düşürmeye yönelik kasıtla konuştuğu ileri sürüldü. 
     Dilekçede Mumcu'nun, Erdoğan'ın manevi şahsiyetine yönelik tahkir ve tezyif edici, haksız ve hukuka aykırı beyan ve suçlamaları nedeniyle 100 bin YTL manevi tazminat ödemesine karar verilmesi talep edildi. 
     Erdoğan, Mumcu'nun, Vatan Gazetesi'nde yayınlanan bir röportajda benzer iddialarda bulunarak, kişilik haklarını ihlal ettiği iddiasıyla dün de 100 bin YTL'lik dava açmıştı. 
     
</TEXT>
</DOC>
