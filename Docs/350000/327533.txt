<DOC>
<DOCNO> 327533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/yazar/yilmaz.html </URL>
<DATE> 2005/03/27/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Özgür bir ses 
</HEADLINE>
<TEXT>


Türkiye, Ortadoğu coğrafyası kana bulanırken, ezan ile bayrak arasına sıkıştırılıyor. Bir yanda Amerika'dan yankılanan "AKP ve yeşil sermaye" tezleri, öbür yanda Türkiye vatandaşlarının birbirine karşı giriştiği bayrak mücadelesi 
Her iki durumda da tezgah kurulmuş. American Enterprise Institute'den AEI burs alarak eğitimini tamamlayan Michael Rubin'in Middle East Quarterly dergisinde yayımlanan "Yeşil Para, Türkiye'de İslami Politikalar" yazısı ve Robert L. Pollock'un Wall Street Journal'da Türkiye'yi "Avrupa'nın Hasta Adamı" diye anan yazısı üst üste geliyor. 
AKP Genel Başkan Yardımcısı Murat Mercan, AEI'nın düzenlediği panelde her iki yazar ile karşı karşıya gelerek Türkiye savunması yapıyor. Kıbrıs'ta izolasyonun kaldırılması, Kuzey Irak'ta PKK'ye karşı Amerikan yönetiminin aktif duruma geçmesi gibi beklentileri sıralayıp İncirlik Üssü'nün açılacağı haberini müjdeliyor. 

ABD'den ihraç tezler 
Oysa bu konu dar çevrede Türkiye'de tartışılıyordu. Geçtiğimiz günlerde DEİK Türk-Amerikan İş Konseyi'nin toplantısına konuk konuşmacı olarak katılan Başbakan Tayyip Erdoğan'ın Danışmanı ve Milletvekili Egemen Bağış'a benim tarafımdan şu soru yöneltiliyordu "Türkiye'de Amerikan karşıtlığı tezleri, ABD'den Türkiye ihraç ediliyor. Son aylarda Türkiye'yi ziyaret eden üst düzey ABD yetkililerinin sıklıkla bu konuya değinmelerinin ardında acaba İncirlik Üssü için bir pazarlık ortamı yaratma fikri mi var " Bağış, "Bu sorunun muhatabı değilim. Sorumluluğu olmayanlar ABD-Türkiye ilişkisi hakkında konuşmasın, zirvede gerginlik yok" yanıtını veriyordu. Peki Mercan şimdi ABD'deki panelde eski ABD Savunma Bakan Yardımcısı Richard Pearl ile birlikte ne arıyor 

Resim iyi okunmalı 
Rubin'in yazısında Türkiye'deki basından alıntılar vardı. Erdoğan'ın ABD gezisinde olduğu gibi 17 Aralık AB Zirvesi'nde de başrolde olan Danışmanı Cüneyd Zapsu'nun El Kaide örgütüne parasal destek sağladığı iddia edilen Yasin Kadı ile ortaklığı anılıyordu. Zapsu yazara itiraz etti... Ancak asıl merakımızı çeken ABD'nin Erdoğan ile birlikte misafir ettiği Zapsu'yu Pentagon'da ağırlarken değil de bugün bu soruları sorma gereği hissetmesi. Oysa bu liste uzayabilirdi ve daha somut yeşil sermaye örnekleri verilebilirdi. Yazar, Zapsu ile yetiniyor 
Bağış ve Zapsu ile dereyi geçemeyen AKP, Mercan ile ABD'de yeni bir zemin yoklamasına gidiyor. Bu resmi iyi okumamız gerekecek. Önümüz, arkamız savaş 

'Yurdun Kokusu Var' 
Ulusalcılık, bağımsızlık, uluslararası bağımlılık tezleri gündemde yer tutacak. Kafamın bir kenarında bu notlarla cuma akşamı Suadiye'de Kapkara Bar'da ilk kez sahne alan Özgür Kıyat'ı dinledim. Emekli Deniz Kuvvetleri komutanlarından Atilla Kıyat'ın oğlu. Kıyat, emekli olduktan sonra önemli çıkışlar yaptı. Kıbrıs, Ermenistan meselelerinde Türkiye'nin kendine güvenen bir dış politika uygulaması gerektiğini savundu. TSK'den emekli olan komutanların gelirlerini beyan etmelerini istedi. 
Kıyat çok keyifliydi. Üniversite öğrencisi oğlu Özgür Kıyat, görevi nedeniyle Belçika'da bulundukları yıllarda yurdunun kokusuna kapılmıştı. Elinde sazı Neşet Ertaş, Pir Sultan Abdal, Aşık Veysel, Aşık Mahzuni, Zülfü Livaneli'den türküler okuyordu. Özgür Kıyat, müzik değil, halk müziği yapmak üzere yola çıktı. "Yurdun Kokusu Var" albümündeki müziği Zülfü Livaneli'ye ait olan "Güneş Topla Benim İçin" parçasının klibini çekmeye hazırlanıyor. Yine bir Anadolu gezgini Tayfun Talipoğlu yönetmenliğini yapacak. 
Sahnede geniş Türk Halk Müziği kültürü ve repertuvarı olan genç ile karşı karşıyayız. Beni daha da etkileyen manzara, onların "AKÖK" diye kısalttıkları "Atilla Kıyat Özgür-Kıyat Kültür Koridoru"... Baba oğul, evlerinin koridorunda karşılıklı yere oturup dinleti geceleri düzenliyorlar kendilerine. İki kuşak, biri silahla, öbürü sazıyla konuşmuş türkülerde buluşmuşlar. Konser, Türk Halk Müziği şöleniydi ama daha da derinde olan türküler kadar temiz yüreklerin bu topraklar için çağıldamasıydı. Özgür, ısrarlı istekler karşısında "Uğur'lar Olsun " ile bitirdi konserini. 
"Bir keskin kalem" Uğur Mumcu, şimdi aramızda olacaktı da yeşil sermayeyi yazmak Rubin'e kalacaktı 



</TEXT>
</DOC>
