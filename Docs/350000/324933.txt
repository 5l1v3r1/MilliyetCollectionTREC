<DOC>
<DOCNO> 324933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/dunya/axdun01.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Uygur işkadını Kadir, Rice sayesinde serbest 
</HEADLINE>
<TEXT>


DIŞ HABERLER SERVİSİ 


Çin, ABD Dışişleri Bakanı Condoleezza Rice'ın resmi ziyaretinden 3 gün önce, 6 yıldan beri cezaevinde tuttuğu Uygur işkadını Rabia Kadir'i önceki gün serbest bıraktı. ABD de, Pekin'in bu jestine karşılık Çin'in insan hakları ihlalleri dolayısıyla BM tarafından eleştirilmesini sağlamak için yaptığı girişimleri durdurdu. 
Çin'in uluslararası planda en çok eleştirilmesine yol açan siyasi tutuklu olan Rabia Kadir, serbest bırakıldıktan sonra ABD'nin Chicago kentine gitti. "Artık özgürüm, istediğim yere gidebilir, istediğimle konuşabilirim" diyen Kadir, ABD hükümetine teşekkür ettikten sonra Uygur halkı için mücadelesine devam edeceğini belirtti. 
Çin'in Sincan bölgesinde yaşayan Uygur halkından olan 11 çocuk annesi Rabia Kadir, Ağustos 1999'da ABD'de bulunan kocasına gazete kupürleri kesip gönderdiği için Çin makamları tarafından yabancılara bilgi vermek suçundan gözaltına alınmış, Mart 2000'de de 8 yıl hapis cezasına çarptırılmıştı. 
Doğu Türkistan olarak da adlandırılan Sincan, 1884'te Çin tarafından işgal edildi. 1938'de Sovyetler'in desteğiyle bağımsızlık ilan eden Uygurlar, 1949'da yeniden Çin h kimiyetine girdi. 19 milyon nüfuslu Sincan'ın 8 milyonu Sünni Uygur. Çin, bağımsızlık isteyen Uygurlara karşı uyguladığı baskı politikalarını terör ve ayrılıkçılığa karşı savaş olarak gösteriyor. 


</TEXT>
</DOC>
