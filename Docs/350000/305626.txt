<DOC>
<DOCNO> 305626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/guncel/gun02.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Atasagun için soruşturma talebi 
</HEADLINE>
<TEXT>


ANKARA Milliyet 

Yargıtay Başsavcılığı, Karagümrük çetesi olarak bilinin Nuri ve Vedat Ergin kardeşlerin suç duyurusu üzerine, MİT Müsteşarı Şenkal Atasagun ve Dış Operasyonlar Daire Başkan Yardımcısı Kaşif Kozinoğlu'nun Alaattin Çakıcı'yla ilişkisini araştırmak için Başbakanlık'tan soruşturma izni istedi. 
Ergin kardeşlerin 3 ay önce Ankara Başsavcılığı'na verdiği dilekçede, Çakıcı'nın, bugüne kadar çeşitli MİT mensuplarınca himaye edildiği öne sürüldü. Çakıcı - MİT ilişkisinin kendilerine cezaevinde kötü muamele olarak yansıdığını öne süren Ergin kardeşler, Atasagun ve Kozinoğlu'yla birlikte, Çakıcı'ya sahte pasaport verdikleri öne sürülen eski MİT'çiler Yavuz Ataç ile Faik Meral'i de suçladı. Görevsizlik kararı veren Başsavcılık, dilekçeyi, konuyla ilgili soruşturma yapma yetkisi bulunan Yargıtay Başsavcılığı'na gönderdi. Başsavcılık da iddiaları araştırmak için Başbakanlık'tan soruşturma izni istedi. Başbakan Tayyip Erdoğan'ın, kendisine bağlı olan MİT'çiler için soruşturma izni vermesi halinde Atasagun ve Kozinoğlu hakkında soruşturma açılacak. Soruşturma sonucuna göre de dava açılabilecek. 


</TEXT>
</DOC>
