<DOC>
<DOCNO> 344140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/spor/spo03.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın'dan sürpriz adım 
</HEADLINE>
<TEXT>


Galatasaray Başkanı, kötü davranışlara uğrayacağını düşünerek Şükrü Saracoğlu'na gitmeme kararı aldı 

CÜNEYT KARAKAYA 


Galatasaray Yönetimi dün yaptığı toplantı sonrası Kadıköy'deki derbiye gitmeme kararı aldı. 
Takımın yanından sadece Futbol Şube Sorumluları'ndan Ergun Gürsoy ile Fatih Gökşen'in bulunacağı, Sarı - Kırmızılılar'ı başkan vekili Turgay Kıran'ın temsil edeceği öğrenildi. Başkan Özhan Canaydın ile diğer yöneticilerin ise kesinlikle Şükrü Saracaoğlu Stadı'na adım atmayacağı belirtildi. 
Bu kararın alınmasında özellikle Fenerbahçeli yönetici Murat Özaydınlı'nın söylediği ileri sürülen "Koridorlarda günlerini görecekler. Onların bize ettiği küfürleri de görecekler" şeklindeki sözlerin etkili olduğu iddia edildi. 
Olimpiyat Stadı'ndaki Türkiye Kupası Finali'nde Fenerbahçe Başkanı Aziz Yıldırım ile Özhan Canaydın arasında geçen konuşmaların da Canaydın'ı bu şekilde davranmaya ittiği bildirildi. Yıldırım'ın "Bana edilen küfürleri önleyemiyorken sizinle neden görüşeyim" demesinin Galatasaray tarafını oldukça rahatsız ettiği ve kendilerine Kadıköy'de kötü muamele yapılacağını düşündükleri kaydedildi. 
Bu arada Sarı - Lacivertli yöneticilerin maç öncesi ortamı yumuşatmak için bir adım atmamasının da Sarı - Kırmızılılar'ı oldukça endişelendirdiği öğrenildi. 

Sessiz ve derinden 

Galatasaray Teknik Direktörü Hagi, kendisi için kader niteliği taşıyan Fenerbahçe maçı için sıkı hazırlanıyor. Rumen hoca kimseyle konuşmuyor, saatlerce ezeli rakibin maçlarını izliyor 


Türkiye Kupası zaferinin ardından Gençlerbirliği önünde elde edilen 2 - 1'lik yenilgi Hagi'nin Galatasaray'daki kaderini yeniden tartışmaya açmıştı. 
Sarı - Kırmızılı kulüpte yola devam edip etmeyeceği Fenerbahçe derbisindeki skora göre kesinleşecek olan Rumen hoca, kritik karşılaşmaya çok sıkı bir şekilde hazırlanıyor. 
Hagi'nin, Florya Tesisleri'nde antrenman dışındaki saatlerde kimseyle konuşmadığı ve sadece derbi maçını düşündüğü öğrenildi. Genç teknik adamın, Fenerbahçe'nin Kadıköy'de oynadığı karşılaşmaların kasetlerini aldığı ve günün büyük bölümünü analiz yaparak geçirdiği vurgulandı. Hagi, özellikle rakibin ilk yarım saat içinde kuracağı baskıyı dağıtmak için formüller peşinde. 

Kadro belirlendi 
Galatasaray Teknik Direktörü, Kadıköy'de sahaya süreceği on biri de kafasında netleştirdi. Hagi'nin, Türkiye Kupası'nda Fenerbahçe'yi 5 - 1'lik farklı skorla deviren kadroyu bozmama kararı aldığı öğrenildi. 
Genç teknik adam, şampiyonluk düğümünü çözecek olan zorlu 90 dakikada sahaya Mondragon - Cihan, Song, Tomas, Orhan - Ribery, Conceçiao, Ergün, Ayhan - Hakan Şükür ve Necati on birini sürmeyi planlıyor. 

Golcüler fırtına gibi 

Galatasaray, Fenerbahçe maçının hazırlıklarını dün yaptığı tek antrenmanla sürdürdü. Dar alanda pas çalışmasıyla başlayan çalışma taktiksel çift kale maçla son buldu. Teknik Direktör Hagi, savunma oyuncularından dikkatli olmalarını isteyerek, "Rakibe bir saniye bile göz açtırmayın. Bir hata ağır faturalar çıkarabilir" dedi. Bu arada çift kale maçta Hakan Şükür ile Necati Ateş'in birbirinden güzel goller atması Rumen teknik adamı mutlu etti. 

Ergün Penbe yetişiyor 

Gençlerbirliği ile oynanan lig maçında dizine darbe alan ve iki gündür takımla birlikte antrenmana çıkamayan Ergün'ün, Fenerbahçe karşılaşmasına yetişebileceği açıklandı. Dizinde ödem tespit edilen yıldız futbolcunun, bugünkü antrenmana katılacağı bildirildi. Sarı-Kırmızılı takımın bir diğer sakat oyuncusu Hasan Şaş dün yapılan çalışmaya da çıkmadı. Yıldız futbolcu, Fenerbahçe maçında takımdaki yerini kesin olarak alamayacak. 

Biletler satışta 

Şükrü Saracoğlu Stadı'nda Galatasaraylı taraftarlar için ayrılan biletler bugün satışa çıkarılacak. Biletix mağazalarında 100 YTL'ye satılacak olan biletlerin internet üzerinden temin edilemeyeceği bildirildi. Taraftarların az sayıdaki kontenjana rağmen biletlere büyük ilgi gösterdiği öğrenildi. 

Florya hazırlığı 

25 Mayıs'ta Olimpiyat Stadı'nda oynanacak olan Milan - Liverpool Şampiyonlar Ligi Finali öncesinde iki takıma da ev sahipliği yapacak olan Galatasaray, yoğun bir çalışma içine girdi. Sarı - Kırmızılılar, son antrenmanların yapılacağı Florya Tesisleri'ndeki eksikleri gidermek için kolları sıvadı. 

Şen baba oldu 

Galatasaray Kulübü'nün aylık dergisinde görev yapan foto muhabirlerinden Tuncay Şen'in bir erkek çocuğu dünyaya geldi. Avrasya Hastanesi'nde doğan çocuğa Güney adı verildi. Süper Taktik, Tuncay - Sevim Şen çiftine mutluluklar, minik Güney'e de sağlıklı ve başarılı bir yaşam diler. 


</TEXT>
</DOC>
