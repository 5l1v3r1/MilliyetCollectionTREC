<DOC>
<DOCNO> 328303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonyas10.html </URL>
<DATE> 2005/03/29/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Romanı okuyan soluğu kilisede alıyor 
</HEADLINE>
<TEXT>

     MİNE G. KIRIKKANAT Paris 

      Dan Brown'nın dünyada satış rekorları kıran "Da Vinci Şifresi" adlı romanında Katolik mezhebine karşı bayrak açan Sion tarikatının gizli kilisesi olan ve "sapkınların tapınağı" diye tanımlanan içinde bir de cinayet işlenen Paris'teki Saint Sulpice kilisesi turistlerin akınına uğradı. 
     Romanın dünya çapında bir "bestseller" çok satan olmasından sonra, Fransız başkentinin en çok ziyaret edilen anıtlarından biri haline gelen kilisede görevli din adamları bezmiş durumda. "Huzurumuz kalmadı. Otobüsler dolusu insan geliyor, kilisenin içinde dedektifçilik oynuyor" diye şikayet eden rahipler kilisenin girişine de romanda öne sürülen savları çürüten bir açıklama astı. 
     Yılda 20 milyon turistin ziyaret ettiği Paris'te Eyfel Kulesi ve Louvre Müzesi'nden sonra en çok ziyaret edilen mekan haline gelen Saint Sulpice kilisesinin yapımı 11. yüzyılda başladı ancak hiç tamamlanamadı. Yarım kalan kuleleriyle ünlü mekan, aynı zamanda Paris'ten geçen meridyenin üstünde yer alıyor. 1743'te astronom Charles Le Monnier tarafından kilisenin içine bakırdan yapılan bir hatla çizilen meridyen ve bittiği noktada yer alan anıt, Dan Brown'nın romanındaki işaretlerden biri. 
     Turistlerle dolup taşan mekanda, meridyen çizgisini adımlayarak sayanlardan, diz çöküp yaz saatiyle kış saatini gösteren mermer ve bakır taban levhaları büyüteçle inceleyen ziyaretçilere rastlanıyor. 
     
</TEXT>
</DOC>
