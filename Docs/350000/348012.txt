<DOC>
<DOCNO> 348012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonyas15.html </URL>
<DATE> 2005/06/01/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Esmer güzeller, sarışınlara fark attı... Jolie, en güzel kadın... 
</HEADLINE>
<TEXT>

     NAFİZ ALBAYRAK Boston DHA 

FİLMLERİ, ilişkileri, cinsel yaşamı ve BM İyi Niyet Elçisi olarak yaptığı çalışmalarla gündemden düşmeyen Amerikalı Hollywood yıldızı Angelina Jolie, İngiliz Harper’s and Queen’s dergisi tarafından ’dünyanın en güzel kadını’ seçildi. 
     ’Erkeklerin karşı koyamadığı kadın’ olarak da ün salan Jolie, moda, sanat ve medya dünyasından isimlerin yanı sıra estetik cerrahların da bulunduğu bin kişilik bir grubun oylarıyla yapılan ankette ’dünyanın en güzel kadını’ sıralamasında birinci oldu. 
     Daha önce aldığı ’en seksi kadın’ ve ’en seksi anne’ gibi unvanlara bir yenisini daha ekleyen Jolie’yi, sıralamada süpermodel Christy Turlington ve Ürdün Kraliçesi Rania izledi. Ünlü film yönetmeni Sofia Coppola, ’dünyanın en güzel kadını’ anketinde 4’üncü, ’aşçıların divası’ Nigella Lawson da 5’inci oldu. 
     
     ’SARIŞIN SALTANATINA’ BÜYÜK DARBE İNDİ 

     Harper’s and Queen’s dergisinin anketi, ’dünyanın en güzel kadını’ sıralamasında sarışınların saltanatına da büyük darbe vurdu. İlk 5’e giren bütün kadınların esmer olması dikkat çekerken, sarışın güzellerden süpermodel Kate Moss, ’Kill Bill’ filminin ünlü yıldızı Uma Thurman, ’Lost in Translation’ filmindeki rolü ile dikkat çeken Scarlett Johansson ancak ilk 100 içinde yer alabildi. 
     Derginin editörlerinden Lucy Yeomans, "İlk sıralara esmerlerin çıkması bizim için de şaşırtıcı oldu, ancak sonuçlar gösteriyor ki, geleneksel ’sarışın güzel’ tiplemesinden net bir uzaklaşma var. İnsanlar artık sıradışı ve ilginç güzelliklere ilgi gösteriyor" dedi. 
     Harper’s and Queen’s dergisinin ’dünyanın en güzel kadını’ sıralamasında ilk 100’e giren isimlerin, derginin temmuz sayısında yayımlanacağı belirtildi. 
     
</TEXT>
</DOC>
