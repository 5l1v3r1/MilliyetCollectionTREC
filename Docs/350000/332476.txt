<DOC>
<DOCNO> 332476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun33.html </URL>
<DATE> 2005/04/12/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İran, gazeteci Zehra Kazemi'nin cesedini Kanada'ya vermedi 
</HEADLINE>
<TEXT>

     İran, Tahran'da gözaltındayken ölen İran asıllı İran ve Kanada vatandaşı kadın gazeteci ve foto muhabiri Zehra Kazemi'nin cesedini Kanada'ya vermedi. 
     İranlı yetkili Cemal Kerimirad, adli makamların, Kazemi'nin cesedini isteyen Kanada'nın bu talebini reddettiğini söyledi. 
     Kazemi'nin aynı zamanda bir İran vatandaşı olduğunu belirten Kerimirad, İran'ın bağımsız bir ülke olduğunu, ''Kanada'nın bunu gayet iyi bildiğini'' belirtti. 
     Kerimirad, Kazemi'nin ölümüyle ilgili soruşturmanın devam ettiğini kaydetti. 
     Kazemi, Tahran'da bir cezaevi önünde yapılan protesto gösterisini izlerken gözaltına alınmış, 10 Temmuz 2003'de gözaltındayken kafatasında kırık ve beyin kanaması nedeniyle ölmüştü. 
     Kanada'da yaşayan İranlı doktor Şahram Azem, Kazemi'nin İran'daki cezaevinde tecavüze uğradığını ve ölümüne işkence gördüğünü ileri sürmüş, iddia İran tarafından yalanlanmıştı. 
     
</TEXT>
</DOC>
