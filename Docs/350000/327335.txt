<DOC>
<DOCNO> 327335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonsiy01.html </URL>
<DATE> 2005/03/26/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Hükümetten üç kritik karar 
</HEADLINE>
<TEXT>

     Hükümet kısa süre içinde dış politika bağlantılı ve iç politikayı da etkileyecek kritik kararlar verecek. 
     Gümrük Birliği Protokolü'nün Kıbrıs Rum kesimini de kapsayacak biçimde genişletilmesi Abdullah Öcalan'la ilgili Avrupa İnsan Hakları Mahkemesi'nin vereceği karar ve bu karara ilişkin Ankara'nın izleyeceği prosedür ABD ile ilişkilerin seyrini belirleyecek olan İncirlik üssüne ilişkin karar 
     
     Kıbrıs kararı 

     Kıbrıs konusunda Ankara çözüm için harekete geçti. Bu kapsamda Türkiye, Avrupa Komisyonu ile Gümrük Birliği Protokolü'nün Kıbrıs'ı da kapsayacak biçimde genişletilmesi için hazırlanan metin üzerinde anlaştı. 
     Uzlaşmanın ardından Ankara, Avrupa Birliği'nden Gümrük Birliği protokolünün Kıbrıs'ı da kapsayacak biçimde genişletilmesi için gerekli prosedürün hızla başlatılmasını istedi. 
     Şimdi Türkiye imza için gerekli olan 'mektup teatisi' sürecinin bir an önce başlatılmasını istiyor. Bunun için de ilk adımın Brüksel tarafından atılması gerekiyor. 
     Karşılıklı imzaların atılmasının ardından anlaşma TBMM'ye getirilecek. Protokolle Rum kesiminin devlet olarak tanınıp tanınmadığı tartışması bu aşamada iç politikayı ısıtacak. 
     Hükümet bunun bir tanıma olmadığını deklarasyonla duyuracak ve anlaşmayı Meclis'ten bu deklarasyonla birlikte geçirecek. Ancak CHP'nin buna baştan beri karşı çıkması Meclis'teki görüşmelerin hararetli geçeceğinin göstergesi. 
     
     İncirlik kararı 

     Hükümetin vereceği kritik kararlardan biri de İncirlik Üssü'yle ilgili. Üssü daha etkin kullanmak isteyen ABD, bu yöndeki taleplerini Genelkurmay Başkanlığı ile de görüştü. 
     Şimdi hem askerlerin görüşü, hem de ABD'nin talebi Başbakan Recep Tayyip Erdoğan'ın masasında. 
     Kerkük konusunda ve PKK ile mücadelede ABD'den umduğunu bulamayan hükümetin İncirlik'le ilgili kararı kısa süre içinde vereceğini AKP Genel Başkan Yardımcısı Murat Mercan açıkladı. 
     
     Öcalan kararı 

     Hükümet için bir diğer önemli gelişme ise Abdullah Öcalan'la ilgili Avrupa İnsan Hakları Mahkemesi'nin vereceği karar olacak. 
     Karar yeniden yargılama yönünde olursa tartışma Türkiye'ye taşınacak. Öcalan'nın yasal olarak yeniden yargılanması ilk bakışta mümkün görünmüyor. 
     Ancak yargı çevrelerine göre anayasanın "uluslararası sözleşmeler iç hukukun üstündedir" hükmü nedeniyle karar çıkarsa yeniden yargılamadan kaçış yok. 

     
</TEXT>
</DOC>
