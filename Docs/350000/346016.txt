<DOC>
<DOCNO> 346016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/soneko08.html </URL>
<DATE> 2005/05/26/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
''Bölgesel asgari ücret'' önerisine tepki... 
</HEADLINE>
<TEXT>

     İşçi sendikaları konfederasyonları, son günlerde işverenlerce sık sık dile getirilen "bölgesel asgari ücret" önerisine karşı çıktılar. 
     Türk-İş Genel Başkanı Salih Kılıç, Türkiye’de bölgesel asgari ücretin uygulanması için gerekli altyapının bulunmadığını söyledi. Bölgesel asgari ücretin, 1970’lerde uygulandığını, ancak sonucun olumsuz olması üzerine vazgeçildiğini anlatan Kılıç, "Bölgesel asgari ücreti telaffuz etmek kolay, uygulamak zordur" dedi. Bölgesel asgari ücretle, asgari ücretin düşürülmesine kesinlikle "hayır" dediklerini vurgulayan Kılıç, 49 ili kapsayan Teşvik Yasası ile işverenlere birçok kolaylık getirildiğini belirtti. Bölgesel asgari ücretin sosyal realitelerle de ekonomik realitelerle de bağdaşmadığını kaydeden Kılıç, "Marmara’daki işçiye 350 YTL, Güneydoğu’dakine 150 YTL ödenmesi, rekabet açısından işverenleri de zora sokar" diye konuştu. Sanayicilerin sık sık Çin’le rekabetin zorluğundan bahsettiklerine dikkati çeken Kılıç, Çin ile rekabet edebilmek için, asgari ücret yerine, Ar-Ge faaliyetleri, markalaşma ve yeni yatırımlarla ilgilenilmesi gerektiğini söyledi. 
     
     HAK-İŞ GENEL BAŞKANI USLU 

     Hak-İş Genel Başkanı Salim Uslu ise Türkiye’de bölgesel asgari ücretin daha önce uygulandığını, ancak Türkiye gerçeklerine uymadığı için kaldırıldığını anlatarak, "Deneme-yanılmayla aynı sürecin yaşanmasını doğru bulmuyoruz. Bu, kurulan sosyal düzeni bozar" diye konuştu. 
     Türk sermayesinin, yeni pazar stratejileri geliştirmek, yeni yatırım ve üretim yapmak yerine, asgari ücretle oynayarak bir yere varamayacağını dile getiren Uslu, asgari ücretle oynayarak, iş barışını bozacak, yeni sorunlar yaratacak şeylerden uzak durulması gerektiğini vurguladı. 
     Uslu, şunları kaydetti 
     "İşverenler her akıllarına geleni istiyorlar. 49 ile teşvik verildi. Teşviki, işverenler hararetle savunuyorlardı. Yıllarca, yatırımlar yağacakmış gibi düşünceler dillendirdiler. Teşvik Yasası çıktı, daha mürekkebi kurumadan ’asgari ücreti değiştirelim’ demeye başladılar. 
     Türkiye’de ücret maliyetleri yüksek. Belki bu tartışılabilir, bunun üzerinde oynanabilir, bunlar aşağı çekilebilir. Ama, bölgesel asgari ücret uygulamak doğru değildir." 
     
     DİSK GENEL BAŞKANI ÇELEBİ 

     DİSK Genel Başkanı Süleyman Çelebi de bölgesel asgari ücretin birçok sıkıntıyı beraberinde getireceğini savundu. Teşvik uygulanan il sayısının 49’a yükseltildiğini anımsatan Çelebi, şunları söyledi 
     "Bu teşvikler dışında, bölgesel asgari ücret uygulayarak, yeni birtakım teşvikler sunulması halinde, bu bölgelerde tamamen yeni yapılar oluşur. Yatırımlar asgari ücretin daha düşük olduğu bölgelere kayar. Bu da haksız rekabete yol açar. Dolayısıyla birçok sanayicinin yatırımları kapanma tehlikesiyle karşı karşıya gelir. Kaş yapalım derken göz çıkartacağız. 
     19.5 milyon insan zaten açlık sınırının altında gelirle yaşıyor. 
     Bu insanları daha da aç hale getirerek çözüm üretmek doğru değil. İşin kolayına kaçılıyor." Çelebi, ücretler üzerindeki vergi ve sigorta yüklerinin ağır olduğunu ifade ederek, devletin bu yükler konusunda "teşvik" verebileceğini söyledi. 
     Asgari ücretin, toplu iş sözleşmesi düzeni içinde, işçi ve işveren konfederasyonlarınca, sektörlere göre belirlenebileceğini anlatan Çelebi, ancak bunun "hükümetlerin iki dudağı arasında olmaması gerektiğini" belirtti. 

     
</TEXT>
</DOC>
