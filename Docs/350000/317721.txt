<DOC>
<DOCNO> 317721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/guncel/axgun01.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalının kimlik endişesi 
</HEADLINE>
<TEXT>


"Müslüman göçmenler Avrupa'da kimlik bunalımı yaratıyor" diyen Time, türbanlı Türk kızlarının fotoğraflarını "Avrupa'nın yeni yüzü" diye tanımladı 

DIŞ HABERLER SERVİSİ 

ABD'nin Time dergisi, Avrupa baskısının son sayısında, Avrupalılarla Müslüman göçmenler arasında yaşanan sorunları kapak konusu yaptı. Dergi, "Kimlik Krizi" başlığıyla verdiği haberinde, birçok Avrupalının yaşanan Müslüman göçü karşısında ulusal kimliklerini kaybetme endişesine düştüğünü belirtti. Derginin özel dosyasında, aralarında Türklerin de bulunduğu Müslüman göçmenlerin Belçika'da yarattığı kültür çatışması anlatılırken, İngiltere'deki göçmenlerin İngiliz toplumuna daha fazla uyum sağladıkları dile getirildi. Dergi, 3. sayfasında kullandığı başörtülü Türk kızlarının fotoğrafını da, "Avrupa'nın yeni yüzü" olarak tanımladı. 
Avrupalı muhafazak rların, göçmenlerin kendi kültür ve geleneklerini bırakmasını istediğini vurgulayan dergi, göçmenlerin ise toplumun ana damarının böyle bir katılım ve kaynaşmaya karşı olduğunu öne sürdüklerini belirtti. Dergi, Belçika'daki sağcı Flaman partisi Vlaams Belang'ın lideri Filip Dewinter'in, "Avrupa'nın şu anki en büyük sorunu İslamlaşma. Eğer hızla bir şeyler yapmazsak, çok geç olacak" sözlerine yer verdi. 
Dergi, başta Belçika olmak üzere, Fransa, İtalya, Hollanda ve İspanya gibi ülkelerde nüfus artışının göçmenlere bağımlı hale geldiğinin de altını çizdi. 

Önyargılar yanlış 

Time, 10 sayfa ayırdığı haberinde, göçmen sorunuyla karşı karşıya kalan İngiltere'de, halkın göçmenlere ilişkin pek çok önyargısının gerçeği yansıtmadığını kaydetti. Dergi, göçmenlerin kolayca vatandaşlık aldığı, Müslümanların yerel halkı işlerinden ettiği gibi görüşlerin özellikle basın ve sağcı partilerce çarpıtıldığını belirtti. 


</TEXT>
</DOC>
