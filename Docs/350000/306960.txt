<DOC>
<DOCNO> 306960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sonsiy08.html </URL>
<DATE> 2005/01/16/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
AKP milletvekiline Japon gelin... 
</HEADLINE>
<TEXT>

     AK Parti Van Milletvekili Hacı Biner'in oğlu Bilal Biner, Japon Ayako Hyoda ile evlendi. 
     Atakule Nikah Salonu'ndaki nikahta, gelinin şahitliğini Japonya'nın Ankara Büyükelçisi Shiego Takenaka, damadın şahitliğini TBMM Başkanı Bülent Arınç ile Dışişleri Bakanı ve Başbakan Yardımcısı Abdullah Gül yaptı. 
     Nikaha, gelin ve damadın ailesi ve yakınlarının yanı sıra Devlet Bakanı ve Başbakan Yardımcısı Mehmet Ali Şahin, Devlet Bakanları Beşir Atalay ve Mehmet Aydın, Milli Savunma Bakanı Vecdi Gönül, Adalet Bakanı Cemil Çiçek, Enerji ve Tabii Kaynaklar Bakanı Hilmi Güler, Milli Eğitim Bakanı Hüseyin Çelik ile çok sayıda davetli katıldı. 
     Ankara Büyükşehir Belediye Başkanı Melih Gökçek'in kıydığı nikahta, Melih Gökçek, genç çifte mutluluklar dileyerek, aile cüzdanını TBMM Başkanı Arınç'a verdi. 
     Bülent Arınç da Biner çiftini tebrik ederek, ömür boyu mutluluk diledi. Türkiye ile Japonya arasında tarihten gelen büyük dostluk olduğunu vurgulayan Arınç, ''2004 yılı iki ülke arasındaki dostluğun pekiştiği bir yıl olmuştu. Şimdi bir de gelin kazandık. Bize çok güzel uyum sağladı, biz de ona saygıyla bağlandık'' diye konuştu. 
     Arınç, daha sonra Japonca ''hoşgeldin'' ve ''teşekkür ederim'' diyerek, evlilik cüzdanını geline verdi. 
     Japonya'nın Ankara Büyükelçisi Takenaka da çifti kutlayarak, bu evliliğin iki ülke arasındaki sıcak ilişkileri daha da artıracağına inandığını söyledi. 
     Nikahın ardından duyguları sorulan damat Bilal Biner, eşi ile Japonya'ya iş için gittiğinde tanıştığını belirterek, ''Çok mutluyum'' dedi. 
     
</TEXT>
</DOC>
