<DOC>
<DOCNO> 316361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sondun19.html </URL>
<DATE> 2005/02/18/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Irak'ta kanlı cuma, 3 intihar saldırısı 10'larca ölü var... 
</HEADLINE>
<TEXT>

     Bir Irak Ulusal Muhafız yetkilisine göre, Bağdat'ın güneyindeki bir Şii camiine düzenlenen saldırıda yaklaşık 30 kişi öldü, onlarca kişi yaralandı. 
     Camiye düzenlenen saldırının biçimine ilişkin ise çelişkili açıklamalar geliyor. 
     Ulusal Muhafız yetkilisi Ahmed Ali, Dora mahallesindeki caminin yakınında bir patlama meydana geldiğini söyledi. Ali, patlama olduğu sırada Cuma namazı için gelenlerin caminin önünde toplandıklarını kaydetti. 
     Saldırıyla ilgili ilk açıklamayı yapan bir hastane yetkilisi, saldırıdan kurtulanların ifadelerine göre, saldırganın, camiye namaz vaktinde girdiğini ve cemaatin arasında beline sarılı patlayıcıları infilak ettirdiğini kaydetmişti. 
     Polis kaynakları ilk önce, camiye dışarıdan roketle atılan el bombası RPG ile saldırı düzenlendiğini düşündüklerini kaydettiler ancak sonra intihar saldırısı düzenlendiğini söylediler. 
     
     BAĞDAT'IN BATISINDAKİ BİR CAMİDE DE PATLAMA 

     Öte yandan, Irak'ın başkenti Bağdat'ın batısındaki bir camide de patlama meydana geldiği bildirildi. 
     AP ajansı, görgü tanıklarının, Bağdat'ın batısındaki bir camide bir bombanın infilak ettiğini söylediğini duyurdu. 
     Patlamanın çoğunlukla Şiilerin oturduğu bir mahalledeki El Kura camiinin önünde meydana geldiği belirtiliyor. Bu patlamayla ilgili henüz başka bilgi alınamadı. 
     Bağdat'ın güneyindeki bir Şii camiine de Cuma namazı için cemaatin toplandığı sırada intihar saldırısı düzenlenmişti. 
     Ulusal muhafız yetkilisi Ahmed Ali, saldırıda yaklaşık 30 kişinin öldüğünü, onlarca kişinin yaralandığını söylemişti. 
     İlk açıklamasında, Bağdat'ın güneyindeki mahalledeki patlamanın caminin önünde meydana geldiğini ifade eden Ali, daha sonra, patlamaya intihar saldırısının yol açtığının düşünüldüğünü belirtti. Böylece ilk patlamanın biçimine ilişkin çelişki kalmadı. 
     
     IRAK'TA ÜÇÜNCÜ İNTİHAR SALDIRISI 

     Irak'ın başkenti Bağdat'ın kuzeybatısında intihar saldırısı düzenlendiği bildirildi. 
     Polis, üçüncü intihar saldırısının, Bağdat'ın kuzeybatısında Şiilerin yaşadığı Eş Şuleh mahallesinde Aşure Günü kutlamalarının yapıldığı yerin yanında düzenlendiğini kaydetti. 
     Bu saldırıda, ilk belirlemelere göre 2 kişinin öldüğü, 8 kişinin yaralandığı belirtildi. 
     Bir Irak ulusal muhafızı yetkilisi, Bağdat'ın güneyindeki bir Şii camisine düzenlenen ilk saldırıda yaklaşık 30 kişinin öldüğünü, onlarca kişinin yaralandığını söylemişti. 
     Başkentin batısındaki bir mahallede bulunan bir diğer camiye düzenlenen ikinci saldırıda bir kişinin öldüğü, 4 kişinin yaralandığı bildirilmişti. 
     Ancak hastane ve polis kaynakları, iki saldırıda en az 15 kişinin öldüğünü, 40'dan fazla kişinin yaralandığını bildiriyor. 
     
</TEXT>
</DOC>
