<DOC>
<DOCNO> 336470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonspo22.html </URL>
<DATE> 2005/04/24/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
Hagi Ümit ediyorum ki ligi biz kazanacağız 
</HEADLINE>
<TEXT>

     Galatasaray Teknik Direktörü Gheorghe Hagi, Diyarbakırspor maçından sonra şampiyonlukla ilgili umutlu konuştu. 
     Hagi, maçtan sonra düzenlediği basın toplantısında, çok enteresan bir lig sonuna doğru gittiklerini ifade ederek, Fenerbahçe ve lig yarışı ile ilgili şunları söyledi 
     ''Çok büyük bir kulüpten bahsediyoruz. O kulübe karşı büyük saygım var. Ancak yorum yapmak istemiyorum. Geldiğim günden beri söyledim, yüzde 99 kendimize bakarım. Şu anda yüzde 99 oranında her şey bize bağlı. Galatasaray'ın iyi oynaması lazım. Biz her zaman kazanmalıyız, sonrasına bakarız. Bu sezon içinde güçlü bir takım olduğumuzu gösterdik, her yönden mücadele eden bir takım olduğumuzu ispatladık. Bizden daha iyi oynayan bir takım olduğunu düşünmüyorum. O bakımdan kimseye bakmayız. Ben buna inanıyorum. Herhalde bugünkü maçlarda da en iyi oynayan takım biz olduk. Onun için her şey bize bağlı.'' Kalan maçlara çok olumlu baktığını anlatan Rumen teknik adam, lig sonuna kadar güzel bir mücadele olacağını kaydetti. 
     Hagi, ''Daum'un, biz kazandıkça takip edecek takım strese girer'' sözlerinin hatırlatılması üzerine de ''Futbolda ne mantık, ne konuşma, ne de başka bir şey olmaz, bakacağız. Güzel enteresan maçlar olacak. Ben inanıyorum ve ümit ediyorum ki ligi biz kazanacağız'' diye konuştu. 
     
     ''5-6 FARK OLABİLİRDİ'' 
     Teknik direktör Hagi, maça sıkıntılı başladıklarını, ancak sonradan çok fazla gol şansını kullanamadıklarını anlattı. 
     Çok önemli bir galibiyet elde ettiklerini dile getiren Rumen çalıştırıcı, şunları kaydetti 
     ''Bu dönemlerde en önemlisi her maçta 3 puan almaktır. Bugünkü oyuna zor başladık, ama iyi bir oyun çıkardık. Bir çok gol pozisyonu yakaladık, defansif olarak iyi yerleştik sahaya. Ne yazık ki daha fazla gol atamadık. Çünkü çok kolayca 5-6 gol bulabilirdik. Maçtan önce yapılan gösteriler, rüya takımları maçı beni biraz korkutmuştu. Bütün oyuncularım bu havaya girecek diye korkmuştum. Ama öyle bir sürprizle karşılaşmadık ve her şeyi çok iyi yaptık. Özellikle de çarşamba günü oyuncularım kupada 120 dakika oynamıştı. Bundan da korkmuştum. Sahaya iyi yerleşen bir takıma karşı favori olarak oynamak kolay değil. Oyuncuların eforlarından davranışlarından memnunum. 3-4 gol daha atsaydık, daha iyi olurdu. Takımdan çok çok memnunum.'' Hagi, Tomas'ın arka adalesinde çekmesi bulunduğu için ikinci yarıda da şikayeti sürdüğü için değiştirdiğini ifade etti. 
     Bu arada Hagi, TRT 1'de canlı yayında bulunan Fatih Akyel için ''Bir mesajınız var mı '' sorusuna, ''Fatih fizik kondisyonunu iyi duruma getirsin. Sonrası nokta nokta'' yanıtını vermesi dikkat çekti. 
     Galatasaray, yarını dinlenerek geçirdikten sonra Malatyaspor maçının hazırlıklarını 26 Nisan Salı günü yapacağı idman ile sürdürecek. 
     
     HAKAN ŞÜKÜR ''PENALTIDA NORMAL ŞARJ VARDI'' 
     Galatasaray'ın golcü futbolcusu Hakan Şükür, çok gol kaçırdıkları maçta Necati'nin tek golüyle galip gelip, rakiplerinin de kazandığı haftada galip geldikleri için mutlu olduklarını söyledi. 
     Hakan, penaltı pozisyonuyla ilgili olarak ''Çok aşırı şarj olmadı. Normal bir şarj vardı. Yardımcı hakem penaltı olarak yorumladı. Penaltıyı kaçırmam moralimi bozdu, ama seyircimiz destek verdi'' dedi. 
     İki sarı karttan kırmızı kart gören Ayhan ise sarı kartların basit bir şekilde çıktığını ileri sürdü. 
     Diyarbakırsporlu Cem Beceren ise Hakan Şükür ile girdiği ikili mücadelede penaltı olmadığını kaydetti. 
     
     ÇETİN ''ÖNÜMÜZDEKİ MAÇLAR ÇOK DAHA ÖNEMLİ'' 
     Diyarbakırspor Teknik Direktörü Oğuz Çetin de Galatasaray gibi Türkiye'nin en güçlü ekiplerinden biriyle yaptıkları karşılaşmada oyuncuların sergilediği mücadeleden memnun olduklarını kaydetti. 
     Galatasaray'a saha içinde fazla alan bırakmamak istediklerini kaydeden Çetin, ''Ancak konsantrasyonumuzu bir an kaybedince golü yedik. Daha sonra da çok fazla pozisyon verdik. Önümüzdeki maçlar bizim için çok daha önemli'' dedi. 
     
</TEXT>
</DOC>
