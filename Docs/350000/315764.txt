<DOC>
<DOCNO> 315764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonsiy05.html </URL>
<DATE> 2005/02/16/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
AKP'li vekilin evine hırsız girdi 
</HEADLINE>
<TEXT>

     Ali ÖZKAYA DHA 

      AKP Genel Başkan Yardımcısı ve İzmir Milletvekili Nükhet Hotar Göksel'in evine hırsız girdi. Çelik kapıyı tornavida ve levyeyle zorlayıp açan hırsız ya da hırsızlar evden bir şey çalmadan kaçtı. 
     Geçen cumartesi günü, Ankara'da bulunan Göksel'in Güzelyalı semti Mithatpaşa Caddesi'ndeki dairesine hırsız girdiğini saat 23.00 sıralarında kapıcı farketti. Kapıcının haber vermesi üzerine eve gelen uzman ekipler, çekmeceleri karıştıran ancak eşyaları fazla dağıtmayan hırsızların parmak izini belirlemek için çalışma yaptı, tutanak tuttu. 
     Hotar'ın yakınlarının yaptığı kontrolde bir şey çalınmadığı anlaşıldı. Eve 16.00 ile 23.00 saatleri arasında bir zamanda girip, yakalanma korkusuyla uzun süre kalamadıkları sanılan hırsız ya da hırsızların bulunması için çalışma başlatıldı. 
     Hırsızlığın ardından Ankara'dan İzmir'e gelmeye gerek görmeyen, ancak yakınlarına evinin çelik kapısını tamir ettirten Prof. Dr. Göksel kendisine telefonla ulaşan DHA muhabirine, "Sanıyorum içeri girdiklerinde eşyaları karıştırmak için fazla zaman bulamamışlar. Bu yüzden bir şey çalamadan kaçmışlar. Önemli bir şey değil. Bir hırsızlık girişimi olarak kalmış'' dedi. 
     
</TEXT>
</DOC>
