<DOC>
<DOCNO> 323910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/yasam/ayas.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkasından tüp bebeğe 3 yıl hapis 
</HEADLINE>
<TEXT>


AKP'li Cevdet Erdöl, başka birinin yumurtası veya spermiyle tüp bebek sahibi olanlar için hapis cezası öngören yasa önerisi hazırladı 

SALİHA ÇOLAK Ankara 

TBMM Sağlık Komisyonu Başkanı AKP'li Cevdet Erdöl, başkalarından elde edilen üreme hücreleri ya da embriyo nakliyle bir çocuğun soybağını değiştiren, gizleyen ya da karışmasına neden olanlara hapis cezası öngören öneri hazırlayıp TBMM'ye sundu. Öneride, "başkasının sperm, yumurta ve embriyosuyla tüp bebek yapılması" uygulamasına başvurulması halinde, tüp bebek merkezlerine de kapatmaya varan cezalar öngörüldü. Soybağını değiştirme de "suç" olarak tanımlanıp hem görevliler, hem de eşler için hapis cezası istendi. 

Cinsiyet tercihi de yasak 
Öneriye göre, döllenmenin, eşler dışında birinden alınan sperm, yumurta veya embriyoyla gerçekleştirilmesi durumunda sağlık ekibiyle bu durumu gizleyen eşler ya da üçüncü kişiler 3 yıla kadar hapisle yargılanacak. 
Öneri yasalaşırsa, tıbbi yoldan kromozomlara müdahaleyle erkek ya da kız çocuk tercihi yapılması ya da cinsiyet nedeniyle kürtaj da hapisle cezalandırılacak. 
Tıbbi zorunluluk dışında istenilen cinsiyette çocuk sahibi olunmasına yönelik müdahalelerde bulunan ya da bir kadının çocuğunu cinsiyetinden dolayı düşüren kişilerle buna rıza gösteren kadına da 5 yıla kadar hapis cezası verilecek. 

'Ciddi döviz kaybı' 

Düzenlemeye karşı çıkan Ankara Üniversitesi Tıp Fakültesi Tüp Bebek Merkezi Direktörü Doç. Dr. Volkan Baltacı, başkasının spermiyle döllemenin zaten yasak olduğunu hatırlatarak, "Bebek isteğinin önüne hiçbir şey geçemiyor. Birçok hasta Kıbrıs, İsrail ve Yunanistan'a gidiyor. Sadece işlem 5 - 6 bin euro. Ciddi döviz kaybı var. Uygulamanın, nesebin yitirilmesine yol açmayacak şekilde yasal hale getirilmesinde fayda var" dedi. 

'Ceza yerinde olur' 

Taslağı destekleyen Hacettepe Üniversitesi Tıp Fakültesi Tüp Bebek Merkezi Koordinatörü Prof. Dr. Hakan Yaralı da şunları söyledi "Mevzuata göre, sperm, yumurta ve embriyo bağışı yasal değil. Aykırı davranışlara karşı, merkeze dönük yaptırımlar uygulanıyor. Özellikle tüp bebek laboratuvar uygulamalarının herhangi bir safhasında yapılabilecek bir hata, telafisi mümkün olmayan sonuçlar doğurabilir. Cezai yaptırımlar yararlı olur." 


</TEXT>
</DOC>
