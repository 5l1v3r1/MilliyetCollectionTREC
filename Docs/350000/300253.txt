<DOC>
<DOCNO> 300253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonsiy12.html </URL>
<DATE> 2004/12/23/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Unakıtan Bütün finansal araçlar aynı oranda vergiye tabi tutulacak 
</HEADLINE>
<TEXT>

     Maliye Bakanı Kemal Unakıtan, vergi kanunlarında yapılan düzenleme ile finansal araçların vergilemesinde yeni bir sistem getirildiğini belirterek, ''Bu sisteme göre, bütün finansal araçlar aynı oranda vergiye tabi tutulacak'' dedi. 
     ''Vergi kanunlarının YTL'ye Uyumu ile Bazı Kanunlarda Değişiklik Yapılması Hakkındaki Kanun Tasarısı'', TBMM Plan Bütçe Komisyonu'nda görüşülmeye başlandı. 
     Maliye Bakanı Unakıtan, yaptığı sunuş konuşmasında, hükümetin, vergi sisteminde önemli adımlar attığını söyledi. 
     Vergi sistemindeki yapısal sorunların giderilmesi, vergi idaresinin çağdaş ve etkin bir yapıya kavuşturulması, mükellef ihtiyaçlarının karşılanması, sürdürülebilir bir büyüme ve istihdam artışı için yatırım ortamının iyileştirilmesi, ekonomik ve teknolojik gelişmelerin yarattığı imkanların vergilendirmede kullanılmasını sağlayacak düzenlemelerin yapılamasının öncelikli hedefleri olduğunu ifade eden Unakıtan, bakanlığının çalışmaları hakkında bilgi verdi. 
     
     TASARININ İÇERİĞİ 
     Tasarının, genel hatlarıyla vergi uygulamalarının basitleştirilmesi ve ekonomik faaliyetlerin önünün açılması, vergi mevzuatının Yeni Türk Lirası'na YTL uyumlaştırılması ile eğitim ve sağlıkla ilgili yeni teşvik unsurlarına ilişkin düzenlemeler içerdiğini belirten Unakıtan, vergi uygulamalarında basitlik sağlanmasına yönelik düzenlemeleri şöyle sıraladı 
     ''Yapılan düzenleme ile finansal araçların vergilemesinde yeni bir sistem getirilmekte. Bu sisteme göre, bütün finansal araçlar aynı oranda vergiye tabi tutulacak. Böylece, finansal araçların vergilemesinde, uzun yıllardır arzulanan basitlik ve harmonizasyon sağlanmakta. 
     Yeni uygulama 1.1.2006 tarihinden itibaren başlayacaktır. Tüm finansal araçlar bakımından, bu tarihten önce başlatılmış işlemler veya ihraç edilmiş menkul kıymetler açısından eski düzenlemeler geçerliliğini muhafaza edecek. 
     Getirilen sistem, 1.1.2006 tarihinden sonra ihraç edilen kağıtlar ve işlemler için uygulanacak olup, geriye yönelik vergileme yapılmayacak. Kaynakta kesinti şeklinde uygulanacak bu sistemde, kamu kurumları ve siyasi partiler dahil hiçbir istisna olmayacak belirlenen oranın artırılması veya azaltılması konusunda Bakanlar Kurulunun yetkisi bulunmayacak, herkese eşit mesafede şeffaf ve yalın bir uygulama yapılacak. 
     Yeni sistemde, bankalar ve aracı kurumlar tarafından tutulacak kayıtlara göre, bu kurumlar tarafından kaynakta yapılacak vergileme esas alınacak. Bu şekilde yapılacak vergileme, ticari işletme kapsamında elde edilmeyen bu tür kazanç ve iratlar açısından nihai vergileme olacak, bunlar için ayrıca beyanname verilmeyecek. Bu uygulama ile kazanç ve irat sahipleri yönünden vergilemede basitliğin sağlanmasının yanı sıra bütün finansal araçlar açısından, döviz ve Türk Lirası cinsinden olanların kendi içlerinde olmak üzere, vergilemede harmonizasyon sağlanmakta. 
     İkinci olarak, 1984 yılından bu yana geçici maddeler şeklinde bir veya birkaç yıllık uzatmalarla bugüne kadar uygulana gelen ve mevcut hükme göre 31.12.2004 tarihi itibariyle uygulama süresi bitecek gayrimenkul ve iştirak hissesi satış kazançları istisnası, firmaların mali yapılarının güçlendirilmesi amacıyla kalıcı olarak ve daha sade bir şekilde düzenlenmekte. 
     Buna paralel olarak uygulanan Katma Değer Vergisi istisnasına ilişkin düzenleme, kurumlar vergisi istisnasından bağımsız olarak kalıcı hale getirilmekte. Uygulamanın bankaları ilgilendiren yönü itibariyle de Banka ve Sigorta Muameleleri Vergisi'nde paralel düzenleme yapılmakta. Diğer taraftan, bu uygulama çerçevesine Kurumlar Vergisi, KDV ve Banka ve Sigorta Muameleleri Vergisi istisnasından yararlananların, gayrimenkulun satış tutarının cüzi bir kısmı olan tapu harcını ödemesi amacıyla, tapu harcı yönünden istisna uygulamasına yeni sistemde yer verilmemekte.'' 
     
     DAMGA VERGİSİ VE HARÇLAR 
     Unakıtan, özellikle günlük hayatta vergi uygulamalarında basitlik sağlanmasına yönelik olarak, damga vergisi ve harçlarda yapılan düzenlemelere ilişkin şunları söyledi 
     ''Bu konuda ilk önce belirtilmesi gereken husus, damga vergisi ve harçlarda pul yapıştırılmak suretiyle ödeme usulünün kaldırılıyor olmasıdır. AB'ye tam üyelik müzakerelerine başlayacağımız yeni dönemle birlikte artık 'pul yapıştırarak' vergi ödeme usulü de kaldırılmış, damga ve harçlar açısından daha modern bir vergileme sistemine geçilmiş olacak. 
     Vatandaşın günlük hayatında ve işlemlerde kolaylık ve rahatlık sağlanması açısından, gerçek kişiler arasında düzenlenen, ancak ticari, zirai ve mesleki faaliyetlerle ilgili olmayan ve resmi dairelere veya noterlere ibraz edilmeyen sözleşme ve benzeri kağıtlar, damga vergisinden istisna edilmekte. 
     Aynı şekilde, dernek ve vakıfların yerleşim yeri olarak kiraladıkları gayri menkullere, gerçek kişilerin mesken olarak kullanmak üzere kiraladıkları iktisadi işletmelere dahil olmayan taşınmazlara, gelir vergisinden muaf esnaf ve muaf serbest meslek erbabı ile basit usulde vergilendirilenler tarafından işyeri olarak kullanılmak üzere kiralanan ve iktisadi işletmelere dahil olmayan taşınmazlara ilişkin kira sözleşmeleriyle ekici ile alıcı arasında düzenlenen tütün alım satım sözleşmeleri ve rehin senetleri damga vergisinden istisna edilmekte. 
     Bu düzenlemelerle birlikte, düzenlenecek bu türden sözleşmeler dolayısıyla damga vergisi ödemek için kapı kapı dolaşarak damga pulu arama dönemi sona erecek.'' Bakan Unakıtan, yine harçlarla ilgili ancak yatırım yapmak isteyen müteşebbisin önündeki engellerin kaldırılması amacına yönelik olarak da organize sanayi, endüstri veya teknoloji geliştirme bölgelerinde yer alan gayrimenkullerin yatırıma uygun hale getirilmesi amacıyla buralarda yapılacak ifraz, taksim veya birleştirme işlemlerinin, doğacak tapu harçlarından istisna edileceğini bildirdi. 
     Buna paralel diğer bir düzenlemenin de üzerinden yaklaşık 10 yıllık bir süre geçmesine rağmen, Türkiye'de yeterince gelişme kaydedememiş olan gayrimenkul yatırım ortaklılarının, kendi gayrimenkul portföylerine ilişkin yaptıkları ve işlemlerinin büyük bir kısmında düzenlemek zorunda oldukları gayrimenkul satış vaadi sözleşmelerinin damga vergisinden istisna edilmesi olduğunu belirten Unakıtan, yapılan bu düzenlemeyle ekonomik faaliyetler açısından bu sektörün önünün açılmasının amaçlandığını kaydetti. 
     Tasarıda yer alan ve uygulamalarda basitlik sağlanmasına yönelik diğer bir düzenlemenin, ''Sürücü Belgesi Sınav Harçlarının'' kaldırılması olduğunu bildiren Unakıtan, bu harç uygulamasının, sürücü belgelerinin sınıflarına göre, sürücü belgesi alınması aşamasında bir defaya mahsus olmak üzere yeniden düzenlendiğini söyledi. 
     
     YTL'YE UYUM 
     Tasarı ile vergi kanunlarının YTL'ye uyumlaştırılmasına ilişkin düzenlemelerin de yapıldığını kaydeden Maliye Bakanı, şöyle devam etti 
     ''Uyum çalışmaları çerçevesinde, bütün vergi kanunlarında yer alan TL değerler gözden geçirilerek, yeni para birimine çevrilmesi sorun yaratacak tutarlar güncelleştirilmek suretiyle yeniden belirlenmekte. 
     Eğitim ve sağlıkla ilgili yeni teşvik unsurları da bu tasarıda yer almakta. Daha önce okul ve sağlık tesisi bağışları ile mevcut tesislerin faaliyetlerinin devam ettirilmesi amacıyla yapılan bağışların tamamının kazançtan indirimine imkan sağlanmış, ayrıca özel eğitimin teşvik edilmesi kapsamında 5 yıllık vergi istisnası tanınmıştı. 
     Tasarı ile 2010 yılına kadar, Milli Eğitim Bakanlığı'na bedelsiz teslim edilecek bilgisayarlar ve bunlarla kullanılacak yazılım ve donanımların anılan Bakanlığa veya bu bağışı gerçekleştireceklere teslimine KDV istisnası getirilmekte, bu teslimlerle ilgili yüklenilen KDV'nin indirim konusu yapılması imkanı sağlanmakta. Bu şekilde mevcut eğitim ve öğretim kalitesinin vatandaşların da katılımıyla artırılması hedeflenmekte. 
     Öte yandan, eğitim ve sağlık harcamalarının beyan edilen gelirin yüzde 5'ine kadar indirilmesine imkan tanıyan düzenleme, eğitim ve sağlık harcamalarının beyan edilen gelirin yüzde 10'una kadarlık kısmının indirilmesine imkan sağlayacak şekilde değiştirilmekte. 
     Bu düzenleme, eğitim ve sağlık harcamalarının beyan edilen gelirin yüzde 10'una ulaşıncaya kadar olan kısmının tamamının indirilmesine imkan tanıyor olması dolayısıyla ABD'de uygulanan sistemden daha ileri bir aşamada.'' 
     
     GELİR VERGİSİ ORANLARI 
     Gelir Vergisi tarifesindeki en yüksek oranın yüzde 40 olacak şekilde yeniden belirlendiğini belirten Unakıtan, böylece, ücretliler dışındaki mükellefler bakımından gelir vergisi tarifesinin yüzde 20 ile başlayıp yüzde 40 ile biteceğini, ücretliler bakımından ise tarifenin yüzde 15 ile yüzde 35 arasında olacağını söyledi. 
     Hedefin, 2006 yılından itibaren bu tarifenin 4 dilimli, daha düşük oranlı tek bir tarife haline getirilmesi olduğunu ifade eden Unakıtan, vergi oranlarındaki indirimlerin, vergi tarifesiyle sınırlı olmadığını kaydetti. 
     Unakıtan, şöyle konuştu 
     ''Bildiğiniz gibi, kurumlar vergisi oranını daha önce yüzde 33'den yüzde 30'a indirmiş ve kar payları üzerinden ödenecek gelir vergisi stopajını karın dağıtılmasına bağlamıştık. 
     Yılbaşına kadar çıkarılması planlanan Bakanlar Kurulu Kararı ile vatandaşlarımızın büyük ekseriyetini ilgilendiren eğitim, gıda ve sağlık konularında Katma Değer Vergisi oranları yüzde 18'den yüzde 8'e indirilecektir. Artık, içme suyunun veya simidin Katma Değer Vergisi'nin tartışması da gündemden çıkmış olacaktır. 
     Katma Değer Vergisi konusunda yapacağımız indirimler, uzun zaman sonra yapılan en kapsamlı indirimi ifade etmekte. Bütün bu indirimlerin etkisi dikkate alınarak 2005 mali yılı bütçesi hazırlanmıştır. Daha açık bir ifadeyle, bu indirimler dolayısıyla bütçede öngörülmeyen herhangi bir gelir kaybı olmayacak. 
     Şüphesiz, vergi oranlarında indirim, ekonomide kayıt dışılığın önlenmesi ve vergi tabanının genişletilmesi için tek başına yeterli değildir. Bununla birlikte, gelir idaresinin teknoloji altyapısının güçlendirilmesi, veri ambarının oluşturulması ve gelir idaresinin yeniden yapılandırılmasına yönelik çalışmalarımızın devam ettiği malumdur. Bütün bunlar bir paket halinde vergi tabanının genişletilmesi ve kayıt dışı ekonominin kavranması bakımından olmazsa olmaz adımları oluşturmakta.'' 
     
</TEXT>
</DOC>
