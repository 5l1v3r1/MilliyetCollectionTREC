<DOC>
<DOCNO> 304699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonspo29.html </URL>
<DATE> 2005/01/08/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Fenerbahçe taktik çalışması yaptı... 
</HEADLINE>
<TEXT>

     Fenerbahçe, ligin ikinci yarı hazırlıklarını bugün yaptığı 3 antrenmanla sürdürdü. 
     Sarı-lacivertli futbolcular, kamp yaptıkları otelin sahasında, Teknik Direktör Christoph Daum yönetiminde gerçekleştirilen akşam idmanında taktik ağırlıklı çalıştı. 
     Alman teknik adam, sahayı çeşitli bölümlere ayırarak savunma ve hücum varyasyonlarını futbolcularına uygulatırken, sabah olduğu gibi kanat organizasyonlarına önem verdi. Antrenmanın son bölümünde futbolcular, boş kaleye uzaktan şut attı. Gol atamayan oyuncular ise ceza olarak saha kenarında koşu yaptı. 
     Sakatlığı süren Deniz, takımdan ayrı fizyoterapist eşliğinde çalışırken, sakatlıktan yeni kurtulan Serhat ise önlem için antrenmanın son yarım saatine katılmadı. 
     Sarı-lacivertliler, yarın yapacağı 3 antrenmanla ikinci yarı hazırlıklarını sürdürecek. 
     
</TEXT>
</DOC>
