<DOC>
<DOCNO> 322528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/soneko29.html </URL>
<DATE> 2005/03/10/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Uluslararası piyasada doların düşüşü sürüyor... 
</HEADLINE>
<TEXT>

     Uluslararası döviz piyasasında ABD Doları, önemli paralar karşısında son ayların en düşük seviyelerinden işlem görüyor. 
     Şubat sonu itibariyle sahip olduğu 840.5 milyar dolarlık döviz rezerviyle dünyada ilk sırada yer alan Japonya'nın Başbakanı Junichiro Koizumi'nin ''Döviz rezervlerinin farklılaştırılması Japonya için zorunludur. Neyin karlı ve neyin güvenli olduğunu hesaba katmak durumundayız. Bu şekilde uygun çözümü bulabiliriz'' açıklaması, uluslararası piyasalarda yatırımcıları dolar satmaya yöneltti. 
     Japon ekonomi yetkilileri dolar satışının söz konusu olmadığını belirtseler de, ihracatlarını artırmak için doları sürekli destekleyen Uzakdoğu'nun artık yatırımlarında diğer para birimlerine yöneleceği korkusu, yatırımcılar üzerindeki etkisini sürdürüyor. 
     Daha önce Güney Kore Merkez Bankası'dan yapılan ve döviz rezervlerinde farklılaşmaya gidileceği bildirilen benzer bir açıklama da, uluslararası döviz piyasasında ABD Doları'nın hızlı değer kaybına neden olmuştu. 
     Asya merkez bankalarının sürekli değer yitiren dolarla rezervlerinin erimesinden memnun görünmedikleri ifade edilse de, dolar satmaya kalkışmaları halinde daha fazla zararla karşılaşmaları ihtimalinden kaçınmak için piyasaları yatıştırmak isteyecekleri belirtiliyor. 
     Koizumi'nin açıklamalarıyla bir ara 1.3456 seviyesine kadar yükselen avro dolar paritesi, daha sonra dolar biraz toparlansa da, 1.34 seviyesinin üzerinde bulunuyor. 
     
     PARİTELER 

     Uluslararası döviz piyasasında ABD Doları'nın önemli para birimleri karşısındaki dönüşüm değerleri, dünkü kapanış ve bugün öğlen saatleri itibariyle şöyle 
     

PARA BİRİMİ PERŞEMBE ÇARŞAMBA Japon Yeni 104.26 103.97 İsviçre Frangı 1.1548 1.1622 Kanada Doları 1.2034 1.2085      Avrupa döviz piyasasında dün 1.3364 seviyesinden kapanan avro, bugünkü işlemlerde 1.3405'e çıktı. 
     Londra'da dün 1.9220 dolardan satılan İngiliz Sterlini ise bugün öğlen saatleri itibariyle 1.9263 seviyesine yükseldi. 
     
     ALTIN 

     Dolardaki gerilemeyle klasik olarak yükselişe geçen altın fiyatları, uluslararası borsalarda 440 dolar seviyesini de geride bıraktı. 
     Bazı önemli borsalarda altının onsu, dünkü kapanış ve bugün öğlen saatleri itibariyle şu fiyatlardan işlem görüyor 
     

BORSA PERŞEMBE ÇARŞAMBA Londra 440.20 439.80 Zürih 439.80 439.80 Hong Kong 441.85 440.65      Londra Kıymetli Madenler Borsası'nda dün 7.47 dolardan kapanan gümüşün onsu ise bugünkü işlemlerde 7.57 dolara yükseldi. 
     
     PETROL 

     Kış mevsimi sona ermesine rağmen ABD ve Avrupa'nın önemli bir bölümünde sıcaklıkların mevsim normallerinin altında sürmesi, uluslararası borsalarda petrol fiyatlarının gücünü korumasında etkili oluyor. 
     Dolardaki gerilemeyle daha fazla yatırımcının ilgi gösterdiği enerji borsalarında, petrol ihraç eden ülkeler örgütü OPEC'in 16 Mart'ta İran'ın Isfahan kentinde toplanacak zirvesinde alacağı kararlar bekleniyor. 
     New York Borsası'nda dün 55.65 dolara kadar yükselen ABD hafif petrolünün varili, bugünkü işlemlerde biraz gerilese de 54 dolar seviyesinin üzerinde tutunuyor. Dünkü kapanışına göre 30 sent gerileyen hafif petrolde son işlemler 54.47 dolardan gerçekleştiriliyor. 
     Londra Uluslararası Petrol Borsası'nda dün rekor kırarak 54.30 dolara çıkan Brent petrolünün varili ise bugünkü işlemlerde .19 dolarda bulunuyor. 
     
</TEXT>
</DOC>
