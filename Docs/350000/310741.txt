<DOC>
<DOCNO> 310741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sondun31.html </URL>
<DATE> 2005/01/30/ </DATE>
<TIME> 20.25 </TIME>
<AUTHOR>  </AUTHOR>
<HEADLINE>
Türkmen cephesi "Türkiye ve İran'dan oy kullanmaya geldiler" 
</HEADLINE>
<TEXT>

     Irak Türkmen Cephesi ITC , ''Saddam Hüseyin rejimi döneminde Kerkük'ten çıkarıldığı ileri sürülen Kürtlerin kente dönerek bugünkü seçimlere katılmalarına izin verilmesi kararıyla birlikte, Türkiye ve İran'dan çok sayıda Kürt'ün oy vermek için Kerkük'e geldiğini'' bildirdi. 
     ITC'nin Kerkük'teki liderlerinden Yavuz Ömer Adil, ABD'nin önemli gazetelerinden The Washington Post'a yaptığı açıklamada, ''Türkiye ve İran'dan çok sayıda Kürt, seçimlere katılmak üzere Kerkük'e geldi. Bu, etnik çatışmalara ve Irak'ın bölünmesine yol açacak bir gelişme'' dedi. 
     Adil, ''Dolayısıyla biz Türkmenler ve Araplar, Irak'ı birleştirmek ve Kerkük'ün Irak'ın parçası olarak kalmasını sağlamak için kanımızın son damlasına kadar mücadele edeceğiz'' diye konuştu. 
     Irak Seçim Komisyonu'nun Kürtleri kayıran kararından dolayı Kerkük seçimine katılmayacağını hafta başında açıklayan Birleşik Arap Cephesi'nden Ahmet Obeydi de ''Sünni Araplar, bu seçimlerin sonuçlarını haksız ve gerçek dışı kabul ediyor. Bu seçimlerde Araplar ve Türkmenler, kenarda bırakılıyor'' dedi. 
     Kürtlerin kentin kontrolünü ele geçirmek için yoğun çaba gösterdiğini yazan The Washington Post, Kerkük'te 1957 yılında yapılan son nüfus sayımında, kent sakinlerinin yüzde 40'ının Türkmen, yüzde 35'inin Kürt olduğu, geriye kalanların da Araplar, Asuriler, Museviler ve Ermenilerden oluştuğu sonucunun çıktığını ifade etti. 
     
</TEXT>
</DOC>
