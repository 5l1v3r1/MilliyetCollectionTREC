<DOC>
<DOCNO> 319279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonsiy05.html </URL>
<DATE> 2005/02/28/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Hırsızlar DYP'ye dadandı... Ağar'ın koruma müdürünün evi soyuldu 
</HEADLINE>
<TEXT>

     Son günlerde özellikle büyük kentlerde artış gösteren ev soyulması olaylarından DYP camiası fazlasıyla nasibini aldı. 
     Eski Başbakan ve DYP'nin eski Genel Başkanı Tansu Çiller ile partinin basın müşaviri Necmi Hatipoğlu'nun yanı sıra, Genel Başkan Mehmet Ağar'ın koruma müdürü Ufuk Akyol'un evinin de soyulduğu öğrenildi. 
     Halkın kabusu haline gelen hırsızlık ve gasp olayları sınır tanımıyor. Edinilen bilgiye göre hırsızların Ankara'daki son adreslerinden biri Ağar'ın koruma müdürü Ufuk Akyol'un evi oldu. Hırsızların, Akyol ve eşinin işte olduğu sırada eve girdiği, iki ay önce gerçekleşen olay sonrası Akyol'un karakola şikayette bulunduğu bildirildi. 
     DYP'de son olarak Basın Müşaviri Necmi Hatipoğlu'nun Ankara'daki evine hırsız girmiş, ocak ayında da eski Başbakan Tansu Çiller'in İstanbul'daki yalısı soyulmuştu. 
     
</TEXT>
</DOC>
