<DOC>
<DOCNO> 321461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sondun46.html </URL>
<DATE> 2005/03/07/ </DATE>
<TIME> 19.33 </TIME>
<AUTHOR>  </AUTHOR>
<HEADLINE>
Fransa Türkiye'yi tartışmaya devam ediyor... 
</HEADLINE>
<TEXT>

     Fransa İnsan Hakları Birliği LDH Başkanı Michel Tubiana, ''Fransa'da Türkiye'nin AB üyeliği konusu, iç siyasi oyunlara göre belirleniyor'' dedi. 
     Fransa'daki insan hakları dernekleri tarafından meclis binasında düzenlenen bir konferansta, Türkiye'deki insan hakları tartışıldı. 
     Tubiana, Türkiye'den çok sayıda insan hakları savunucusunun katıldığı konferansta yaptığı konuşmada, Türkiye'nin AB üyeliğiyle ilgili tartışmanın zaman zaman abartıldığını söyledi. 
     Türkiye'nin üyeliğine karşı çıkanların büyük kısmının dini farklılıkları gerekçe gösterdiğini hatırlatan Tubiana, ''Fransa'da insan hakları savunucuları olarak bu refleksi desteklememiz mümkün değil'' dedi. 
     Türkiye'deki insan hakları ve demokrasinin tam kusursuz olmadığını kaydeden Tubiana, bununla birlikte 10 yıl önceye oranla ilerlemelerin gözlendiğini belirtti. 
     Konferansta Türkiye'deki cezaevi ve karakolların durumuna ilişkin eleştirilere atıfta bulunan Tubiana, ''Bu konuda başkalarına tavsiyede bulunurken kendi mevcut durumumuza da bakmamız gerekir. Fransa'da da her şey mükemmel değil'' diye konuştu. 
     Tubiana, demokrasi ve insan hakları alanında bir anda her şeyin değişemeyeceğini söyledi. Türkiye'nin kendi tarihiyle barışması, tarihini incelemesi gerektiğini savunan Tubiana, ''Türkiye'de bu sürecin başladığını görüyoruz'' dedi. 
     Türkiye İnsan Hakları Vakfı TİHV Başkanı Yavuz Önen de yaptığı konuşmada, cezaevleri ve karakollarda kötü muamele ve işkence yapanların korunduğunu, bu kişilerin cezalandırılmadığını söyledi. 
     Konuşmasında, Irak'a yönelik askeri müdahaleye dikkati çeken Önen, bu askeri müdahaleye destek veren AB ülkelerini eleştirdi. 
     Önen, Avrupa'nın bu konuda kendisini sorgulaması gerektiğini belirterek, Irak ve Afganistan müdahalelerine destek veren AB üyesi ülkelerin bulunduğu AB'nin arzu edilen AB olmadığını savundu. 
     
</TEXT>
</DOC>
