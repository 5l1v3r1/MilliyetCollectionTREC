<DOC>
<DOCNO> 348803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/siyaset/siy07.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, 'AB morali' verecek 
</HEADLINE>
<TEXT>


8 Haziran'da Başbakan Erdoğan'la Beyaz Saray'da buluşacak olan Başkan Bush, Avrupa'daki son gelişmelerin hedefi etkilememesi gerektiğini vurgulayacak 

YASEMİN ÇONGAR Washington 


ABD Başkanı George W. Bush, 8 Haziran'da Beyaz Saray'da buluşacağı Başbakan Tayyip Erdoğan'a, 'AB'ye tam üyelik hedefinde destek' mesajı vererek, Avrupa'daki gelişmelerin Ankara'yı hedeften şaşırtmamasının önemini vurgulayacak. Erdoğan'ın ise, Irak'taki PKK varlığına karşı somut adım atılması ve Kıbrıs'ta çözüm için Rum tarafının ikna edilmesi konularını gündeme getirmesi bekleniyor. 
Yarım saat olarak planlanan, ancak 1 saate uzayabileceği belirtilen görüşmede, Türkiye'nin AB'ye katılım hedefi, geniş Ortadoğu'da demokratikleşmenin desteklenmesi de ön planda olacak. Görüşmeye, Dışişleri Bakanı Gül, Devlet Bakanı Ali Babacan ve Milli Savunma Bakanı Vecdi Gönül'ün de katılması "olasılık dahilinde" sayılıyor. 
Washington'da ABD Senatosu Çoğunluk lideri Bill Frist ve Dünya Bankası'nın yeni Başkanı Paul Wolfowitz'le de görüşecek olan Erdoğan, ayrıca Kongre üyeleri, kanaat önderleri ve ABD basının temsilcileriyle de bir araya gelecek. Gül ise, 7 Haziran'da ABD'li muadili Rice ve Ulusal Güvenlik Danışmanı Stephen Hadley ile ayrı ayrı buluşacak. 

Reform kararlılığı 
Öte yandan, Erdoğan AP'ye verdiği demeçte, Türkiye'nin reformları tamamlamada kararlı olduğunu belirtti. Erdoğan, "10 ila 15 yıl içinde AB, Türkiye'nin katılımıyla bir küresel güç haline gelecek. Biz, reformlarda başarılı olursak bütün üye ülkeler bize karşı adil davranacaklardır" dedi. 


</TEXT>
</DOC>
