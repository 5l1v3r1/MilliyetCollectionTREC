<DOC>
<DOCNO> 341508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/soneko14.html </URL>
<DATE> 2005/05/11/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
TOKİ, "Robin Hood" gibi... 
</HEADLINE>
<TEXT>

     Dilek Akın AA 

Yoksul için ürettiği konutta maliyeti bile karşılayamayan Toplu Konut İdaresi’nin TOKİ , "arsa paylaşım ortaklığı" adı verilen modelle ürettiği lüks konutlardan 3.5 yılda 1.73 milyar YTL kar sağlayacağı bildirildi. 
     TOKİ Başkan Yardımcısı Ercan Tıraş, AA muhabirine yaptığı açıklamada, kurulduğu 1984 yılından itibaren, ülkenin yerleşim ve konut politikalarının belirlenmesi ve uygulanmasında en önemli kurum olan TOKİ’nin, artan konut ihtiyacını karşılarken yoksul ve zengine farklı fiyat politikalarıyla yaklaştığını belirtti. 
     Yoksullara ve alt gelir grubunda olanlara sembolik taksitlerle 45- 55 metrekare ile 62-75 metrekare büyüklüğünde, peşinatsız, aylık 100-150 YTL taksitlerle ve 20 yıl vadeli konut üretileceğini vurgulayan Tıraş, bu konutların üretimindeki hedeflerinin kar sağlamak olmadığını, hatta maliyetin bile karşılanmadığını vurguladı. 
     Tıraş, bir tiryakinin bir aylık sigara tüketiminin maliyetini bile bulmayan taksitlerle yoksulu konut sahibi yapan TOKİ’nin, başka gelir kaynaklarına yöneldiğini, bunlardan en önemlisini de "arsa paylaşım ortaklığı" adı verilen modelle üretilen lüks konutların oluşturduğunu bildirdi. 
     
     TOKİ’NİN 150 MİLYON METREKARE ARSASI VAR 
     Devlete yük olmadan, genel bütçeden çok cüzi bir pay alarak gerçekleştirdikleri çalışmalarda, arsa paylaşım ortaklığı modeliyle gelirlerini artırıp, yoksula yapılan konutu finanse etmeye çalıştıklarına dikkati çeken Tıraş, şunları kaydetti 
     "Arsa ve konut üretim sürecinin entegre edilmesi amacıyla 12 Aralık 2004 tarihinde çıkan kanun ile Arsa Ofisi Genel Müdürlüğü’nün görev ve yükümlülükleri TOKİ’ye devredilmiş ve böylece TOKİ’nin arsa stoku 150 milyon metrekareye ulaşmıştır. Bu arsaları en iyi şekilde değerlendirmek için planlı bir çalışma yapıyoruz. Değerli arsalarımızı, arsa paylaşım ortaklığıyla paraya dönüştürüp bütçemize kazandırıyoruz." Tıraş, şu anda hasılat paylaşım modeliyle yapılan 26 bin 443 konut ihalesinden ortalama 3,5 yılda yaklaşık 1,73 milyar YTL gelir elde edileceğini vurguladı. 
     
     KONUT ÜRETİM REKORU 
     Tıraş, Toplu Konut İdaresi’nin kuruluşundan 2002 yılı sonuna kadar geçen 19 yıllık sürede, yaklaşık 1,1 milyon konutun üretimine kredi desteği sağlandığını, kendi arsaları üzerinde 8 bölgede 43 bin 145 konutun üretildiğini ifade ederek, "Son 1.5 yılda 19 yıldakinin 2.5 katı toplu konut ürettik" dedi. 
     Türkiye genelinde 68 il ve bazı ilçelerde 157 noktada 102 bin konutun inşaatının sürdüğünü, yıl sonuna kadar 150 bin konuta ulaşmayı hedeflediklerini anlatan Tıraş, bunun bir rekor olarak değerlendirilebileceğini kaydetti. 
     
     VİCDANİ MESELE 
     Tıraş, TOKİ’nin konut seferberliğini 7 değişik kulvarda yürüttüğünü, dar ve orta gelirliler ile alt gelir grubunun kendileri için öncelikliler arasında bulunduğunu vurgulayarak, şöyle konuştu 
     "Bu gruptakiler için ürettiğimiz konutlardan faydalanmak isteyenlerin başka bir evlerinin bulunmaması gerekiyor. Ancak, evi olan herhangi birinin, bir de yoksul için sunulan imkandan faydalanmak için kendinin değil, üzerine evi olmayan yoksul adına başvuruda bulunması vicdanı bir meseledir. Vatandaşlarımızın, çocuklarıyla kendilerine ait bir çatı altında yaşamalarına imkan tanıyan bu güzel hizmeti suiistimal etmemelerini, bu yola başvuranları da ihbar etmelerini bekliyoruz." Tıraş, suiistimalleri önleyebilmek için TOKİ’nin alt gelir grubundakilere yönelik olarak, peşinatsız, aylık 100 YTL taksit ve 20 yıl vadeli konutlardan yararlanacak hak sahiplerinin Kaymakamlık, Belediye ve muhtarlık işbirliğiyle belirleneceğini kaydetti. 
     
</TEXT>
</DOC>
