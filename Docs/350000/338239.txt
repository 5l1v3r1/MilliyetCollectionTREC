<DOC>
<DOCNO> 338239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur40.html </URL>
<DATE> 2005/04/29/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Milli Eğitim Bakanı'nın makam aracı arızalandı 
</HEADLINE>
<TEXT>

     Milli Eğitim Bakanı Hüseyin Çelik'in içinde bulunduğu makam aracı, Düzce Kaynaşlı gişeleri çıkışında arızalandı. Bakan Çelik, Kastamonu'daki programına Düzce Valiliği'nce tahsis edilen araçla gitti. 
     AA muhabirinin aldığı bilgiye göre, çeşitli açılış ve incelemelerde bulunmak üzere İstanbul'dan Kastamonu'ya giden Çelik'in makam aracı, TEM Otoyolu Kaynaşlı gişeleri çıkışında arızalandı. Elektrik donanımında arıza meydana geldiği bildirilen araç, Bölge Trafik Şubesi ekiplerince servise götürülerek, tamire alındı. 
     Bu sırada Bakan Çelik, olay yerine gelen Düzce Emniyet Müdürü Saim İşlek, Kaynaşlı Kaymakamı Hamza Erkal ve diğer yetkililerle, bir dinlenme tesisinde yemek yedi. 
     Aracın tamirinin uzun süreceğinin bildirilmesi üzerine, Bakan Çelik Düzce Valiliği'nce tahsis edilen otomobille Kastamonu'ya hareket etti. 
     
</TEXT>
</DOC>
