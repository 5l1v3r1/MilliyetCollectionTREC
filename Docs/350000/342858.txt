<DOC>
<DOCNO> 342858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/siyaset/siy01.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'a evinde brifing 
</HEADLINE>
<TEXT>


Bakan Çiçek, "Öcalan kararı öncesinde muhalefeti bilgilendirdik" dedi. Çiçek'in, Bakan Gül ile birlikte karardan bir hafta önce Baykal'ı evinde ziyaret ettikleri öğrenildi 

ANKARA Milliyet 


Adalet Bakanı Cemil Çiçek, CNN Türk'teki 'Ankara Kulisi' programında, AİHM'nin Öcalan kararı öncesinde, CHP Genel Başkanı Deniz Baykal'ı bilgilendirdiklerini söyledi. Çiçek'in, Dışişleri Bakanı Abdullah Gül ile birlikte kararın açıklanmasından bir hafta önce Baykal'ı evinde ziyaret ettikleri öğrenildi. 
Görüşmede, Öcalan'la ilgili çıkacak kararın siyasi ve hukuki boyutlarının ele alındığı ve kararın olası sonuçlarının değerlendirildiği kaydedildi. 
Çiçek, "Daha karar açıklanmadan önce muhalefete bilgi verip katkısını istedik. Bundan sonra da isteriz. Sorumluluk mevkiinde olanların, 'laf 9 boğum' derler, 9 defa düşünüp, bir defa konuşması lazım" diye konuştu. 
"Yeniden yargılamayla, dosyanın yeniden açılması arasındaki fark nedir " sorusunu net şekilde yanıtlamayan Çiçek, "Biz başka türlü hazırlıkları yapıyoruz. Bu iş sabırla götürülecektir. İş, hukuk alanına girdiği için 'ben bundan şunu anlıyorum' dediğim zaman bunu çarpıtanlar olabilir. İsterseniz ben onu söylemeyeyim" dedi. 

Duruşmasız yargılama 
Hukukçular, "dosyanın yeniden açılması" kavramının, Ankara DGM'nin yerine kurulan Ankara 11. Ağır Ceza Mahkemesi'nin Öcalan dosyasını duruşma yapmadan açarak, dosya üzerinden karar vermesi olarak yorumladı. 


</TEXT>
</DOC>
