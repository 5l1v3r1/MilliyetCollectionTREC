<DOC>
<DOCNO> 325017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/yazar/yilmaz.html </URL>
<DATE> 2005/03/19/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Avrupa'nın en cazip yatırım kenti 
</HEADLINE>
<TEXT>

MANİSA 

Avrupa liglerinde Türkiye'ye olumlu puan getiren dallarda birincilik elde etmeyi kim başardıysa, mutlu oluyoruz. Manisa'nın da böyle bir alanda birinciliği var düşündürücü bir sonuç .. 
Anadolu kentlerinde düzenlenen "Milliyet Buluşmaları'ndan" biri de geçtiğimiz günlerde Manisa'da gerçekleşti. Manisa Ticaret ve Sanayi Odası Başkanı Bülent Koşmaz'ın ev sahipliğini üstlendiği gecede salon, "Avrupa'nın En Uygun Yatırım Kenti Manisa" afişleriyle donanmıştı. 
Financial Times grubuna bağlı fDi Doğrudan Yabancı Yatırım dergisinin Eylül 2004'te sonuçlanan, "Avrupa'da Geleceğin Kentleri" yarışmasına katılan Manisa, "Maliyet Etkenliği En Yüksek Kent" kategorisinde birinci olmuştu. 
Yarışmaya gönderilen Manisa raporunu, İl Kültür ve Turizm Müdürü Erdinç Karaköse hazırlamıştı. 

Barcelona olmak 
Yarışmaya katılan 200 Avrupa kenti arasından Manisa ile birlikte 7 tanesi, aşağıdaki kategorilerde ödül aldı. 
Ekonomik Potansiyeli En Yüksek Kent Almanya - Düsseldorf 
İnsan Kaynakları En Gelişmiş Kent Rusya - Moskova 
Telekomünikasyon Altyapısı En Gelişmiş Kent İngiltere - Liverpool 
Yaşam Kalitesi En Yüksek Kent İspanya - Barcelona 
Ulaşım Altyapısı En İyi Kent İspanya - Barcelona 
En Güvenli Kent Avusturya - Viyana 
Yabancı Yatırımı En Çok Kent İskoçya - Dundee 
Manisa ucuz iş gücü, ulaşım olanakları İzmir Limanı , Organize Sanayi Bölgesi'nin OSB altyapısı, arsa fiyatının ucuzluğu metrekaresi 16 dolar gibi avantajlar nedeniyle birinci olmuştu. Güzel de, insanın gönlü gelişmişlik puanları toplayan Barcelona, Düsseldorf, Moskova, Liverpool'un yerinde olmayı arzuluyor... 
OSB'de, çalışan 25 bin kişiden 20 bini asgari ücret düzeyinde gelir sağlıyor. 
Yılda 3.5 milyar dolar ihracat gerçekleştiren Manisa'da, istihdamın yüzde 40'ı SSK kayıtlarında yer almıyor. İhracatın lokomotifi kayıt dışılık... 
OSB'de enerji fiyatları TEDAŞ'ın yüzde 5 altında, bu oranın yüzde 25'lere kadar gerilemesi için yatırım yapılıyor. Ayrıca OSB'nin içinden geçen bir tren yolu inşa ediyorlar, buradan yüklenen mallar İzmir Limanı'na inecek. 
Karaköse, "Türkiye'nin sanayi ürünü ihracatının yüzde 5'ini Manisa yapıyor. Ancak Manisa'nın üstünlüğü tarımsal yapısında. Manisa, Türkiye'nin çekirdeksiz kuru üzüm ihracatının yüzde 85'ini karşılıyor. Türkiye dünyanın çekirdeksiz kuru üzüm üretiminin üçte birini yapıyor. 450 bin dekar tarım alanının tamamı, birinci sınıf ürün elde edebilmeye uygun. Avrupa'nın gıda sanayi üssü olabiliriz" diyor. 
Karaköse Manisa merkezin yanı sıra Turgutlu, Akhisar, Salihli ve Kula'da da yapımı planan OSB'den birinin, karma yerine "gıda sanayine" odaklanmasını istiyor. 

Üzüm birinci 
Tarımsal üretimde, 6 - 7 yıl öncesine kadar birinci sırada yer alan tütün, yerini çekirdeksiz kuru üzüme bırakmış. Ardından domates, pamuk ve tütün geliyor... Tarımsal planlama bu yönde mi Bir planlama olduğunu sanmıyorum, çiftçi elinden ne geliyorsa, onu yapmış.. 
21 - 27 Mart tarihleri arasında Manisa, geleneksel Mesir Şenliği ile bir kez daha gündemimizi süsleyecek, sonra unutacağız. Kanuni Sultan Süleyman'ın annesi Hafsa Sultan'ın hastalığına şifa verdiği söylenen ve 41 çeşit baharattan oluşan mesir macunu, "doğal tıp ve sağlıklı yaşam" yatırımlarının üst başlığı olamaz mıydı 



</TEXT>
</DOC>
