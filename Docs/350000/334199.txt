<DOC>
<DOCNO> 334199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun24.html </URL>
<DATE> 2005/04/17/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Talat Papadopulos, Annan'ın davetine olumlu yaklaşmalı... 
</HEADLINE>
<TEXT>

     KKTC Başbakanı, Cumhuriyetçi Türk Partisi CTP Genel Başkanı ve cumhurbaşkanı adayı Mehmet Ali Talat, Rum yönetimi lideri Tasos Papadopulos'a, BM Genel Sekreteri Kofi Annan'ın davetine olumlu yaklaşması çağrısında bulundu. 
     Girne'deki özel konutunda AA muhabirine açıklama yapan Başbakan Talat, Papadopulos'un ''bir an önce sağduyulu davranıp, BM Genel Sekreteri Kofi Annan'ın davetine olumlu yaklaşmasını'' istedi. Talat, ''Düşüncelerini, önerilerini iletmelidir'' dedi. 
     Kendilerinin de önerileri olacağını belirten Başbakan Talat, şunları söyledi 
     ''Buna karşılık elbetteki bizim de önerilerimiz olacaktır. Biz de önerilerimizi ortaya koyacağız. Kıbrıs sorununu çözmek için bir müzakere süreci başlatacağız. Çözümün bir an önce gerçekleşmesi gerekiyor. Çünkü zaman gittikçe daralıyor. Bu zamanı iyi ve doğru kullanmak zorundayız.'' Başbakan Talat, ''Sabah başbakan olarak uyandınız, akşam cumhurbaşkanı olarak uyuyacak mısınız '' sorusuna, ''Bugün öyle olacak herhalde. Onu tabii seçim sonucu gösterecek. Seçim bitmeden hiçbir şekilde emin olamazsınız. Sonuç ne kadar kesin gibi gözükse de, seçim sonucu almadan yüzde yüz emin olamazsınız'' karşılığını verdi. 
     
</TEXT>
</DOC>
