<DOC>
<DOCNO> 312552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/ekonomi/eko08.html </URL>
<DATE> 2005/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, besmele çekip VOB'da ilk gonga vurdu 
</HEADLINE>
<TEXT>


İZMİR DHA 

20 yıldır hazırlıkları sürdürülen Vadeli İşlem ve Opsiyon Borsası VOB nihayet açıldı. Başbakan Recep Tayyip Erdoğan "Çana vurarak açılışı yapalım, vatana millete hayırlı olsun. Bismillah" diyerek VOB'un ilk gongunu vurdu. Erdoğan, İzmir Hilton'da düzenlenen toplantıda, Türkiye'nin üretimde, ihracatta, dış ticaret hacminde, yerli ve yabancı yatırımlarda, her alanda yeni rekorlarla tanıştığını belirterek, "Dünya borsalarında ilk 10'a gireceğimiz söylenseydi, hangimiz inanırdık Her alanda rekorlar kırıyoruz" dedi. 
Sermaye piyasalarının gelişmiş olduğu ekonomilerin, daha gelişmiş ve zengin ülkeler olduğuna dikkat çeken Erdoğan şöyle dedi "İMKB son iki yıllık işlem hacmi ve getirisiyle dünyanın en iyi borsalarından biri oldu. Uluslararası fonlar İMKB'ye geliyorlar. Üstelik gelenler kalıcı. Piyasaların giderek liberalleşmesi sonucu, riskler de artıyor. Bu tür etkilere karşı VOB, sigorta görevi icra edecek. Dünyada örnekleri bulunan VOB'un ülkemizde kurulmasıyla şu anda ülkemizde istikrarlı bir ekonomik hayata geçmiştir." 
VOB'da buğday ve pamuk kontratları işlem görecek. Fındık başta olmak üzere, başka yeni ürünler eklenecek. Üretici, hasat zamanı satacağı ürün için ekim mevsiminde alıcı yatırımcı ile satış kontratı yapacak. Yatırımcı da, üretici de fiyat sürprizleri ile karşılaşmayacak. 40 civarında aracı kuruluşun yetki aldığı borsanın sermayesi 6 milyon YTL. En büyük hissedarı TOBB, İMKB, İzmir Ticaret Borsası ile banka ve aracı kurumlar. 


</TEXT>
</DOC>
