<DOC>
<DOCNO> 308286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sontur15.html </URL>
<DATE> 2005/01/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Türk hacılar 24 Ocak'tan itibaren Türkiye'ye dönmeye başlayacak 
</HEADLINE>
<TEXT>

     Hac görevi için kutsal topraklarda bulunun Türk hacılar, 24 Ocak'tan itibaren Türkiye'ye dönmeye başlayacak. 
     Diyanet İşleri Başkanlığı yetkililerinden edinilen bilgiye göre, haccın vecibelerini tamamlayan Türk hacıların ilk kafilesi, 24 Ocak'ta Mekke'den Cidde'ye geçerek, Kral Abdülaziz Havaalanı'ndan Türkiye'ye hareket edecek. 
     Kral Abdulaziz Havaalanı'ndan Diyanet İşleri Başkanlığı görevlilerince uğurlanacak olan hacı kafilesi, aynı gün İstanbul Sabiha Gökçen Havaalanı'nda olacak. 
     100 bini aşkın kişinin katıldığı bu yılki hac organizasyonunun başarıyla gerçekleştirildiğini belirten Diyanet İşleri Başkanlığı yetkilileri, son Türk hacı kafilesinin, kutsal topraklardan 16 Şubat'ta ayrılacağını bildirdi. 
     Haccın vecibelerini yerine getirerek dün ihramdan çıkan hacılar, Kurban Bayramı'nın ikinci gününü şeytan taşlayarak geçiriyor. Şeytan taşlamak için bazı hacılar Mina'da konaklarken, bazı hacılar Mekke'den otobüslerle Mina'ya geliyor. 
     
</TEXT>
</DOC>
