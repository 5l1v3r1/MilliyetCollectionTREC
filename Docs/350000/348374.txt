<DOC>
<DOCNO> 348374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonyas15.html </URL>
<DATE> 2005/06/02/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Trakya Üniversitesi Kırkpınar'a bilimsel alanda sahip çıkmak istiyoruz 
</HEADLINE>
<TEXT>

     Trakya Üniversitesi Rektörü Prof. Dr. 
     Enver Duran, Kırkpınar’a bilimsel platformda sahip çıkmak istediklerini belirterek, "Güreşçisinden ağasına, yağ dökeninden peşrevine kadar her şey yazılı kurallar çerçevesinde yapılmalıdır" dedi. 
     Prof. Dr. Duran, AA muhabirine yaptığı açıklamada, 1 yıl önce Yunanistan’ın Secek kentinde yapılan yağlı güreş müsabakalarını izlemeye gittiğini, güreşler öncesi protokol tarafından konuşmalar yapıldığını söyledi. 
     Bir Yunan milletvekilinin konuşmasında "yağlı güreşin Yunanlıların ata sporu olduğunu" söylediğini ifade eden Prof. Dr. 
     Duran, "Bu konuşmaya cevabı, o zamanki başkonsolosumuz verdi. O gün, yağlı güreş ve Kırkpınarımız ile ilgili bilimsel çalışma yapılması ve bütün unsurların yazılı kurallara bağlanması konusunda kendi kendime karar aldım. Bu doğrultuda Kırkpınar Sempozyumu düzenlendi" diye konuştu. 
     Trakya Üniversitesi’nin, Kırkpınar’a bilimsel platformda sahip çıkmak istediğini belirten Prof. Dr. Duran, şunları kaydetti 
     "Kırkpınar bizim milli değerimizdir. Güreşçisinden ağasına, yağ dökeninden peşrevine kadar her şey yazılı kurallar çerçevesinde yapılmalıdır. Ata sporumuza üniversite olarak sahip çıkacağız. Yerel idarecilerle işbirliği yaparak Kırkpınar’ı daha iyi yerlere taşımak istiyoruz. Kırkpınar, kişisel çıkarların üzerinde olmalıdır. Son günlerde yaşanan ağalık tartışması da belirlenecek kurallarla ortadan kalkacaktır." 
     
</TEXT>
</DOC>
