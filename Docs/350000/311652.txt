<DOC>
<DOCNO> 311652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/soneko10.html </URL>
<DATE> 2005/02/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
ABD'de e-ticaret şikayetleri artıyor... 
</HEADLINE>
<TEXT>

     Bülent Keneş AA 

ABD'de son iki yılda, internet üzerinden yapılan ticaret konusundaki şikayetlerin yaklaşık iki kat arttığı, toplam tüketici şikayetlerinin yüzde 'ünün internet ile ilgili olduğu bildirildi. 
     2004 yılında internet üzerinden yapılan ticari işlemler konusunda Amerikan Federal Ticaret Komisyonu'na yapılan şikayet başvurusunun 98 bini aştığı belirtilirken, bu sayının 2002 yılında 51 bin olduğu kaydedildi. 
     Komisyon'un yıllık raporunda yer alan verilere göre, internet üzerinden yapılan ticaret konusundaki şikayetlerin, ''satıcının alınan mal ya da hizmeti teslim etmemesinden, alınan mal ya da hizmetin ödenen paranın karşılığı olmaktan uzak bir değerde olmasına'' kadar uzanan farklı içeriklerde olduğu ifade edildi. 
     İnsanların evindeki ya da ofisindeki bilgisayar aracılığıyla kolaylıkla alım-satım yapmasına imkan veren, internet üzerinden ticaret yapan açık artırma sitelerinin son yıllarda aşırı ölçüde arttığına dikkat çekilen raporda, 2004 yılında internet ile alakalı şikayetlerin ticari konularda yapılan toplam 635 bin şikayetin yüzde 16'sını oluşturur hale geldiği belirtildi. Raporda bu oranın 2002 yılında yüzde 13 olduğuna dikkat çekildi. 
     2004 yılında en fazla şikayet alan diğer bir alanı ise 246 binden fazla şikayetle toplam şikayetin yüzde 39'unu oluşturan kimlik hırsızlığının oluşturduğu ve bu yılın kimlik hırsızlığı vakalarının sürekli olarak arttığı beşinci yıl olduğuna işaret edildi. 
     Üçüncü en yaygın tüketici şikayeti konusunun ise kapıda ya da katalogla satışlarla ilgili olduğu belirtilirken, bu tür şikayetlerin toplam şikayetlerin yüzde 8'ini oluşturduğu kaydedildi. Bunu yüzde 6'lık oranıyla internet'le ilgili hizmetler ve yine yüzde 6'lık oranıyla web sitesi faturaları ile ilgili şikayetlerin takip ettiği belirtildi. Toplam olarak şikayetlerin yüzde 'ünün internet ile ilgili olduğunun altı çizildi. 
     En fazla tüketici şikayetinin Washington, Californiya'daki Silicon Vadisi ve Las Vegas'tan yapıldığının belirtildiği raporda, kimlik hırsızlığına dair en fazla şikayetin ise Phoenix, Riverside-San Bernardino-Ontario ve Las Vegas bölgelerinden geldiği kaydedildi. 
     
</TEXT>
</DOC>
