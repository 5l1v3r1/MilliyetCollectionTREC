<DOC>
<DOCNO> 339668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sontur32.html </URL>
<DATE> 2005/05/04/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İmar Off-Shorezedelerine müjde .. 
</HEADLINE>
<TEXT>

     Anayasa Mahkemesi, "İmar Bankası’na el konulmadan önce kıyı bankalarındaki off-shore hesaplarından son 1 ayda mevduat hesabına dönenlere ödeme yapılmayacağını" öngören yasa hükmünü iptal etti. 
     Anayasa Mahkemesi Başkanvekili Haşim Kılıç, gazetecilere yaptığı açıklamada, bugünkü toplantının gündemine ilişkin bilgi verdi. 
     Toplantıda, CHP’nin "İmarzedelere" ödemeleri düzenleyen 5021 sayılı Bazı Kanunlarda Değişiklik Yapılması ve Bankalar Kanunu Hükümlerine İstinaden Bankacılık İşlemleri Yapma ve Mevduat Kabul Etme İzni Kaldırılan Türkiye İmar Bankası Türk Anonim Şirketi Hakkında Tesis Edilecek Bazı İşlemler Hakkında Kanun’un 1. maddesiyle 4969 sayılı Yasa’nın geçici 2. maddesinin değiştirilen 1 numaralı fıkrasının son paragrafının iptali istemiyle açtığı davayı esastan karara bağladıklarını söyledi. 
     Kılıç, söz konusu hükmün 5 üyenin oyuna karşı 6 üyenin oyuyla iptal edildiğini bildirdi. 
     Bir gazetecinin, "Bu durumda olanlara ödeme yapılacak mı " sorusuna Kılıç, ödeme yapılıp yapılmayacağının TMSF’nin kararına ve bu konuda yerel mahkemelerde açılan davaların sonuçlarına bağlı olduğunu kaydetti. 
     İptal edilen düzenleme şöyle 
     "... Bankacılık Düzenleme ve Denetleme Kurulu’nun bankacılık işlemleri yapma ve mevduat kabul etme iznini kaldırdığı tarihten geriye doğru bir ay içinde, kıyı bankalarındaki hesapları Tasarruf Mevduatı Sigorta Fonu’nca sağlanan mevduat güvencesi kapsamına almak amacına matuf olarak, bankacılık işlemleri yapma ve mevduat kabul etme izni kaldırılan bankaların yurtiçi kayıtlarına, muhabir bankaca karşılığı nakden veya bankacılık işlemleri yapma ve mevduat kabul etme izni kaldırılan banka dışındaki bir başka banka aracılığıyla ödenmeksizin aktarıldığı tespit edilen hesaplar ile..." Anayasa Mahkemesi, dava konusu hükmün geçen yıl yürürlüğünün durdurulması istemini reddetmişti. 
     
</TEXT>
</DOC>
