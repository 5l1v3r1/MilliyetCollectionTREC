<DOC>
<DOCNO> 308411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/yazar/uras.html </URL>
<DATE> 2005/01/22/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Türkler sergisi bir fırsat 
</HEADLINE>
<TEXT>

LONDRA 

Londra'da Royal Academy of Arts Kraliyet Sanat Akademisi binasında açılan "Turks" Türkler - 600 - 1600 Yılları Arasında Bin Yıllık Bir Yolculuk adını taşıyan sergi, 12 Nisan'a kadar devam edecek. 
Bu sergi, Türkiye'nin tanıtımı için büyük bir fırsat. Türkiye'nin tanıtımı denilince tanıtımı çok yönlü düşünmek gerek. 1 Türkler kim Savaş dışında ne yapmışlar Medeniyete, sanata, bilime, edebiyata ne katkıları olmuş 2 Bugünün Türkiye'sinde Türkler ne yapıyor Bugünün Türkiye'sinde sanat, bilim, edebiyat konularında neler oluyor 3 Ne üretiyorlar Nasıl yaşıyorlar 
Bunları sınırlarımız dışındaki her ülkede anlatmaya mecburuz. Bunları anlatmak için fırsat yaratmaya mecburuz. 
Londra'da açılan "Türkler" sergisinin bunlara ek özellikleri var. 1 AB üyelik müzakerelerinin başlamasından önce Türkiye'yi tanıtmakta yarar var. 2 İngilizleri tatil için Türkiye'ye çekmek istiyoruz. Bu tür sergiler turist çekmekte etkili oluyor. 3 İngiltere bizim için önemli bir pazar. Bu pazara daha çok mal satabiliriz. 
"Türkler" sergisi, Londra'da Türkiye'ye ve Türklere ilgiyi artırdı. Sokaklar "Turks" afişleriyle donanmış durumda. Afişler 3 ay sokakları süsleyecek. Bu tür sergiler, gündemi etkiliyor. 

Türkiye gündemde 
Medya hem sergiden, hem Türklerden, hem Türkiye'den söz ediyor. Mağazalarda Türkiye ile ilgili kitaplar, ürünler öne çıkmış durumda. Türkiye ile ilgili konferanslara büyük katılım oluyor. 
Milliyet yazarlarından Prof. Dr. İlber Ortaylı'nın London School of Economics'teki konferansına büyük ilgi vardı. Üniversitelerimizin bu 3 aylık sergi dönemini değerlendirmeleri, üniversite öğretim üyelerimizin Türklerin değişik yönlerini anlatmak için, benzer konuşmalar için Londra'ya gelmeleri gerekir. 
Kraliyet Akademisi'nde sergi salonlarının çıkışındaki kitap ve hediyelik eşya satış mağazalarında Türkiye ile ilgili İngilizce kitaplar, Türk ürünleri kapışılıyor. Ne yazık ki, biz bu fırsatları iyi değerlendiremediğimizden çeşit çok az. 
Kitap bölümünde İngilizce basılmış İznik çinileriyle ilgili kitaplar, Orhan Pamuk'un "Kar" kitabı dikkati çekiyor. Hediyelik eşya bölümünde Urart'ın ürünü az sayıda gümüş takı, az sayıda Kütahya çinisi, eski Türk deseni kumaşlarla yapılmış az sayıda yastık, özel kutularda Kurukahveci Mehmet Efendi kahvesiyle lokum satılıyor. Halbuki, bizim hediyelik eşya üreticilerimiz, Vakko gibi köklü firmalarımız bu fırsatı çok iyi değerlendirebilirdi. Bu hem Türkiye'nin tanıtımı hem de kendileri için kazanç getirirdi. 

Üreticiler fırsat kaçırıyor 
Sergi nedeniyle Londra'nın ünlü kitabevleri ve mağazaları da Türkiye ile ilgili kitap ve ürünleri vitrine çıkarmaya çalışmış ama onlar da vitrine çıkaracak çok az şey bulabilmiş. 
Bu bize ders olmalı. Bu tür sergiler çok yönlü olarak değerlendirilmeli. 1 Londra'da sergi 3 ay açık kalacak. Bu sürede gene de bir şeyler yapılabilir. Kitabevlerimiz, hediyelik eşya üreticilerimiz, gümüşçülerimiz, çinicilerimiz fırsatı değerlendirebilir. 2 Bu tür sergiler devam edecek. Bundan sonraki sergiler için şimdiden hazırlık yapılmalı. Fırsatlar heba olmamalı. 
Son olarak "sponsorluk" destekleme himaye müessesesinin önemine değinmekte yarar var. Özel bir kanun çıktı. Müesseselerin kültür ve sanat olaylarını desteklemek için ayıracakları paraları vergiden düşme imk nı tanındı. Londra'dakine benzer sergileri Dışişleri Bakanlığı Yurtdışı Tanıtma ve Kültür İşleri Dairesi düzenliyor, Kültür Bakanlığı destekliyor ama devletin parası yok. Bu tür sergiler sponsorların parasal desteğiyle gerçekleşiyor. Londra sergisinin büyük destekçileri Garanti Bankası, Aygaz gibi Türk firmaları sadece serginin gerçekleşmesini sağlamamış, çok güçlü bir reklam fırsatı da yakalamış. Çünkü Londra'nın duvarlarına asılı sergi afişlerinin altında isimleri yazılı. Sergiyle ilgili reklamlarda isimleri geçiyor. İmk nı olan diğer firmalarımız, bundan kendilerine ders çıkarmalı. 



</TEXT>
</DOC>
