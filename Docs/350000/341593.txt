<DOC>
<DOCNO> 341593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonspo22.html </URL>
<DATE> 2005/05/11/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Suns'ın antrenörü Mike D’Antoni, ligde yılın antrenörü seçildi... 
</HEADLINE>
<TEXT>

     ABD Profesyonel Basketbol Ligi NBA takımlarından Phoenix Suns’ın antrenörü Mike D’Antoni, ligde yılın teknik adamı seçildi. 
     Normal sezonda aldığı 62 galibiyet ve 20 yenilgiyle bu sezon ligin en yüksek galibiyet yüzdesine sahip olan ve play-off serisinde hiç yenilgi almayan takımda, ilk kez tüm sezon boyunca görev yapan 54 yaşındaki D’Antoni, medya mensuplarının katıldığı oylamada, 326 puan alarak "yılın antrenörü" unvanını aldı. 
     Oylamada, Indiana Pacers’ın antrenörü Rick Carlisle, 241 puanla ikinci, Seattle Supersonics’in antrenörü Nate McMillan ise 234 puanla üçüncü oldu. 
     D’Antoni, bu ödüle layık görülen ikinci Suns antrenörü olarak, takım tarihine geçti. Phoenix Suns’da, daha önce de Cotton Fitzsimmons, 1988-1989 sezonunda, yılın antrenörü seçilmişti. 
     D’Antoni, konuyla ilgili yaptığı açıklamada, "Ben her antrenörün yapması gerekeni yaptım. Bu ödülü NBA’de görev yapan her antrenör alabilir. Bu ödül, benim en uç beklentilerimin bile üstünde" diye konuştu. 
     Bu arada bu sezon boyunca her oyun başına 110.4 sayı ortalamasıyla yılın en skorer takımı olan Phoenix Suns’da, Kanadalı oyun kurucu Steve Nash, pazar günü, "normal sezon"un "en değerli oyuncusu" seçilmişti. 
     
</TEXT>
</DOC>
