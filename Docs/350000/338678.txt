<DOC>
<DOCNO> 338678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sonspo05.html </URL>
<DATE> 2005/05/01/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Özdemir İster yenelim, ister yenilelim hakemler hakkında konuşmuyoruz 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Trabzonspor karşısında önemli bir galibiyet aldıklarını, kalan tüm maçları kazanarak şampiyonluğa ulaşacaklarını söyledi. 
     Özdemir, AA muhabirine yaptığı açıklamada, Trabzonspor'un Türkiye'nin en iyi futbol oynayan takımlarından biri olduğunu belirterek, ''Karşımızda önemli bir rakibimiz vardı. Maç öncesi aramızda 6 puan bulunuyordu ve rakibimiz bu maçı kazanması halinde şampiyonlukta iddialı duruma gelecekti. Zevkli ve mücadeleli bir maç oldu. Seyirciler güzel bir 90 dakika izlediler. Sahada oyuncularımız iyi mücadele etti ve 3 puan almasını bildik'' diye konuştu. 
     Teknik kadro ve oyuncuları alınan galibiyet nedeniyle kutladığını ifade eden Özdemir, ''Kalan bütün maçlarımızı alıp şampiyon olmak istiyoruz. Bunu da başaracağımıza inanıyorum'' dedi. 
     
     ''ÖRNEK TARAFTARIMIZ VAR'' 
     Özdemir, taraftara da övgüler yağdırarak, ''Taraftarımıza teşekkür ediyoruz. Dün yine stadı tamamen doldurdular. Maçın başından sonuna kadar takımımızı desteklediler. Yine küfür yoktu ve sahaya yabancı madde atılmadı. Örnek taraftarımız var. Bu desteklerinin sezon sonuna kadar devam etmesini diliyoruz'' şeklinde konuştu. 
     
     ''HAKEMLER HAKKINDA KONUŞMUYORUZ'' 
     Özdemir, Trabzonsporlu yöneticilerin dünkü maçın ardından hakemlere yönelik eleştirilerinin hatırlatılması üzerine, şunları söyledi 
     ''Fenerbahçe olarak sezon başından bu yana hiçbir maçta hakem yönetimi hakkında konuşmuyoruz. Yenilsek de yensek de bugüne dek hakemler hakkında konuşmadık. Hakem kararlarına saygılı olmalıyız.'' Trabzonsporlu yöneticilerin ''Golleri Fenerbahçe değil, hakem attı'' sözünün hatırlatılması üzerine Özdemir, ''Maçın başından sonuna kadar baktığımız zaman, daha çok gol pozisyonuna giren ve atak oynayan takımın Fenerbahçe olduğunu görüyoruz. Biz maçta rakibimizden her bakımdan daha iyiydik'' dedi. 
     
     CEZA VE SAKATLIKLAR 
     Özdemir, önlerinde zorlu maçların bulunduğunu, sakat ve cezalı futbolcuların çokluğunun da kendilerini endişelendirdiğini söyledi. 
     Luciano'nun cezalı olduğunu, Nobre ve Anelka'nın ise dünkü maçta sakatlandıklarını ve durumlarının belli olmadığını ifade eden Özdemir, ''Ayrıca Ümit'in de cezası sürüyor. Kadromuz geniş olmasına rağmen sakatlıklar ve cezalar bizi sıkıntıya sokuyor. Her şeye rağmen kalan maçlarımızı kazanarak mutlu sona ulaşacağımıza inanıyoruz'' diyerek sözlerini tamamladı. 
     
</TEXT>
</DOC>
