<DOC>
<DOCNO> 315335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun14.html </URL>
<DATE> 2005/02/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kürtler, sevinçten uyumadı 
</HEADLINE>
<TEXT>

     İhsan DÖRTKARDEŞ DHA 

      IRAK'ta 30 Ocak'ta yapılan seçimlerin ardından Kürtler, büyük sevinç yaşarken, Irak'ta Sünniler ile Kürtler arasında kavga başlayacağı öne sürüldü. 
     Irak'ta seçim sonuçlarının açıklanması ve Kürtler'in oyların yüzde 25'ini aldıklarının açıklanması, Kuzey Irak'taki Erbil, Süleymaniye gibi kentlerde bayram havası yarattı. Irak Başbakanlığı veya Devlet Başkanlığı'na aday olduğunu açıklayan Kürdistan Yurtsever Birliği lideri Celal Talabani'nin karargahının yakınlarındaki Süleymaniye kentinde binlerce kişi buldukları her türlü araçla sokaklara dökülerek, gece geç saatlere kadar 'zafer turu' attı. 
     Ellerinde Talabani posterleri, Kürdistan Yurtsever Birliği ile Kürt bayrakları bulunan, elleriyle Zafer işareti' yapan Kürtler, kentte uzun konvoylarla tur attı. 
     Irak seçimlerinin sonuçlarına İngiliz basını geniş yer ayırırken, Financial Times gazetesi, "Irak'ta oyların yüzde 48'ini alan Şii koalisyonu, Sünnilerin hakimiyetine son verdi'' başlığını kullandı. Gazetede, "Kaybedenler, laik ve geçmişte egemen Sünni partiler'' denildi. Yazıda, Irak'ta geçmişte yönetime egemen olan Sünni azınlığın yanı sıra, geçici hükümette önemli rol oynayan daha laik partilerin de seçimde mağlup oldukları belirtilirken, "Geçici Devlet Başkanı Sünni Gazi El-Yaver'in partisi, oyların yüzde 2'den azını alabildi. Tecrübeli Sünni lider Adnan Paçacı'nın partisi, mezhepsel yerine ulusal görüşlere önem vermişti. Bu partinin parlamentoda belki bir sandalyesi bile olmayacak'' denildi. 
     
     KAVGA BAŞLAYACAK 
     Times gazetesi, başyazısında seçimlerin ardından koalisyon yolunda kavganın başlayacağı ileri sürüldü. Gazetenin yazarlarından William Rees-Mogg, "Sünniler'in kısmi güneş tutulması'' ifadesi kullanıldı. Mogg, Irak sorunun bugüne kadar aslında Şiiler'in ve Kürtler'in sorunu olduğunu, artıksa Sünniler'in sorunu haline dönüştüğünü vurguladı. 
     
     "KÜRTLER, ÖZERK YAPILARINI KORUDU'' 
     Aynı gazetede yer alan Bronwen Maddox imzalı yazıda ise, Irak'ta halen kendilerine en çok güvenen toplum kesiminin, Kürtler olduğu, Kürtler'in gücü, Irak'ta istikrara yardımcı olması açısından faydalı olarak nitelendirilerek, şöyle denildi 
     "Doğru, bu sonuçlar ayrı Kürt devleti çağrısı yapan bazı sesleri güçlendirebilir. Ancak, bu kişiler üst düzey görevlerde değiller. Tam tersine, Kürtler'in, yeni hükümetten, çoğunun dile getirdikleri bir şeyi istemesi beklenebilir Birleşik bir Irak içinde, üst düzey özerklik.'' Daily Telegraph gazetesi başyazısında, tüm tehditlere karşın her 10 Iraklı'dan 6'sının sandık başına gitmesini önleyemeyen teröristleri, "seçimin gerçek mağlupları'' olarak nitelendirdi.Allavi'nin yakınındaki siyasetçilerden La Guardia, gazeteye "Kürtler, İyad Allavi'yi destekleyeceklerdir. Çünkü dinci Şiilerin, iktidarı ele geçirmesini istemiyorlar'' dediğini aktırdı. 
     Guardian muhabiri Jonathan Steele ise, Sünniler'in seçime katılım göstermemeleri sonucu Kürtler'in nüfus oranlarına göre daha fazla oy aldığını yazdı. Steele Kürtlerin bu durumda, Yeni Irak'ın federal temele dayanması konusunda daha güçlü konumda olacaklarını, böylece özerkliklerini koruyacaklarını ekledi. 
     The Independent muhabiri Patrick Cockburn ise Şiiler'in, Kürtler gibi tecrübeli ve etkin liderleri olmadığını vurgularken, Irak İslam Devrimi Yüksek Konseyi bünyesindeki Bedir Tugayları'nın, eski Baasçıların yeniden resmi görevlerden dışlanmasından söz ettiklerini bunun kaosa yol açacağını belirtti. 
     
</TEXT>
</DOC>
