<DOC>
<DOCNO> 314793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/siyaset/asiy.html </URL>
<DATE> 2005/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hak yiyen iflah olmaz 
</HEADLINE>
<TEXT>


Gebze'deki Anadolu Sağlık Merkezi'nin açılışını yapan Erdoğan, "Bu ülkede yetimin hakkını yiyenler ve yenmesine vesile olanlar iflah olmazlar" dedi 

Şenol Demirci - İstanbul 


Anadolu Vakfı'nın dev yatırımı Anadolu Sağlık Köyü'nün hastane bölümü olan Gebze Çayırova'daki Anadolu Sağlık Merkezi, dün hizmete açıldı. Törene katılan Erdoğan, Türkiye'nin artık değişim sürecinin içinde hızla mesafe aldığını söyledi. 
Erdoğan, şunları kaydetti 
"Yanlış ve çirkin alışkanlıklarımız var. Bunu fırsat bilerek, buradan meşru olmayan yollara girme gayreti içinde olanlar var. Yeşil kart olayını kendileri için yeni suiistimal kanalı görenler var. Bunların üze-rine ısrarla gideceğiz. Bu ülkede tüyü bitmemiş yetimin hakkını yiyen ve yenmesine vesile olanlar iflah olmazlar. Bunu böyle bilmelidirler." 
Bu yılın ortasında Genel Sağlık Sigortası'nı çıkaracaklarını, her doğanın sigortalı olacağını anlatan Erdoğan, "Yeşil kart, pembe kart... Böyle bir ayrım olmayacak" dedi. 
Artık vatandaşların hastanede rehin kalma döneminin sona erdiğini ifade eden Erdoğan, şunları söyledi "Burada bazı yanlışları duyuyoruz. Bizi haberdar edin. Şunlar söyleniyor 'Burada hastane yöneticilerinin suçu yok. Rehin alma olayı yasadan kaynaklanıyor.' Yasada bu olabilir. Sen bu yasaya rağmen, hastanede istediğin kadar hastayı tedavi ediyorsun. İstediğine istediğin şekilde muamele yapıyorsun, bunu da aynı şekilde yapacaksın. Kanunlar her şey değildir. Asıl olan hukuktur. İnsanın hukukunu korumak, asıl olan budur. Bu hukuku kurduğumuz anda, 'İnsanı yücelt ki devlet yücelsin' felsefesi ortaya çıkar." Erdoğan, Anadolu Sağlık Merkezi'ne sadece Ortadoğu ve Asya'dan değil, Avrupa ülkelerinden de hastaların geleceğini belirterek, bu alanda yatırım yapmak isteyenlere yardımcı olacaklarını sözlerini ekledi. 

'Bu tesisleri engellemek hainliktir' 

Başbakan Erdoğan, dün CarrefourSA Maltepe Park Hipermarket ve Ticaret Merkezi'nin resmi açılış törenine de katıldı. Erdoğan, bir derdi olduğunu dile getirerek "Ülkemde taş üstüne taş koyanın önüne engel koyana, biz engel koyarız. Bu eserler yükseldikçe, insanlara iş kapısı açılacak. Bu tesislerde 1400 eleman çalışıyor. Böyle bir şeyi engellemek ihanettir" dedi. 2004'te Türkiye'nin yerli ve yabancı yatırımda çok ciddi patlama gerçekleştirdiğini belirten Erdoğan, "30 milyar dolarlık yatırım, bu ülkede gerçekleşti. Bu yatırım, gerek inşaat, gerek makine araç gereciyle toplam yatırımdır. Bu, güvendendir, istikrardandır. Güven ve istikrar olmazsa, bu yatırımlar Türkiye'de yapılamaz. Bunu aştığımız anda, 2006 ve 2007 çok farklı olacak" diye konuştu. Erdoğan daha sonra, Güler Sabancı ve Carrefour Grubu CEO'su Jose Luis Duran ile merkezin açılışını yaptı. 

Hedefi, en iyi hizmet 

John Hopkins Medicine ile strateji işbirliği yapan Anadolu Sağlık Merkezi, Türk Cumhuriyetleri, Balkanlar ve Avrupa'da en iyi hizmet veren sağlık merkezi olmayı hedefliyor. 90 milyon dolara 45 bin metrekarelik kapalı alanda kurulan merkez, 8 ameliyathane, 59 yoğun bakım yatak kapasitesi ve toplam 209 yatakla hizmet verecek. 


</TEXT>
</DOC>
