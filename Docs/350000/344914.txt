<DOC>
<DOCNO> 344914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/spor/spo02.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye bizi artık kesmez' 
</HEADLINE>
<TEXT>


Fenerbahçe Başkanı Aziz Yıldırım, bu zaferle tarih yazdıklarını söyledi, bundan böyle Avrupa'da başarı için mücadele edeceklerini ifade etti 


Fenerbahçe Başkanı Aziz Yıldırım, şampiyonluk coşkusuyla birlikte önemli mesajlar verdi. 
30 yıl aradan sonra üst üste gelen şampiyonluğun çok önemli olduğunu belirten Yıldırım, "İşte tarih böyle yazılır. Zaten favoriydik. Çünkü en iyi futbolcu, en iyi hoca bizdeydi. Ancak her gün hocanız gitti, gidiyor diye yazılar yazılırsa tabii ki zorlanırsınız. Ama buradan söylüyorum, Daum kalacak. Bunu herkes böyle bilsin" dedi. 
Fenerbahçe için artık Türkiye'de şampiyonluğun kafi olmadığını ifade eden Yıldırım şöyle devam etti 
"Bizi artık Türkiye kesmez. Ama ben Galatasaray'ın şampiyonluğunun tesadüf olduğunu söylerken yanlış anlaşıldım. Onların hazırlıksız yakalandığını belirtmek istemiştim. Çünkü alt yapıyı hazırlamadan kazanılan şampiyonluklar kalıcı olmuyor. Nerede MTK, nerede Steaua Bükreş. Avrupa'da şampiyon oldular ama şimdi yoklar. Ben Galatasaray için onu söylemiştim. Yanlış anladılar, fark etmez. Sayemde para kazandılar, tişört yapıp sattılar." 
Canaydın'a küfür olayına da değinen Yıldırım, "Taraftarı tahrik edici şekilde konuşunca, bu küfürler ortaya çıktı. Bana göre az bile yaptılar" yorumunu yaptı. 

'Gerekeni yaparız' 

Fenerbahçeli oyuncular karşılaşma sonrası Aziz Yıldırım'ı "Büyük Başkan buraya" diyerek soyunma odasına davet etti. Yıldırım bunun üzerine yanında bulunan Asbaşkan Murat Özaydınlı'ya "Başıma gelecekleri biliyorum. Prim isteyecekler. Seni vekil tayin ediyorum. Git gerekeni söyle" dedi. Özaydınlı'yı yeterli görmeyen Sarı - Lacivertli oyuncuların ısrarı üzerine Fenerbahçe başkanı odaya girdi. Tüm takım "100, 100, 100" diye bağırınca Başkan Aziz Yıldırım cebinden 100 YTL çıkardı. Futbolcuların 100 bin dolar istemesi üzerine de "Siz formanız için oynarsınız. Ben bunu biliyorum. Ama merak etmeyin gerekeni yaparız" dedi. Başkanın prim konusunda garanti vermesi üzerine tüm takım "Şampiyon Fenerbahçe. En büyük Fenerbahçe" tezahüratlarıyla soyunma odasını inletti. 

Güle güle Pierre 

Sezon sonu Fenerbahçe'den ayrılacak Pierre Van Hooijdonk, derbi maç öncesi taraftara veda etti. Oğlu Sydney ile sahaya çıkan Hollandalı futbolcu, saha içinden bütün tribünleri dolaşarak taraftarını selamladı. Tribünlerde Hollandalı golcüye büyük sevgi gösterileri yapılırken bir taraftar çiçek verdi. Van Hooijdonk sahaya çıkarken, stat hoparlörlerinden yapılan anonsta, Fenerbahçe'de yaptıkları için teşekkür edildi. Tribün turunu tamamlayan Van Hooijdonk, oğluyla sahada top oynadı. Hollandalı yıldıza, Galatasaraylı futbolcular da veda etti. Hakan Şükür ve Tomas, Hooijdonk'a sarılarak kendisine başarılar diledi. 

Kadıköy'de arbede çıktı 

Derbi öncesi tüm önlemlere rağmen yine olaylar yaşandı. Galatasaraylı taraftarlar Kadıköy'e vapurla gelirken, 50 kişilik bir grup, polis barikatını aşıp, çevredeki işyerlerine saldırdı. Ara sokaklarda Fenerbahçe forması giymiş kişilerle kavgaya tutuşan grup, yürüyerek Şükrü Saracoğlu'na geldi. Polisin takip etmediği öfkeli kalabalığı taraftar liderleri sakinleştirmeye çalıştı. İki takım taraftarları arasında Kabataş iskelesinde gerginlik yaşanırken, maç öncesi stat çevresinde de kavga çıktı. Bu arada Fenerbahçeli taraftarlar, karşılaşma öncesi ısınan Galatasaraylı futbolculara ayran ve su şişesi yağdırdı. İkinci Başkan Ergun Gürsoy da, polis kalkanları arasında Şeref Tribünü'ne çıkabildi. 


</TEXT>
</DOC>
