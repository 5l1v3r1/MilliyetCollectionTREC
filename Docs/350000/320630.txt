<DOC>
<DOCNO> 320630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun13.html </URL>
<DATE> 2005/03/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
BM'de kadın 'istilası' 
</HEADLINE>
<TEXT>

     Can KAMİLOĞLU NEW YORK, DHA 

      BU yıl 49'uncusu yapılan Kadının Statüsü Komisyon toplantılarına katılmak için Birleşmiş Milletler Genel Merkezi'nin bulunduğu New York'a gelen kadınlar ilginç görüntüler oluşturdu. 
     BM koridorlarını dolduran 192 ülkenin kadınları çok sayıda toplantıya katılarak kadının sorunlarına uluslarası alanda çözüm bulmaya çalışıyor. Dünyanın 4 bir yanından BM'ye akın eden yaklaşık 15 bin kadın, BM yetkililerinin ek önlem almasına neden oldu. BM kafeteryalarının yetersiz kalması üzerine bir çadıra kurulan geçici kafeteryada komisyona katılan kadınların yiyecek ve içecek ihtiyaçları karşılanıyor. Türkiye'yi Kadından Sorumlu Devlet Bakanı Güldal Akşit başkanlığındaki bir heyetin temsil ettiği toplantılar cuma gününe kadar sürecek. 
     
     AKŞİT KADINLARIN HAKLARI AHLAKİ SORUMLULUK 
     Bakan Akşit, dün genel kurul salonunda diğer ülke delegelerine hitaben yaptığı konuşmada, "Yeryüzünde tüm insanların mutlu bir şekilde bir arada var olabilmeleri için toplumsal cinsiyet eşitliği, kalkınma ve barış, bir bütünün tamamlayıcı unsurlarıdır" dedi. Kadın erkek eşitliğinin sağlanması konusunda önemli kilometre taşlarından biri olan Pekin Eylem Platformu'ndan bu yana geçen 10 yıl içinde Türkiye'nin, kendi politikalarını platforma paralel olarak gerçekleştirdiğini savunan Akşit, "Türkiye kadınların ve kız çocukların haklarını tam olarak gerçekleştirmeyi yasal ve ahlaki sorumluluğu olarak görerek, bu hedefe yönelik yapılan çalışmalar ile önemli ilerlemeler kaydetmiştir" dedi. 
     
     'TÜRKİYE REFORM NİTELİĞİNDE ADIMLAR ATTI' 
     Türkiye'de kadın hakları konusundaki reformlara da dikkat çeken Güldal Akşit, BM Kadınlara Karşı Her Türlü Ayrımcılığın Önlenmesi Sözleşmesi CEDAW protokolünün yürürlüğe girmesi, zorunlu eğitimin 8 yıla çıkarılması, aile içi şiddetin önlemesi için ailenin korunmasına dair kanunun yürürlüğe girmesi, Türk Medeni Kanunu, Türk Ceza Kanunu ve İş Kanunu'un bütünüyle yeniden ele alınarak ve cinslerarası eşitlik gözetilerek yeniden düzenlenmesi gibi reform niteliğindeki yasal değişiklikler ve gelişmeleri gerçekleştirdiğinin altını çizdi. Akşit konuşmasını şöyle tamamladı 
     "Türkiye bunun yanısıra, okur yazarlığın artırılması ve çocuk ölümlerinin azaltılmasına yönelik önemli kazanımlar elde etmiştir. Türkiye'de kadına yönelik politikalarda yaşanan değişimin en önemli kanıtı anayasada yapılan değişikliklerdir. Devlet, 2004 yılında anayasanın 10'uncu maddesine yapılan bir ekle, kadınla erkeğin her alanda eşit haklara ve imkanlara kavuşması için gerekli tedbirleri almakla yükümlü kılınmış ve böylece Türkiye anayasasında bu tür bir hükme yer veren az sayıda ülkeden biri olmuştur. Yine 2004 yılında, Anayasanın 90'ıncı maddesinde yapılan değişiklik ile, CEDAW Sözleşmesi de dahil olmak üzere temel hak ve özgürlükleri hedef alan uluslararası belgeler tüm kanunların üzerine çıkarılmıştır. Böylece, birbiriyle uyumlu anayasa ve uluslararası sözleşmelerin kombinasyonu ile kadın erkek eşitliği yönünde daha güçlü bir hukuki zemin oluşmuştur." 
     
</TEXT>
</DOC>
