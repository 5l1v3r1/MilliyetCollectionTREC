<DOC>
<DOCNO> 335486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sondun37.html </URL>
<DATE> 2005/04/21/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Ermenistan Türkiye ile önkoşulsuz normal ilişkiler kurmaya hazırız 
</HEADLINE>
<TEXT>

     Ermenistan Başbakanı Andranik Margaryan, hükümet olarak Türkiye ile önkoşulsuz normal ilişki kurmaya hazır olduklarını söyledi. 
     Margaryan, sözde Ermeni soykırımının 90. yıldönümü nedeniyle Erivan'da düzenlenen uluslararası konferansın bugünkü bölümünde yaptığı konuşmada, ''Türkiye ile diplomatik ilişki kurma konusundaki tüm girişimlerinde karşılarına şu veya bu konuyla ilgili önkoşul çıkarıldığını'' iddia etti. 
     Türk-Ermeni ilişkilerini ''baltalanmış'' olarak nitelendiren Margaryan, ''İlişkilerin aşamalı olarak düzeltilmesi, bölgesel güvenlik ve işbirliğinin gelişmesine, Güney Kafkasya'daki sorunların barışçı çözümü ve iyi komşuluk ilişkileri kurulmasına katkı sağlayacaktır'' dedi. 
     Margaryan, ''Erivan ile Avrupa siyasi çevreleri arasında, AB'ye katılmak isteyen ülkenin tarihteki hatalarını kabul etmesini de kapsayan geçmişiyle yüzleşmesi konusunda fikir birliği olduğunu'' söyledi. 
     
     SOYKIRIM İDDİALARININ POLİTİZE EDİLMESİ 
     Ermenistan eski Cumhurbaşkanı Levon Ter Petrosyan'ın danışmanı Zhirayr Liparityan ise merkezi Erivan'da bulunan Medimax ajansına yaptığı açıklamada, ''Ermeni soykırımıyla ilgili konunun bugünkü Erivan yönetimi tarafından politize edildiğini, bunun da sorunu çözmek için yanlış ve kötü bir yol olduğunu'' söyledi. 
     Liparityan, soykırım iddialarıyla ilgili konuda en önemli sorunun Türk toplumunun önemli bölümünün 1915'te neler olduğunu bilmemesi olduğunu, tanınma sürecinin de ancak Türk insanının soykırımla ilgili gerçekleri bilmesiyle mümkün olabileceği düşüncesini öne sürdü. 
     ''Ermeni soykırımı konusu küresel güçlerin elinde siyasi oyuncak oldu'' diyen Liparityan, ''büyük güçlerin Türkiye ile Ermenistan arasındaki ilişkileri bozmak için bunu kullandıklarını, bugün Türkiye'nin AB'ye girişini önlemek için kullanılacaklarını, yarın da unutacaklarını'' kaydetti. 
     ''Ermeni soykırımı, Avrupa emperyalizmin politikasının sonucuydu'' diyen Liparityan, ''soykırımdan bazı Avrupa ülkelerinin de sorumlu olduğunu, bu ülkelerin sorumluluklarını kabul etmeleri gerektiğini'' savundu. 
     
</TEXT>
</DOC>
