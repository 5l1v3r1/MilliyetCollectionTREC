<DOC>
<DOCNO> 312852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sondun09.html </URL>
<DATE> 2005/02/06/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Irak'ta 4 Mısırlı mühendis kaçırıldı 
</HEADLINE>
<TEXT>

     Irak'taki bir telekomünikasyon şirketinde çalışan 4 Mısırlı mühendisin kaçırıldığı bildirildi. 
     Irak İçişleri Bakanlığı'ndan bir yetkili, mühendislerin başkent Bağdat'ta silahlı kişilerce kaçırıldığını söyledi. 
     El Arabiya televizyonunun haberinde de, mühendislerin, Mısır'ın Orascom adlı iletişim şirketinin bir kolu olan Irakna adına çalıştıkları bildirildi. 
     Televizyon kanalının Bağdat muhabiri, Mısırlı mühendislerin, Bağdat'ın batısında, evlerine gittikleri sırada kaçırıldıklarını bildirdi. 
     Orascom'dan yapılan açıklamada da, şirketin Irak'taki faaliyetlerinin, kaçırma eylemlerine rağmen sürdürüleceği belirtildi. 
     Daha önce de Irakna şirketinde çalışan 6 Mısırlı kaçırılmıştı. 
     Öte yandan, Amerikalılar için çalışan Iraklı bir işçinin, Bağdat'ın güneyinde öldürüldüğü bildirildi. 
     Iraklı polis yetkilisi, kimliği açıklanmayan Iraklı işçinin, Bağdat Uluslararası Havaalanı'na gıda temin eden bir firma için çalıştığını ve kentin güneyindeki otoyolda aracının içindeyken uğradığı saldırı sonucu öldüğünü söyledi. 
     
</TEXT>
</DOC>
