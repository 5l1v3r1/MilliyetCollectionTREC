<DOC>
<DOCNO> 326133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/spor/spo10.html </URL>
<DATE> 2005/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şükürler olsun 
</HEADLINE>
<TEXT>


Arnavutluk Milli Takımı'nın santrforu Bologna'dan Tare, "Hava toplarında çok etkili olan bir Hakan Şükür'ün Türk takımında olmamasına çok şaşırdım" dedi 

CENGİZ MALGIR 


'YILDIRAY TEHLİKELİ' 
TÜRKİYE ile 26 Mart'ta karşılaşacak olan Arnavutluk Milli Takımı, sessiz sedasız Antalya'da kampa girdi. Futbol kamuoyundan uzakta, Türkiye ve Yunanistan ile yapacakları maça motive olmaya çalışan Arnavut oyuncular, en çok Hakan Şükür'ün kadroda bulunmamasına hayret etti. 
Arnavutluk Milli Takımı'nın forvetinde görev alan Bolognalı Tare, Hakan Şükür'ü Inter'den çok iyi tanıdığını belirterek, "O zaman ben de Brescia'da oynuyordum. Onsuz bir takımın olmasına şaşırdım. Hava toplarında çok etkili. Ben Türkiye'yi Hakan Şükür ile tanıyorum" dedi. İstanbulspor'un eski futbolcusu Bushi de, "Hakan Şükür'ün alınmaması için dua etmiştik" ifadesini kullandı. 
İlk kez Türkiye'ye karşı milli olduğunu hatırlatan Lala ise, "Eksiklerimiz var ama buraya yenilmemek için geldik. Yıldıray çok formda. Maçın sonucunu etkileyecek kalitede bir isim. Emre'yi de çok beğeniyorum" diye konuştu. 

'Türkiye favori ama...' 

BRİEGEL HIRSLI 
ARNAVUTLUK Teknik Direktörü Briegel, ikincilik için Danimarka ve Türkiye kadar iddialı olduklarını söyledi. Milli Takımımız'ın cumartesi günkü maçta favori olduğuna dikkat çeken Alman teknik adam, "Buna karşın biz de kazanmaya geldik. Türkiye çok hırslı olacak. Galip gelmek zorunda olduğunu biliyoruz. Bizim stresimiz daha az olacak. En azından üzerimizde baskı olmayacak" yorumunu yaptı. 
Murati, Haxhi ve Cipi gibi üç tane kritik futbolcusunun oynamayacağını söyleyen Briegel, "Türkiye'nin böyle bir sıkıntısı yok. Hakan Şükür'ün olmaması önemli değil. Fatih Tekke gibi komple bir oyuncunuz var. Nihat'ın yerine Gökdeniz oynayabilir. Bunu biliyoruz" dedi. 

Briegel bırakmadı 

Futbolu bıraktı, ama Arnavutluk Milli Takımı Teknik Direktörü Hans Peter Briegel, onu bırakmadı. Yunanistan'ın Panionios takımında sahalara veda eden kaleci Foto Strakoşa ile görüşen Alman çalıştırıcı, kendisine ihtiyacı olduğunu söyleyerek, Türkiye ve Yunanistan milli maçlarında görev alması için davette bulundu. 

Arnavutluk'un kadrosu belli 

Arnavutluk Milli Takımı açıklandı. İsimler şöyle Foto Strakoşa, İlion Lika, Isli Lidi, Tefik Osmani, Suat Liçi, Armend Dallku, Elvis Sina, Ardian Aliay, Elvin Beqiri, Lorik Cana, Klodian Duro, Altin Haci, Ervin Skela, Devis Muka, Blendi Şkembi, Altin Lala, Redi Yupi, Alban Buşi, Florian Mürtay, Altin Rraklli, Igli Tare, Eryon Bogdani. 


</TEXT>
</DOC>
