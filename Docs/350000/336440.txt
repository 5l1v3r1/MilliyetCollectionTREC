<DOC>
<DOCNO> 336440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonsiy09.html </URL>
<DATE> 2005/04/24/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
CHP'li Başkan Sedefçi Çıplak kadın heykelinden tahrik oldum 
</HEADLINE>
<TEXT>

     Ayşegül KÜTÜK DHA 

EDİRNE Belediye Başkanı CHP'li Hamdi Sedefçi, Paris'teki Versay Sarayı'nın bahçesinde gördüğü çıplak kadın heykelinin kendisini tahrik ettiğini söyledi. Sedefçi, "Edirne'de yeni düzenlenen bir parkta bulunan kadın heykelini kaldıracağız. Bu heykel Kadın Hakları Parkı'na konulacak. Yerine de üniversitenin düzenlediği Uluslararası Heykel Sempozyumu'nda yapılan iki heykel konulacak'' dedi. 
     Belediyenin çalışmalarını anlatmak için basın toplantısı düzenleyen Başkan Sedefçi, kent merkezinde yıllar önce yapılan ve Erdoğan'ın Parkı' olarak bilinen parkı yeniden düzenlediklerini söyledi. Bu parkta yıllardır duran çıplak kadın heykelini, yolun karşı tarafında bulunan Zübeyde Hanım Kadın Hakları Parkı'na nakledeceklerini söyledi. 
     Kaldırılan heykelin yerine de Trakya Üniversitesi tarafından geçtiğimiz yıl düzenlenen Uluslararası Heykel Sempozyumu'nda sanatçıların yaptığı iki heykeli koyacaklarını söyleyen Sedefçi, "Rektör Prof. Dr. Enver Duran halen üniversite bahçesinde sergilenen bu heykellerden iki tanesini vereceğini söyledi. Ancak hangilerini verecek bilmiyorum'' dedi. 
     Bu sırada bir gazeteci, Başkan Sedefçi'ye, "Kaldırılan çıplak kadın heykelinin yerine yeni çıplak heykeller koyarsanız tepki alırsınız'' diyerek hatırlatmada bulundu. Başkan Sedefçi ise "Ben Melih Gökçek değilim, benim adım Hamdi. Cumhuriyetçiyim ben. Edirneli hoşgörülüdür'' yanıtını verdi. 
     
     "RESMEN SEKS GELİYOR AKLINA'' 

     Başkan Hamdi Sedefçi bu arada çıplak kadın heykelleriyle ilgili bir anısını anlatırken şaşırtıcı açıklamalarda bulundu. Paris'teki Versay Sarayı'nı gezerken heykellerle donatılmış büyük bir havuz gördüğünü söyleyen Sedefçi şöyle devam etti 
     "Havuzun dört bir tarafında heykel var. Özür diliyorum bayanlardan. Bir heykel var. Bir köşesinde çıplak bayan heykeli. Açık konuşuyorum, baktım olağanüstü geldi bayan heykeli. Resmen seks aklına geliyor. Özür diliyorum, insan kaptırıyor kendisini tahrik oluyorsunuz. Döndüm öbür tarafına gittim heykelin. Aptallaştım şok oldum. Bebek var kucağında kadının. Bebeğini emziriyor bir anne. Sanat bu işte. Allah kahretsin. Sıcaktan soğuk suya girmiş gibi oldum. Duygularım allak bullak oldu. Anne olarak kadını gördüğümde aşırı duygulandım. Yani niye çıplaklıktan korkuyorsun ki Biz Melih gibi değiliz, olmayız da.'' Rektörün vereceği iki heykeli mevcut çıplak kadın heykelinin yerine koyacaklarını söyleyen Başkan Sedefçi, "Onlar sanat eserleri. Benim için çıplak diye bir şey, hayvan diye bir şey yok. Eser eserdir. Rektörle görüştüm, orada koca memeli bir kadın heykeli varmış, onu verecekmiş. Bu bereketi temsil ediyormuş'' diye konuştu. 

     
</TEXT>
</DOC>
