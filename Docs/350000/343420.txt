<DOC>
<DOCNO> 343420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sontur25.html </URL>
<DATE> 2005/05/17/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Sahte rakı üreticilerine 8'er yıl hapis 
</HEADLINE>
<TEXT>

     Şişli’de sahte rakı imal edilerek piyasaya sürülmesi olayına karıştıkları iddiasıyla yargılanan 3 sanık, suçun işleniş biçimi ve kastın yoğunluğu dikkate alınarak, 8 yıl 4’er ay ağır hapis cezasına çarptırıldı. 
     İstanbul 4. Ağır Ceza Mahkemesi’ndeki duruşmaya, tutuklu sanıklar Cengiz Çelik, Yıldıray Özer ve Bahyettin Bulut katıldı. 
     Mahkeme Heyeti Başkanı’nın esas hakkındaki görüşünü sorduğu Cumhuriyet Savcısı İlker Yaşar, bir önceki celse verdiği mütalaayı tekrar ettiğini bildirdi. 
     Esas hakkındaki savunması sorulan sanık Yıldıray Özer’in avukatı, müvekkilinin halkı doğrudan doğruya zehirlemek kastı bulunmadığını ifade ederek, beraat talebinde bulundu. 
     Sanık Özer de beraatini talep etti. 
     Cengiz Çelik’in avukatı da müvekkilinin suçsuz olmadığını, ancak suçunun sadece sahte rakı üretmek olduğunu ifade ederek, "iddia edildiği gibi sahte rakıların piyasaya sürülmediğini" savundu. 
     Sanık Çelik de söz alıp "Pişmanım, bir daha yapmayacağım" diyerek beraatini istedi. 
     Bahyettin Bulut’un avukatı ise müvekkilinin Yıldıray Özer ve Cengiz Çelik tarafından kendisine teslim edilen şişeleri bir gün sonra geri verdiğini söyleyerek, Bulut’un, şişelerde sahte rakı bulunduğunu bilmediğini savundu. 
     Sanık Bulut da "Suçsuzum. Beraatime ve tahliyeme karar verilsin" dedi. 
     
     KARAR 

     Mahkeme Heyeti, Cengiz Çelik ile Yıldıray Özer’in "metil alkol kullanmak suretiyle sahte rakı imal ettiklerini", Bahyettin Bulut’un da "insan sağlığı için tehlikeli olacak şekilde metil alkol kullanmak suretiyle üretilen sahte rakıları piyasaya sürdüğünü" belirterek, her 3 sanığın da TCK’nın 394. maddesi uyarınca cezalandırılmasını 
     kararlaştırdı. 
     Mahkeme heyeti, alt sınırı 5, üst sınırı 15 yıl olan ceza maddesine göre sanıkları, suçun işleniş biçimi ve kastın yoğunluğunu dikkate alarak, önce 10’ar yıl ağır hapis cezasına çarptırdı. 
     Sanıkların duruşmalardaki iyi halini ve sorgulama aşamasındaki suça ilişkin samimi beyanlarını göz önünde bulunduran mahkeme heyeti, Özer, Çelik ve Bulut’un cezalarında altıda bir indirimi kararlaştırdı. 
     Mahkeme Heyeti, sonuçta 3 sanığa, 8 yıl 4’er ay ağır hapis cezası vererek, tutukluluk hallerinin devamını öngördü. 
     
     SAVCININ GÖRÜŞÜ 

     Bir önceki celse esas hakkındaki görüşünü açıklayan Cumhuriyet Savcısı İlker Yaşar, bir ihbarı değerlendiren güvenlik kuvvetlerinin Ayazağa’da 2 Mart 2005 tarihinde operasyon düzenlediklerini hatırlatmıştı. 
     Operasyonda, 1289 adet boş rakı şişesi, rakı şişesi kapakları, 2 bidon kimyasal madde, bandrol malzemeleri ve 1 kapak montaj makinesi ele geçirildiği anlatan Savcı Yaşar, sanıklardan Cengiz Çelik’in sahibine "deterjan ve çamaşır suyu üreteceğini" söyleyerek söz konusu yeri kiraladığını bildirmişti. 
     Aynı gün Çelik’in kullandığı 34 FMZ 12 plakalı kapalı kasa minibüsün seyir halindeyken durdurulduğunu kaydeden Savcı Yaşar, araçta yapılan aramada, üzerlerinde "Yeni Rakı" ibaresi bulunan ve kapağında "Tekel" yazan 1498 şişe rakı ele geçirildiği anlatmıştı. 
     Savcı Yaşar, Alkollü İçkiler Sanayi ve Ticaret A.Ş. İstanbul İçki Fabrikası Müdürlüğü’nün analiz raporunda, "zapt edilen içki malzemelerinde metil alkol kullanıldığı ve taklit üretilen içkinin halk sağlığına zararlı olduğunun" bildirildiğini hatırlatmıştı. 
     Cengiz Çelik’in beyanından daha önce de sahte rakı ürettiğinin anlaşıldığını belirten Savcı Yaşar, böyle üretilen sahte rakılar nedeniyle özellikle İstanbul’da ölümler meydana geldiğini vurgulamıştı. 
     Sahte rakı veya buna benzer şekilde yiyecek ve içecek üreten kişilerin yasalardaki boşluklardan yararlandıkları ve gerekli cezaları almadıklarının anlaşıldığını ifade eden Savcı Yaşar, sanıklardan Çelik’in "sahte rakı imal etmek suretiyle kamu sağlığını tehlikeye düşürmek" suçundan 5 ile 15 yıl arasında ağır hapis cezasına, Bulut ve Özer’in de bu suça iştirakten dolayı 2 ile 7.5’ar yıl arasında ağır hapis cezasına çarptırılmalarını talep etmişti. 
     Sahte rakı üretimi ve buna bağlı ölümler nedeniyle İstanbul, Eyüp ve Gaziosmanpaşa adliyelerinde açılan diğer davalar ise sürüyor. 
     
</TEXT>
</DOC>
