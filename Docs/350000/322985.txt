<DOC>
<DOCNO> 322985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur30.html </URL>
<DATE> 2005/03/11/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
ESP'liler yargılanıyor... 
</HEADLINE>
<TEXT>

     Ceza İnfaz Kanunu'nu CİK protesto amacıyla Kızılay'da 7 Aralık'ta yapılan gösteride tutuklanan 46 ''Ezilenlerin Sosyalist Platformu'' mensuplarının ''terör örgütü üyeliği'' suçundan yargılanmalarına başlandı. 
     Terör ve organize suçlara bakmakla görevli Ankara 11. Ağır Ceza Mahkemesi'nde görülen davanın bugünkü duruşması için güvenlik güçleri Ankara Adliyesi çevresinde geniş önlemler aldı. Adliye'nin önüne gelen bir grup ESP'li de tutukluların cezaevinden getirilişi sırasında sloganlar attı. Cezaevi aracındaki kişiler de sloganlara eşlik etti. 
     Tutuklu sanıkların yerlerine alınmasından sonra kimlik tespitleri yapıldı. 
     Sanık avukatları, duruşma salonunda silahlı jandarmaların bulunmasına itiraz ederek, bu kişilerin salondan çıkarılmasını istediler. 
     Mahkeme heyeti, iddianamede anlatılan maddi olaylar, salonda çok sayıda dinleyici bulunması ve duruşma inzibatının mahkeme heyetinin takdirinde olması gerekçeleriyle talebi reddetti. Heyet, sanık avukatlarının önündeki askerleri ise duruşma tutanağı ekranını görebilmeleri için bulundukları yerden çekti. 
     İddianame okunmadan önce söz alan sanık avukatlarından Selçuk Kozağaçlı, görevsizlik talebinde bulundu. Davanın 3713 sayılı Terörle Mücadele Kanunu'nun ''terör örgütüne mensup olmasa dahi örgüt adına suç işleyenler de terör suçlusu sayılır ve örgüt mensupları gibi cezalandırılır'' hükmüne dayanılarak, Türk Ceza Kanunu'nun 168 2. maddesinde tanımlanan ''terör örgütü üyeliği''nden açıldığını anlatan Kozağaçlı, Türkiye'de ilk kez böyle bir dava açıldığını söyledi. 
     
     ''SOKAK EYLEMİ'' 
     Kozağaçlı, eylemin 2911 sayılı Toplantı ve Gösteri Yürüyüşleri Kanunu'nun tipik unsurlarını taşıdığını savunarak, İstanbul'daki 28 polisin yaralandığı ve 101 molotof kokteylinin atıldığı NATO karşıtı eylem karşısında, terör suçlarına bakmakla görevli İstanbul Cumhuriyet Savcılığı'nın görevsizlik kararını ve sanıkların 2911 sayılı Yasa'ya muhalefetten yargılanmasını örnek gösterdi. 
     Kozağaçlı, ''Bu eylem terör eylemi değil, sokak eylemidir. Eğer, bu davaların terör suçuna bakan mahkemelerde görülmesi anlayışı yerleşirse, sokak eylemlerinin tamamı örgüt davasından özel nitelikli mahkemelere gelecek. Bunun önünü alamayız. Önemli olan doğru yargılama yapmak'' dedi. 
     Kozağaçlı, mahkemenin görevsizlik kararı vererek, dosyanın 2911 sayılı Yasa uyarınca Asliye Ceza Mahkemesi'ne gönderilmesini ve tutuklu sanıkların tahliye edilmesini talep etti. 
     
     SAVCI AYNI GÖRÜŞTE DEĞİL 
     Cumhuriyet Savcısı Salim Demirci ise mütalaasında, sanıkların suça konu eylemleri, kaldırım taşlarını sökerek, molotof kokteyli, sapan ve cam bilyaları hedef ayrımı yapmaksızın çevreye saldırdıklarını söyledi. Sanıkların eylemi terör örgütü MLKP yapılanması olan Ezilenlerin Sosyalist Platformu adına gerçekleştirdiklerini anlatan Demirci, isnat edilen suçun niteliği ve kapsamı karşısında Ceza Muhakemeleri Usulü Kanunu'nun ''davanın her aşamasında göreve ilişkin karar verilebileceği'' düzenlemesini içeren 7. maddesi ve Terörle Mücadele Yasası'nın 2 2. maddesi uyarınca görevsizlik talebinin reddine karar verilmesini istedi. 
     Mahkeme heyeti, talebi değerlendirmek için, duruşmaya öğleden sonra devam edilmek üzere ara verdi. 
     İddianamede, tutuklu 46 sanık hakkında Türk Ceza Kanunu'nun 168 2 ve 3717 sayılı Yasa'nın 5. maddesi uyarınca 15'er yıldan 22 yıl 6'şar aya kadar hapis isteniyor. 
     
</TEXT>
</DOC>
