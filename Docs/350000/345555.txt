<DOC>
<DOCNO> 345555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/spor/spo09.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Direkten döndü 
</HEADLINE>
<TEXT>


İstanbul Cup için WTA'ya yatırılması gereken 200 bin doların Tenis Federasyonu tarafından bloke edilmesi üzerine turnuvanın iptal tehlikesi yaşadığı, ancak Spor Toto'dan sağlanan kaynakla krizin aşıldığı bildirildi 


Türkiye'de ilk kez WTA Tour kapsamında düzenlenen İstanbul Cup Tenis Turnuvası'nın, Tenis Federasyonu'nun tutumu nedeniyle iptal edilmekten son anda kurtulduğu ortaya çıktı. 
Ödül parası olarak organizasyon başlamadan önce WTA'ya yatırılması gereken ve Gençlik ve Spor Genel Müdürlüğü tarafından tahsis edilen 200 bin dolarlık ödeneğin, Tenis Federasyonu tarafından bloke edilmesi sonucu turnuvanın tehlikeye girdiği iddia edildi. Turnuva öncesi GSGM'nin, WTA'ya gönderilmek üzere Tenis Federasyonu'na çıkardığı parayı, Başkan Azmi Kumova'nın son anda göndermekten vazgeçmesi üzerine kriz yaşandı. 
Turnuvanın iptal tehlikesine karşı yerel organizasyon komitesi, WTA'yı teminat mektubuyla ikna etmeye çalışırken, Devlet Bakanlığı ve GSGM tarafından devreye Spor Toto Teşkilat Müdürlüğü sokuldu. İddaa gelirleri üzerinden apar topar aktarılan ek 200 bin dolar, WTA'ya gönderildi ve kriz son anda aşıldı. Yaklaşık 1.5 milyon dolarlık yatırım yapılan, Venus Williams'ın Boğaziçi Köprüsü'nde tenis maçı yapması ve turnuvaya katılmasıyla önemli bir sportif ve tanıtım başarısı sağlanan turnuva, kurumlar arası çekişme nedeniyle direkten dönmüş oldu. 

12 bin seyirci 

WTA Tour İstanbul Cup'ı 12 bin 500 kişinin izlediği açıklandı. Venus Williams'ın maçlarında merkez kort tamamen doldu. Çiftlerde tur geçen Pemra Özgen, bir yılda topladığı puana yakın puanı üç günde topladı. Ayrıca Venus Williams'a antrenman veren Barış Ergün, ABD'li tenisçinin ekibine katılarak Roland Garros'a gitti. 


</TEXT>
</DOC>
