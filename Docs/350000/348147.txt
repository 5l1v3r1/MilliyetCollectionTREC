<DOC>
<DOCNO> 348147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sondun04.html </URL>
<DATE> 2005/06/02/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Hollanda'da referandumda kesin sonuçlar açıklandı... 
</HEADLINE>
<TEXT>

     Hollanda’da AB Anayasası için dün yapılan referandumda kullanılan oyların sayımı tamamlandı. 
     Buna göre referandumda, halkın yüzde 61.6’sı AB anayasası için "hayır", yüzde 38.4’ü ise "evet" dedi. 
     Bu sonuçlarla Fransa’dan sonra Hollanda’nın da AB Anayasasını kabul etmediği kesinleşti. Sonucun bağlayıcı olmamasına rağmen, parlamentodaki oylamada bütün siyasi partiler bu referandumdan çıkacak görüşe bağlı kalacaklarını daha önce açıklamışlardı. 
     Hollanda Başbakanı Jan Peter Balkenende başta olmak üzere bütün partilerin liderleri sonuçların belli olmasından sonra yaptıkları ilk açıklamalarında da halkın görüşüne saygılı olacaklarını dile getirdiler. 
     Referandumda alınan kesin resmi sonuç, 6 Haziran’da Lahey’de Seçim Komisyonu tarafından Meclis Başkanlığına sunulacak. 
     Öte yandan referandumda ortaya çıkan sonuçlar, Meclis Genel Kurulu’nun bugünkü toplantısında ele alınacak. 
     
     BAŞBAKAN HALK SÖZÜNÜ SÖYLEDİ SONUCA SAYGILIYIZ 

     Hollanda Başbakanı Jan Peter Balkenende, referandumla halkın anayasa konusunda sözünü söylediğini, halkın bu konudaki görüşüne saygılı olduklarını bildirdi. 
     Balkenende, oylama sonucuna ilişkin ilk değerlendirmesinde, geniş bir siyasi ve toplumsal koalisyonla anayasaya "evet" denilmesini istemelerine rağmen halkın "hayır" yönünde oy kullandığını belirterek, çıkan sonuçtan üzüntü duyduğunu söyledi. 
     Parlamentonun inisiyatifiyle referandumun yapıldığını anımsatan Balkenende, Hollanda açısından AB anayasasını onama sürecinin gereklerinin normal şekilde yerine getirileceğini, parlamentodaki oylamada referandum sonucunun dikkate alınacağını tekrarladı. 
     Balkenende, parlamentoda yarın yapılacak toplantıda bundan sonraki gelişmeleri değerlendireceklerini söyledi. 
     Avrupa Birliği üyesi ülke liderlerinin Haziran ayı ortalarında yapacağı toplantıda, anayasa konusunun geniş şekilde ele alınmasının beklendiğini belirten Balkenende, bir soru üzerine referandumdan çıkan sonucun Hollanda'nın AB içindeki konumunu zayıflatacağı görüşüne katılmadığını, mevcut AB anlaşmaları ve uygulamaları içinde birliğin temel üyesi olarak çalışmalarını sürdüreceğini kaydetti. 
     
     SCHULTZ SONUÇLAR SİNİR BOZUCU... 

     Avrupa Parlamentosu Sosyalist Grup Başkanı Martine Schultz, anayasaya ilişkin referandum sonuçlarını "sinir bozucu", ama "son derece net" olarak nitelendirdi. 
     Fransa ve Hollanda referandum sonuçlarının mesajlarının iyi algılanması gerektiğini, söz konusu ülkelerdeki iç politika koşullarının bu sonuçları olumsuz etkilediğini söyleyen Schultz, insanların "daha fazla iş, büyüme, kurumsal etkinlik, sosyal adalet ve demokratik katılım istediklerini", anayasa projesinin bu işlere yarayacağının iyi anlaşılmadığını belirtti. 
     AB'nin 2 değil 25 üyeden oluştuğuna değinen Schultz, onay sürecinin sonuna kadar devam ettirilmesini istedi. AB Konseyi'nin hiçbir şey yokmuş gibi davranamayacağını söyleyen Schultz, AB devlet ve hükümet başkanlarını olağanüstü toplantıya çağırdı. 
     Anayasa'nın, AB'nin sonunu getirmek için bir araç olarak kullanılmasının engellenmesi gereği üzerinde duran Schultz, üye ülkelerin dörtte beşinin anayasa projesini kabul etmesi halinde Konsey'in çözüm aramasının öngörüldüğünü ve bir çözüm bulunabileceğini anlattı. 
     Schultz, iki referandumun olumsuz sonuçlarının diğer ülkelerin halklarını da olumsuz etkilemesi endişesini taşıdığını belirtti. 
     
</TEXT>
</DOC>
