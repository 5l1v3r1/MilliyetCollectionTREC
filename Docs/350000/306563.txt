<DOC>
<DOCNO> 306563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur40.html </URL>
<DATE> 2005/01/14/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
ÖSS'ye başvurular azaldı... 
</HEADLINE>
<TEXT>

     Öğrenci Seçme Sınavı'na ÖSS başvuranların sayısı son yıllarda sürekli artmasına karşın, bu yıl 55 bin 978 düştü. 2005-ÖSS'ye 1 milyon 730 bin 850 aday başvurdu. 
     ÖSS'yi düzenleyen Öğrenci Seçme ve Yerleştirme Merkezi'nden yapılan açıklamada, 22 Kasım-6 Aralık 2004 tarihleri arasında ÖSS ve sınavsız geçiş için adaylardan başvuru alındığı anımsatıldı. 
     Başvuru formlarındaki bilgilerin bilgisayar ortamına aktarılması işlemlerinin tamamlandığı belirtilen açıklamada, buna göre 2005-ÖSS'ye ve sınavsız geçiş için 799 bin 770'i kız, 1 milyon 52 bin 40'ı erkek olmak üzere toplam 1 milyon 851 bin 810 adayın başvurduğu kaydedildi. 
     Açıklamada, bu adaylardan 1 milyon 730 bin 850'sinin sadece 19 Haziran 2005 tarihinde gerçekleştirilecek olan ÖSS'ye girme seçeneğini işaretlediği belirtildi. 
     Açıklamada, kendi alanlarındaki meslek yüksekokulları ve Açıköğretim programlarına sınavsız geçiş için başvuranların sayısının da 120 bin 960 kişi olduğu bildirildi. 
     Bu rakamlara göre, 2005-ÖSS'ye girmek isteyenlerin sayısı, 2004-ÖSS'ye oranla 55 bin 978 kişi azaldı. 2004-ÖSS'ye 1 milyon 786 bin 828 aday başvurmuştu. 
     Meslek lisesi mezunlarından kendi alanlarında meslek yüksekokulları ile Açıköğretim programlarına sınavsız geçiş yapmak isteyenlerin sayısı ise geçen yıla göre 5 bin 8 arttı. Sınavsız geçiş için geçen yıl 115 bin 422 kişi başvurmuştu. 
     
</TEXT>
</DOC>
