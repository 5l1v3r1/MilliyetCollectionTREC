<DOC>
<DOCNO> 345239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/spor/spo04.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'un hesabı büyük 
</HEADLINE>
<TEXT>


Bordo-Mavililer, İstanbulspor karşılaşmasını Atatürk Olimpiyat'ta oynamak istiyor. Şahin, Zeytinburnu Stadı'nın kendileri için yeterli olmayacağını savundu 


İstanbulspor ile Şampiyonlar Ligi açısından kritik bir maça çıkacak olan Trabzonspor, bu karşılaşmayı Atatürk Olimpiyat Stadı'nda oynamak istiyor. 
Hedefledikleri ikinciliğe, bitime bir hafta kala ulaştıklarını vurgulayan Basın Sözcüsü İbrahim Şahin, "İstanbul'da bir milyona yakın taraftarımız bulunuyor. Zeytinburnu Stadı'nın seyirci kapasitesi küçük. İstanbulspor'un da onayıyla karşılaşmayı Olimpiyat Stadı'nda oynamak istiyoruz. Olmadığı takdirde federasyonun uygun gördüğü büyük bir statta maçı oynamak arzusundayız" diye konuştu. 
Şampiyonlar Ligi'ne katılabilmeyi amaçlayan Bordo - Mavililer'de primin de 1.5 trilyon lira olacağı öğrenildi. Geçen yıl olduğu gibi ön elemelerde para vermeyecek olan yönetim, takımlarının gruplara kalması halinde bu primi ödeyecek. 

'33 maça bedel' 

Güneş, her şey bitmiş gibi bir hava yaratılmasının yanlışlığını vurgulayarak, "İstanbulspor maçında sürprizlere yer vermek istemiyoruz" dedi 

ADNAN SUNGUR DHA 

Trabzonspor Teknik Direktörü Şenol Güneş, İstanbulspor maçının 33 maça bedel olduğunu söyledi. Bordo - Mavili ekibin çalıştırıcısı, "Bu maçı kazanmadan, Şampiyonlar Ligi vizesi almamız mümkün değil" ifadesini kullandı. 
Her şey bitmiş gibi bir hava estirilmesinin doğru olmadığını vurgulayan Bordo - Mavili ekibin çalıştırıcısı, "Sürprizlere yer vermek istemiyoruz. Eğer ligi ikinci bitirirsek, o büyük ligde oynamak için tüm gücümüzü kullanacağız" dedi. 
Güneş, kasığından sakatlığı bulunan Kaptan Fatih için de şunları söyledi "Fatih eğer kendi performansında olsaydı 40 golün üzerine çıkardı. Çünkü çabukluğunu, çıkış hızını eskisine nazaran kaybetti. Ama bizim takım olarak tempolu oynamamız onun becerisiyle birleşince gollerini atıyor." 

Yüzleri gülüyor 

Trabzonspor, İstanbulspor maçının hazırlıklarına ara vermeden başladı. Samsunspor karşısında 90 dakika forma giyenler düz koşu yaparken, diğer oyuncular ise yarım sahada çift kale maça katıldı. Sakatlıkları bulunan Fatih ve Gökdeniz ise dinlenme amaçlı olarak idmanda yer almadı. 
Bordo - Mavililer, ikinciliğe yükselmenin sevinciyle son derece moralli göründü. Çalışmada İbrahima Yattara'nın küçük oğlu Salef Junior da antrenmanı neşelendirdi. 

Okan Yılmaz düşünülüyor 

Şenol Güneş, Mehmet Yılmaz'ın ayrılması halinde Bursaspor'un golcüsü Okan Yılmaz'ı düşünüyor. Trabzonspor Teknik Direktörü, "Okan golcü bir oyuncu, tecrübeli de. Mehmet Yılmaz giderse, onunla önemli bir boşluğu doldururuz" dedi. 


</TEXT>
</DOC>
