<DOC>
<DOCNO> 339649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sontur12.html </URL>
<DATE> 2005/05/04/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Oyuncu Zeynep Aksoy'un yaşadığı binada yangın çıktı 
</HEADLINE>
<TEXT>

     Beşiktaş’ta 4 katlı bir binada çıkan yangın sonucu üst katlarda mahsur kalan ve dumandan etkilenen 2’si kadın 3 kişi ile yaralanan 1 polis memuru, itfaiye görevlileri ve polislerce kurtarıldı. 
     AA muhabirinin aldığı bilgiye göre, saat 05.45 sıralarında, Türkali Mahallesi Ihlamurdere Caddesi Uzuncaova Sokak’taki 4 katlı binanın bodrumunda, Emad Tanah’ın oturduğu dairede yangın başladı. 
     Elektrik sobasından kaynaklandığı sanılan yangında alevlerin içerideki çeşitli eşyayı tutuşturmasıyla oluşan yoğun duman, kısa sürede bu kat ile binanın merdiven boşluğunu doldurdu. 
     Bodrum katta kalan Tanah, giriş katta oturan ve bir televizyon dizisinde rol alan Zeynep Aksoy ile yanında kalan arkadaşı Rengin Burhanoğlu’nun yanı sıra diğer katlardaki bazı vatandaşlar, kendi imkanlarıyla dışarı çıkmayı başardı. 
     Binanın 4. katında oturan üniversite öğrencileri Taylan Mucuk ve arkadaşı Göksen İkikarakayalı ile bitişikteki dairede oturan Feysan Köksalan ise merdivenlere dolan duman nedeniyle aşağı inemedi. 
     Olay sırasında aynı binanın 3. katında kaldığı ve yardım amacıyla bodrum kata indiği belirtilen polis memuru Cemal Güven de içeride mahsur kaldı. 
     Bu kişilerin kurtarılması ve çıkan yangının söndürülmesi için olay yerine gönderilen Beyoğlu ve Beşiktaş itfaiye ekipleri ise sokaklara uygunsuz şekilde park edilen araçlar yüzünden bir süre binanın yanına ulaşamadı. 
     Bir süre sonra binanın yakınına gelen itfaiye ekipleri, önce merdiven uzatarak 4. katta mahsur kalan ve hafif şekilde dumandan etkilenen Taylan Mucuk ve Göksen İkikarakayalı ile bitişikteki dairede kalan Feysan Köksalan’ı kurtardı. 
     Mahsur kalanları kurtarma çalışmalarına katılan polis görevlileri de itfaiye merdiveniyle 3. katta kalan Cemal Güven’in dairesine girdi. 
     
     YARDIM EDERKEN YARALANDI 
     Dairesinde olmadığı ve yardım için indiği bodrum katta mahsur kalarak yaralandığı anlaşılan polis memuru Cemal Güven, meslektaşları ve itfaiye ekiplerince kurtarılarak Şişli Etfal Eğitim ve Araştırma Hastanesi’ne kaldırıldı. 
     Bu kişiler dışında yangına müdahale eden itfaiye eri Eyüp Ocak ile binadan kendi imkanlarıyla çıkan oyuncu Zeynep Aksoy, arkadaşı Rengin Burhanoğlu, bodrum katta oturan Emad Tanah ve bazı vatandaşlar hafif şekilde dumandan etkilendi. 
     İtfaiye eri Ocak, Taylan Mucuk, Gökşen İkikarakayalı ve Feysan Köksalan, bina önünde, ambulansta sağlık görevlilerince ayakta tedavi edildi. 
     Oyuncu Zeynep Aksoy ve arkadaşı Rengin Burhanoğlu ile bazı vatandaşlar ise yoğurt yiyerek zehirlenmeye karşı önlem almaya çalıştı. 
     Giriş katta oturduğunu ve yangında merdivenlere yoğun duman dolduğunu anlatan Zeynep Aksoy, kaldıkları dairenin penceresinde demir korkuluklar olması yüzünden itfaiyenin kendilerini camdan alamayacağını düşünerek ev arkadaşı Rengin Burhanoğlu ile dışarı çıktıklarını söyledi. 
     Bodrum katta maddi hasara yol açan yangın ise itfaiye ekiplerinin çalışmasıyla daha fazla büyümeden söndürüldü. 
     
</TEXT>
</DOC>
