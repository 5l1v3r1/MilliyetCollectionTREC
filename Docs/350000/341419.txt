<DOC>
<DOCNO> 341419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/spor/spo03.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi, 'Ribery' dedi 
</HEADLINE>
<TEXT>


Rumen çalıştırıcının, Fenerbahçe karşısında Fransız yıldızı ilk on birde sahaya süreceği, orta sahanın solunda ise Ayhan'a görev vereceği belirtildi. Hagi, savunmanın sağında ise Cihan'a şans tanıyacak 

ERHAN TELLİ 


Galatasaray Teknik Direktörü Gheorghe Hagi'nin, sağ kanattaki tercihini Fransız oyuncusu Franck Ribery'den yana kullanmaya karar verdiği öğrenildi. Ankaragücü maçında son anda sahaya sürdüğü oyuncusunun performansından memnun kalan Rumen hocanın, dev maçta ilk 11'deki seçimini Fransız yıldızdan yana kullandığı ve Sabri'yi yedek bırakmayı planladığı bildirildi. 
Sol kanatta ise Ayhan Akman ile Hasan Şaş arasında karar vermekte zorlanan Hagi'nin, büyük olasılıkla Hasan Şaş'ı ikinci yarıda sahaya süreceği belirtildi. Orta sahada Brezilyalı oyuncusu Conceiçao'ya özel görevler vererek oynatacak olan Hagi'nin, savunmanın sağında Cihan, solunda ise Orhan Ak'a şans tanıyacağı ifade edildi. 
Bu arada Malatyaspor maçında sol ayak bileğine aldığı darbe sonucu sadece düz koşulara katılabilen Hakan Şükür dün takımla birlikte çalıştı. 

Yazılı başvuru 

Galatasaray Kulübü, bugün oynanacak olan Türkiye Kupası finali öncesinde Futbol Federasyonu'na yazılı bir dilekçe ile başvurarak, dikkat çekti. Sarı - Kırmızılı yönetim kendilerine ayrılan numaralı tribün bölümünde yer alacak olan Fenerbahçe taraftarlarına ait localardan kendi taraftarlarının tahrik edilebileceğini belirterek, gerekli tedbirlerin alınmasını istedi. 

Videolu uyarılar 

Teknik Direktör Hagi'nin Fenerbahçe karşısında adam adama markaj yerine alan savunmasını tercih edeceği öğrenildi. Rumen çalıştırıcı, özellikle Alex'in 18 önündeki ölü toplardaki başarılı ortalarına dikkat çektiği ve bu bölgede gereksiz faullerin yapılmamasını istediği bildirildi. Futbolcularına tesislerde videolu ders veren Hagi'nin, Hakan Şükür - Necati ikilisinden de çapraz koşularla rakip defansı dağıtmalarını istediği kaydedildi. Galatasaray son çalışmasını Atatürk Olimpiyat Stadı'nda yaptı. İsviçre'ye giden Hakan Yakın'ın katılmadığı antrenman sonrasında Hagi tüm oyuncuları kamp kadrosuna aldı. 

'Hata bekleyeceğiz' 

Galatasaraylı futbolcular Ergün Penbe, Rigobert Song ve Franck Ribery, Özel Avrupa Koleji'nde düzenlenen panele katıldılar. Song, "Hedeflerimize ulaşmak için elimizden geleni yapıyoruz. Türkiye Kupası ile birlikte alabileceğimiz bütün başarılara ulaşmak istiyoruz. Şampiyon olamazsak herkes çok üzülür. Ama böyle bir ihtimal de söz konusu" dedi. Ribery ise kupa finaline hazır olduklarını belirtti, "Ligde de yapmamız gereken kalan maçları kazanarak Fenerbahçe'nin hata yapmasını beklemek" dedi. 


</TEXT>
</DOC>
