<DOC>
<DOCNO> 317567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonsiy13.html </URL>
<DATE> 2005/02/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Başesgioğlu Devlet sosyal güvenlik sistemine prim katkısı verecek 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, devletin sosyal güvenlik sistemine tanımlanmış bir prim katkısı vermesi konusunda ilgili bakanlıklar arasında konsensüs sağlandığını belirterek, konunun gelecek günlerde açıklanacağını bildirdi. 
     Türkiye İşveren Sendikaları Konfederasyonu TİSK tarafından Hilton Oteli'nde, ''Sosyal Güvenlik Yasa Tasarılarının Değerlendirilmesi'' adlı seminer düzenlendi. 
     Bakan Başesgioğlu, seminerde yaptığı konuşmada, ''sipariş edilmiş bir sosyal güvenlik modelini gerçekleştirmek gibi bir iddialarının olmadığını'', Avrupa sosyal modeline uygun, çağdaş, ayakları yere basan bir sosyal güvenlik sistemini hayata geçirmek istediklerini söyledi. 
     Türkiye'de mevcut sosyal güvenlik sisteminin sıkıntılara yeterince cevap veremediğini belirten Başesgioğlu, sistemin, nüfusun tamamını kapsamadığına dikkat çekti. 
     Sosyal güvenlik sisteminden, yevmiyeli geçici işçiler, aile içinde çalışanlar ve uzun süreli işsizler gibi nüfusun en yoksul kesimlerinin yararlanamadığını ifade eden Başesgioğlu, sosyal güvenlik kurumlarının açıklarının da bütçe üzerinde ciddi bir yük oluşturduğunu anlattı. 
     Yaşlı nüfusun çok, genç nüfusun ise az olduğu bir sistemde aktüeryal dengelerin kurulamayacağını belirten Başesgioğlu, kendilerini sosyal güvenlik reformuna yönelten nedenlerden birinin Türkiye'nin genç nüfus yapısı olduğunu genç nüfus yapısının Türkiye için bir fırsat niteliği taşıdığını kaydetti. 
     Sosyal güvenlik reformuna kendilerini zorlayan tek nedenin sosyal güvenlik kurumlarının finansman açıkları olmadığını vurgulayan Başesgioğlu, dünyanın hiçbir yerinde hiçbir sosyal güvenlik sisteminin kendi kendine yetmediğini ifade etti. 
     Devletin, sosyal güvenlik sistemine 3. taraf olarak tanımlanmış bir prim katkısı vermesi gerektiğine inandıklarını belirten Başesgioğlu, ''Bu, hem sosyal devlet ilkesi hem de işçi ve işveren tarafların yükünün çekilmesi açısından doğru olacaktır. Bu katkı konusunda ilgili bakanlıklarla konsensüs sağlandı, gelecek günlerde açıklayacağız'' diye konuştu. 
     
     POPÜLİST UYGULAMALARIN ACISI 
     Bakan Başesgioğlu, sosyal güvenliğin, popülizmin hiç girmemesi gereken alanlardan biri olduğunu vurgulayarak, geçmişte bu alanda yapılan popülist uygulamaların acısını bugün herkesin çektiğini söyledi. 
     Emeklilerin az, çalışanların çok olduğu dönemlerde, sosyal güvenlik sisteminde biriken kaynakların devletin finansman açıkları için kullanıldığını anlatan Başesgioğlu, ''Bugün, sosyal güvenlik açıklarına 'kara delik' diyenler, SSK fonlarının geçmişte devletin finansman açıkları için kullanıldığından bahsetmemektedirler'' dedi. 
     Bazı kesimlerin sosyal güvenlik konusunda, ''her şeyi devlet karşılasın'' dediklerini ifade eden Başesgioğlu, en zengin ülkelerde bile sosyal güvenlik sistemine, tarafların katkı verdiğini belirtti. Başesgioğlu, ''Keşke imkanımız olsa, ama bütün yükü devletin karşılaması hiçbir ülkede yok. Gelişmiş ekonomilerde bile böyle bir anlayış yok. Demek ki, gücü olandan katkı alacağız'' diye konuştu. 
     
     TİSK GENEL BAŞKANI KUDATGOBİLİK 
     Seminerde konuşan TİSK Genel Başkanı Tuğrul Kudatgobilik de son yıllarda, sosyal güvenlik kurumlarının gelir-gider dengesini sağlamak ve sorunlarını çözmek amacıyla pek çok yasal düzenleme yapıldığını belirtti. 
     Yapılan düzenlemelerin, prim artışına yüklenmek ve bu kurumların yönetimini siyasi müdahalelere daha açık hale getirmekten öteye geçilemediğini ifade eden Kudatgobilik, ''sistemin, sistemsizliğe dönüştürüldüğünü'' kaydetti. 
     Türkiye'de toplam istihdamın yüzde 51.7'sinin kayıtdışı olduğunu söyleyen Kudatgobilik, kayıtdışı ekonomi ve istihdamı bu ölçülere getiren nedenlerin başında vergi ve SSK prim tabanının çok dar olması ile kayıtdışının teşvik edilmesinin geldiğini ifade etti. Sosyal güvenlik sistemindeki aktif sigortalılarla pasif sigortalılar arasındaki dengenin çok olumsuz bir noktada olduğunu kaydeden Kudatgobilik, sistemin iflas etmese bile çok kritik bir noktaya geldiğini söyledi. 
     Sosyal güvenlik reformuyla yapılması planlanan tek bir sosyal güvenlik kurumu oluşturulması, norm ve standart birliği sağlanmasını memnuniyetle karşıladıklarını ifade eden Kudatgobilik, genel sağlık sigortasını da olumlu değerlendirdiklerini belirtti. 
     Sosyal güvenlik reformunda, pirim yükünün artırılmasını doğru bulmadıklarını ifade eden Kudatgobilik, ''Devletin de sosyal güvenliğin finansmanında elini taşın altına sokmasını öneren bir yapıyı reddetmek imkansızdır'' dedi. 
     Kudatgobilik, temel hareket noktalarının, sosyal güvenlik kurumları arasında norm ve standart birliğinin yanı sıra devletin yönetici, karar verici ve müdahaleci fonksiyonlarına son verecek 'sosyal güvenlik temel yasasını' çıkarmak, kurumları idari ve mali bakımdan özerk kılmak, sistemin finansmanına devletin de prim ödeyerek katılımını sağlamak, sigortalı sayısını artıracak ve prim yükünü azaltacak tedbirleri hayata geçirmek, bağımsız fon yönetimi oluşturmak ve tüm sigorta kollarında özel, ihtiyari sigorta programlarını teşvik eden bir sistemi yaratmak olduğunu sözlerine ekledi. 
     
</TEXT>
</DOC>
