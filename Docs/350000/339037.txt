<DOC>
<DOCNO> 339037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/ekonomi/eko02.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cannes Lions'un gençleri belli oldu 
</HEADLINE>
<TEXT>


Genç Yaratıcılar Yarışması'nda Türkiye'yi Ajans Ultra ekibi Koray Şahan ve Tuğçe Setenay Özcan ile Litespell'den Alemşah Öztürk temsil edecek 


Milliyet Gazetesi, Marketing Türkiye ve Reklamcılık Vakfı tarafından organize edilen Genç Yaratıcılar Yarışması'nda Türkiye'yi Cannes'da temsil edecek gençler belli oldu. 'Basın ilanları' kategorisinde Ajans Ultra ekibi, internet kategorisinde ise Litespell kazandı. 
Yeditepe Üniversitesi Görsel İletişim Tasarımı Bölüm Başkanı Prof. Dr. Emin Doğan Aydın'ın ev sahipliğinde düzenlenen yarışmada, katılımcılar, 'Çocuk İstismardan Koruma ve Rehabilitasyon Derneği'nin ÇİKORED çocuklara karşı uygulanan aile içi fiziksel şiddet konusunda kamuoyu oluşturmak, toplumun bu konuda bilinçlenmesini sağlamak amaçlı kampanya briefi üzerinde çalıştılar. Jüri, katılımcı 25 ekibin brief doğrultusunda yarattıkları basın ilanlarını değerlendirdi. 
Türkiye'yi Cannes'da, 2005 Genç Yaratıcılar Yarışması'nda temsil edecek ekibi belirleyen elemeler sonucunda Ajans Ultra'dan Koray Şahan ve Tuğçe Setenay Özcan ekibi birinci oldu. Basın kategorisinde ikinciliği Ayşe Aydın, Pınar Kurt DDA ekibi, üçüncülüğü de Özge Ceryancı TBWA Network, Anıl İslam IRA ekibi kazandı. Yarışmanın internet kategorisindeki galibi ise Litespell'den Alemşah Öztürk oldu. 
Birinci olan gençlerin yanı sıra basın kategorisinde ikinci ve üçüncü olan ekipte bulunan yaratıcılar da, Milliyet Gazetesi'nin davetlisi olarak 2005 Cannes Lions Uluslararası Reklam Festivali'ne katılacaklar. 

Elemeler Cannes formatıyla aynı 'Desteğimiz sürecek' 
Doğan Gazetecilik Reklam Grup Başkanı Vicky Habif, Cannes Lions Genç Yaratıcılar Yarışması ile ilgili "Türkiye elemelerini dört yıldır organize ediyoruz. 2002'de, Cannes'a, Genç Yaratıcılar Yarışması'nı kazanan ekipler ile birlikte gittik ve Cannes Lions Uluslararası Reklam Festivali'nin Türkiye Temsilciliği'ni alarak döndük. O günden beri, Türk reklam sektörüne ve özellikle genç yaratıcılara verdiğimiz destek devam ediyor ve ileride de devam edecek." dedi. 
Genç Yaratıcılar Yarışması'nın Türkiye elemeleri, Cannes'da gerçekleştirilen yarışma ile aynı formatta yapılıyor. 

Jüri üyeleri 
Basın kategorisi jüri üyeleri Tibet Sanlıman - Ogilvy Mather başkan , Cem Akar - Y R Reklamevi, Engin Kafadar - Markom LeoBurnett, Haluk Sicimoğlu - Alice BBDO, Kamer Altınova - Tayfa, Kenan Ünsal - Pars McCann Erickson, Kerem Özkut - RPM Radar, Kurtcebe Turgul - Medina Turgul DDB ve Uygur Yılmaz - Ajans Ultra. 
İnternet kategorisi jüri üyeleri Tibet Sanlıman - Ogilvy Mather başkan , Birol Bayram - Sistemsensin, Burak Yamanlıca - Loopagency, Elif Şişmanyazıcı Ertem - Ogilvy Mather ve Yeşim Demir - Tasarım. 


</TEXT>
</DOC>
