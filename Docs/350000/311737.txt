<DOC>
<DOCNO> 311737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonspo21.html </URL>
<DATE> 2005/02/02/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Trabzonspor'da Şenol Güneş savunma oyuncularını özel çalıştırdı 
</HEADLINE>
<TEXT>

     Trabzonspor, hafta sonu Akçaabat Sebatspor ile yapacağı karşılaşmanın hazırlıklarını sürdürüyor. 
     Teknik Direktör Şenol Güneş yönetiminde, Mehmet Ali Yılmaz Tesisleri'nde yapılan antrenmana, Güney Asya felaketinde zarar görenlere yardım maçı için kadroya çağrılan Fatih ve Yattara ile sağ arka dizinde ağrı hisseden Gökdeniz katılmadı. Hafif sakatlığı bulunan Celaleddin ise bir süre koşu yaparak idmanı yarıda bıraktı. 
     Kulüp doktoru Mesut Çelebi, Gökdeniz'in ciddi bir sakatlığının bulunmadığını belirterek, ''Bu oyuncuyu tedbir amaçlı olarak bugünkü çalışmaya katmadık. Akçaabat Sebatspor maçında Gökdeniz'in forma giymesinde bir sakınca yok'' dedi. 
     
     GÜNEŞ, SAVUNMA OYUNCULARINI ÖZEL ÇALIŞTIRDI 
     Teknik Direktör Şenol Güneş, antrenmanın son bölümünde diğer oyuncuları soyunma odasına gönderirken, özellikle son günlerde eleştiriler alan savunma oyuncularını yaklaşık 20 dakika özel olarak çalıştırdı. 
     Futbolcularla birebir ilgilenen Güneş, hatalarını gösterdi. 
     
     ŞAHİN ''KARDEŞ KULÜBÜMÜZLE OYNAYACAĞIZ'' 
     Trabzonspor Kulübü Basın Sözcüsü İbrahim Şahin, hafta sonunda kardeş takımlarıyla karşı karşıya geleceklerini söyledi. 
     İki takımın da hedeflerinin bulunduğunu dile getiren Şahin, ''Tribünde birlikte oturacağız. Karşılaşmayı da hak eden taraf kazansın'' diye konuştu. 
     
</TEXT>
</DOC>
