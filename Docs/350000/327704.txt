<DOC>
<DOCNO> 327704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/yazar/toruner.html </URL>
<DATE> 2005/03/28/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Bu yıl enflasyon muhasebesi başlıyor mu 
</HEADLINE>
<TEXT>


Yaklaşık 10 gün önce, Sermaye Piyasası Kurulu SPK bir genelge yayımlayarak, enflasyonun yeterince düştüğünü bildirip, bu yıl "enflasyon muhasebesi" uygulanmayacağını duyurdu. Bu genelge, borsaya kote edilmiş bulunan yaklaşık 300 civarında şirketi ilgilendiriyor. Ancak, bu önemli genelge medyada yeterince duyurulmadığı gibi, SPK'nin web sitesinde de yer almıyor. 
Öte yandan, "enflasyon muhasebesi" uygulanıp uygulanmayacağı sadece SPK'yı değil, Bankacılık Düzenleme ve Denetleme Kurumu BDDK 'nu, Hazine'yi ve Maliye Bakanlığı'nı da yakından ilgilendiriyor. Çünkü, bankaların BDDK'nın onayını almadan uygulamaya başlamaları mümkün değil. Sigorta şirketleri için de Hazine'nin onayı gerekiyor. İşin bir de vergi yönü var ve bu nedenle uygulamanın gerçek sahibi Maliye Bakanlığı. Sonuç olarak, SPK, BDDK, Hazine ve Maliye Bakanlığı'nın ortak bir çalışma yapıp, bu yıl "enflasyon muhasebesi" uygulanıp uygulanmayacağını birlikte açıklamaları gerekirdi. 
Öğrendiğime göre, bu yıl "enflasyon muhasebesi" uygulanıp uygulanmayacağı konusunda BDDK, SPK ve diğer ilgili kurumların bürokratları bir toplantı yapmışlar ve 2005 yılı için genel uygulamayı değiştirecek her hangi bir girişimde bulunmama kararı almışlar. Bu prensip kararına rağmen, SPK bir genelge yayınlamış bulunuyor. Şimdi, sektörde herkes birbirine ne yapacağını soruyor. Çünkü, şirketler arasında farklı uygulamalar olacak ve bankalarla sigorta şirketleri kendi vergi avantajına göre davranacak. Vakit geçirmeden, yukarıdaki devlet kurumlarının, yapabilirlerse ortak bir açıklama yapmaları gerekiyor. 
Ayrıca, yürürlükteki yasaya göre, 2005 Mayıs ayında, 2004 yılı için verilecek vergi beyannamelerinde "enflasyon muhasebesi"ne göre hesaplama yapılıp yapılmayacağı 3 Nisan'da açıklanacak ÜFE oranına göre belli olacak. 1 Ocak 2005'e kadar TEFE, bundan sonra ise ÜFE'ye uyarlanmış TEFE esas alınarak hesaplama yapılacak. Bu hesaplamalara göre, enflasyon oranı 10'u aşarsa, "enflasyon muhasebesi" uygulanıp, vergi beyannameleri buna göre verilecek. Ama, yasada ÜFE'den hiç bahsedilmeyip, TEFE'nin esas alınması öngörüldüğü için, muhtemelen verilen beyannamelerde şirketlerin itiraz hakları saklı tutulacak. Sonuç olarak, belki de şirketler Maliye Bakanlığı ile mahkemelik olmak durumunda kalabilecekler. 
BDDK, bu konuda 3 Mart 2005 tarihli ve 2005 4 sayılı bir genelge yayınlayarak, uygulamadaki karışıklıkları giderdi. Bankalar, SPK'nın genelgesine rağmen bu tebliğe göre hareket edecekler. Yapmaları gereken de bu. 



</TEXT>
</DOC>
