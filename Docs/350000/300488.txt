<DOC>
<DOCNO> 300488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun22.html </URL>
<DATE> 2004/12/24/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
2004'te Türkiye-Yunanistan yakınlaşması sürdü... 
</HEADLINE>
<TEXT>

     Adnan Çağlayan bildiriyor 

Türkiye ile Yunanistan arasında 2004 yılındaki ilişkiler, yıl sonuna doğru AB zirvesinin yarattığı gerginliğe rağmen, son birkaç yıla damgasını vuran yakınlaşma çerçevesinde gelişimini sürdürdü. 
     Yıla genel seçim havasında giren Yunanistan'daki siyasi partiler, 7 Martta yapılan seçimlere kadarki yoğun kampanya döneminde, uzun bir dönemin alışkanlığı halindeki Türk-Yunan ilişkilerini iç politika gerekçeleriyle kullanma yöntemine, Kıbrıs konusunda bir dönüm noktasına yaklaşılmasına rağmen başvurmadılar. 
     Seçim sonuçlarının alındığı 8 Mart gününün erken saatlerinde Yunan seçmenin, son 11 yıldır ülkeyi kesintisiz yöneten Yorgo Papandreu başkanlığında PASOK'u muhalefete, Kostas Karamanlis başkanlığındaki Yeni Demokrasi Partisi'ni YDP ise iktidara layık gördüğü ortaya çıktı. 
     Seçimlerin hemen ardından Annan planı çerçevesinde Kıbrıs sorununun Ada'da yapılacak referandumlarla çözülmesi girişimiyle karşı karşıya kalan yeni iktidar, gerek görüşme sürecinde gerekse referandumlar sırasında ortaya net bir tavır koymaktan kaçındı. 
     Muhalefetteki PASOK ise Annan planına ''Evet'' denilmesi gerektiği yönündeki görüşünü net bir biçimde açıkladı. 
     Referandumlardan sonra da ''Halkın sesine saygı göstermek gerekir'' diyen Atina, sessizce Kıbrıs Rum yönetimi lideri Tasos Papadopulos'un arkasında yer alarak, Rumların 24 Nisanda ''Hayır'' demesinden sonra kopan fırtınanın en az zararla atlatılması için büyük çaba harcadı. 
     Bu arada, Atina ile Ankara, Kıbrıs sorununun iki ülke ilişkilerine zarar vermemesi noktasında anlaştıklarını, Başbakan Recep Tayyip Erdoğan'ın Mayıs ayı başında Atina'ya yaptığı ziyaret ve Karamanlis ile eşinin Erdoğan'ın kızının nikahına şahit olarak katılmalarıyla açık bir biçimde gösterdiler. 
     Başbakan Erdoğan Atina Olimpiyatları'nın Ağustos ayındaki açılış törenine de katılarak, komşu ülkeyle ilişkilere verdiği değeri bir kez daha ortaya koydu. 
     Karamanlis Hükümeti de Türkiye'nin AB perspektifine verdiği desteği her vesileyle vurgulayarak, Ankara'nın özellikle hassas olduğu bu noktaya gereken özeni gösterdi. 
     Olimpiyatlardan başka hiçbir konunun gündeme gelmediği aylarca süren dönemden sonraysa Ekim ayı itibarıyla uzun süredir görülmeyen denizde ve havada ''İhlal'' iddiaları Atina tarafından tekrar gündeme getirildi. 
     Atina, Yunanistan'da özellikle tüyleri ürperten, Kardak kayalıkları çevresinde Türk savaş gemilerinin Yunan kara sularını ve Ege'nin tümünde de Türk savaş uçaklarının Yunan hava sahasını ''İhlal'' ettiklerini hemen her gün açıklamaya başladı. 
     Diplomatik kaynakların, Brüksel'de 16-17 Aralıkta yapılan ''zirve öncesi gerginlik'' olarak niteledikleri ''İhlal'' iddiaları, özellikle Ankara'nın her ihlal iddiasına yanıt verme yaklaşımını benimsememesi nedeniyle Türkiye ve Yunanistan'ı mevcut gerginliğin tırmanışa geçmesi noktasına getirmedi. 
     Öte yandan, AB zirvesine koşulsuz müzakere tarihi talebiyle gelen Türkiye, karşısında Kıbrıs Rum cumhuriyetinin dolaylı olarak da olsa tanınması talebini buldu. 
     Türk heyetinin şiddetle direndiği bu talep karşısında Atina, Rum yönetimini desteklemekle birlikte bir orta yol formülü bulunmasına onay vermekten ve vetoyla tehdit eden Papadopulos'u yatıştırmaktan geri kalmadı. 
     Atina, AB zirvesinin Türk-Yunan ilişkileri açısındansa tümüyle tatmin edici olduğunu açıkladı. 
     Yeni yılda Türk-Yunan ilişkileri, Türkiye'nin AB ile müzakerelere başlayacağı 3 Ekim 2005 tarihine kadar Kıbrıs sorununa çözüm bulunması amacıyla yoğunlaşması beklenen uluslararası baskı aracılığıyla test edilecek. 
     Yunanistan Başbakanı Karamanlis'in ''Dostum'' diye hitap ettiği Başbakan Erdoğan ile yakın ilişkilerinin bu alana yapacağı katkının ne olacağıysa Atina'daki diplomatik çevrelerce merakla bekleniyor. 
     
     BATI TRAKYA 
     Batı Trakya Türk Azınlığı ise yaşam koşullarının giderek düzelmesi yönünde sonuç veren Türk-Yunan yakınlaşmasının iyileştirici havasını, bazı konular dışında bu yıl da hissetti. 
     Türk Azınlık ileri gelenleri, çözüm bekleyen sorunlarının uzun bir liste oluşturduğunu vurgulayarak, Atina'nın daha fazla çaba harcamasını talep etseler de, 2004 yılının özellikle 90'lı yıllarla kıyas kabul etmeyecek kadar iyi bir yıl olduğunu vurguladı. 
     Azınlık ileri gelenleri, genel anlamda insan hakları konusunda geçmiş yıllara oranla kaydedilen gelişmenin, uluslararası anlaşmaların kendilerine verdiği eğitim, din özgürlüğü, vakıf idareleri gibi konularda görülmediğini, 2004 yılının da bu anlamda bir istisna oluşturmadığı görüşünde birleşti. 
     
</TEXT>
</DOC>
