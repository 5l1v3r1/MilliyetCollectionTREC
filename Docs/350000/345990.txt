<DOC>
<DOCNO> 345990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun27.html </URL>
<DATE> 2005/05/26/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Financial Times Türkiye'ye 'hayır', ABD ile gerginlik yaratabilir 
</HEADLINE>
<TEXT>

     Almanya’da yayımlanan "Financial Times Deutschland" gazetesi, olası erken genel seçimlerde Başbakan olma şansı bulunan Hıristiyan Demokrat Birlik Partisi CDU Genel Başkanı Angela Merkel’in Amerikan yönetimiyle çok iyi anlaştığını, ancak Türkiye’nin AB üyeliği konusunda gerginliklerin çıkabileceği yorumunu yaptı. 
     Gazetede yer alan yorumda, "Merkel önemli bir konuda ABD Başkanı Bush ile ters düşüyor Türkiye’nin AB üyeliği. CDU Genel Başkanı bu üyeliği eylül ayındaki seçim zaferinden sonra engellemek istiyor. Bush ise yıllardır üyelik için bizzat girişimlerde bulunuyor. Cumhuriyetçi Parti’den önemli bir dış politikacı, Hıristiyan Birlik partilerinin Türkiye meselesindeki tutumlarını ’düpedüz ırkçılık’ olarak nitelendirdi" denildi. 
     Türkiye konusunun, Irak ihtilafındaki kadar büyük bir tahrip gücüne sahip olmadığı ifade edilen yorumda, "Görüş ayrılıkları her zaman olmuştur, ancak biz bunları dostça karara bağlıyoruz" diyen CDU’lu dış politika sözcüsü Friebert Pflüger’in, Türkiye ile AB üyelik müzakerelerinin CDU CSU ile FDP hükümeti tarafından engellenmeyeceğini, ancak ’ayrıcalıklı ortaklığa’ doğru yönlendirileceğini söylediği hatırlatıldı. 
     Merkel yönetimindeki olası bir federal hükümetin, Amerikalılara sunabileceği çok az somut şeyin olacağı belirtilen yorumda ayrıca, "İran ve Ortadoğu’ya ilişkin görüşler şu anki hükümetten farklı değil. Alman birliklerinin kriz bölgelerinde daha fazla görevlendirilmesi daha büyük itirazla karşılaşıyor. Sadece Çin’e karşı tutum konusunda Merkel’in ekibi farklı bir pozisyon alabilir. Pflüger, ’Çin’e uygulanan silah ambargosu konusunda artık tek taraflı hareket edilmeyecektir’ dedi. Başbakan Schröder kısa bir süre önce silah ambargosunun kaldırılmasını kabul ettirmeye çalışmıştı" denildi. 
     
</TEXT>
</DOC>
