<DOC>
<DOCNO> 332712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur58.html </URL>
<DATE> 2005/04/12/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Bir aileyi yok eden katil zanlısı, ölen çocuğun biyolojik babası çıktı 
</HEADLINE>
<TEXT>

     Eskişehir'de aynı aileden 3 kişiyi tüfekle öldürdüğü iddiasıyla tutuklanan zanlının ölen çocuğun biyolojik babası olduğu belirlendi. 
     AA muhabirinin aldığı bilgiye göre, 23 Ekim 2004 tarihinde merkeze bağlı Uludere Köyü'nde oturan Yaşar Türker 34 eşi Şerife Türker 29 ve 4 yaşındaki kızları Fatmanur Türker'in evlerinde av tüfeğiyle öldürülmesi olayıyla ilgili olarak ceketinde barut izi bulunan ve 28 Aralık'ta tutuklanan sanık Hüseyin Filiz 25 hakkında ''Kasten, tasarlayarak 3 insanı öldürmek'' suçundan dava açıldı. 
     Jandarma Genel Komutanlığı Kriminal Daire Başkanlığı'nın raporuna göre zanlı Hüseyin Filiz'in, öldürdüğü iddia edilen Fatmanur Türker'in biyolojik babası olduğu tespit edildi. 
     Tutuklu sanık Hüseyin Filiz'in 28 Nisan'da gerçekleştirilecek duruşmada yargılanacağı bildirildi. 
     
     OLAY 
     Uludere Köyü'nde oturan Yaşar Türker'e ait evde 24 Ekim 2004 tarihinde silah sesleri duyan komşular olay yerine gitmişti. 
     Evin kapısında Yaşar ve eşi Şerife Türker'in cesediyle karşılaşan komşular, içeri girdiklerinde de 4 yaşındaki kızları Fatmanur Türker'in cansız bedenini bulmuşlardı. 
     Olay yerine gelen jandarma, Yaşar, Şerife ve Fatmanur Türker'in tüfekle vurularak öldürüldüğünü belirlemişti. 
     Ceketinde barut izlerine rastlanan Türker ailesinin komşusu Hüseyin Filiz, 28 Aralık 2004'te tutuklanmıştı. 
     
</TEXT>
</DOC>
