<DOC>
<DOCNO> 324513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur08.html </URL>
<DATE> 2005/03/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Diyanet'ten "tinerci ve gaspçı" hutbesi... 
</HEADLINE>
<TEXT>

     Diyanet İşleri Başkanlığı, zamanında gerekli değeri verip ilgilenilmeyen çocukların, bazen tinerci ve gaspçı, bazen hırsız bazen de içki ve uyuşturucu müptelası olduklarını ve ileri yaşlarda toplumla çatışan, tutarsız ve çelişkili davranışlar sergileyen bireyler olduğunu belirterek, hutbe ile çocuklara sahip çıkılmasını isteyecek. 
     Diyanet tarafından hazırlanan ''Çocuklarımıza Sahip Çıkalım'' konulu hutbe, 22 Nisan Cuma günü camilerde okunacak. 
     Hutbede, çocukların, muhtaç olduğu ahlaki faziletleri, sosyal kural ve davranışları, dini inanç ve değerleri öğrenmeleri ve yaşamaları ruh ve beden bakımından sağlıklı, bilgili, sanat ve hüner sahibi olabilmeleri için bütün imkanların kullanılarak gayret sarf edilmesinin başta ana-baba olmak üzere tüm toplumun görevi olduğu anlatılacak. Günümüzde, ailesi olmadığı ya da ailesi yanlış tutum ve davranışlarda bulunduğu için çocukların önemli bir kısmının, bu temel vasıflara sahip olamadığı vurgulandı. Hutbede, ''Bunun neticesinde de, zamanında gerekli değeri verip ilgilenmediğimiz çocuklarımız bazen tinerci ve gaspçı, bezen hırsız bazen de içki ve uyuşturucu müptelası olarak karşımıza çıkmakta ve ileri ki yaşlarda toplumla çatışan, tutarsız ve çelişkili davranışlar sergileyen bireyler olmaktadırlar'' denildi. 
     
     ACIMASIZCA ELEŞTİRİ VE KİN DUYGUSU 
     İnsanların çoğu zaman, bu tür davranışlarla haberlere konu olan gençleri acımasızca eleştirdiği, onlara kin duygusu ile baktıkları ve bu davranışlarının nedenlerini düşünmedikleri ifade edilen hutbede, şu görüşlere yer verildi 
     ''Halbuki bu tür insanların, hangi şartlarda yetiştiklerine baktığımızda ilgi ve sevgiden mahrum bir çocukluk dönemi yaşadıklarını büyük bir kısmının da halk arasında, 'kimsesiz çocuklar', 'sokak çocukları' şeklinde isimlendirilen kişilerden oluştuğunu görürüz. Çeşitli sebeplerle sokakları mesken tutan ve ilerleyen yaşlarında olumsuz davranışlar sergileyen çocukların bu davranışlarının bir çok nedeni vardır. Bunların başında aile içi huzursuzluk, anne babanın çocuklarla yeterince ve gerektiği gibi ilgilenmemesi, baskıcı tutumlar, kuralsızlık ya da yanlış kurallar sayılabilir.'' 
     
     ''ÇOCUKLARA SÖZ HAKKI TANINMALI'' 
     ''Çocuklarımızın başarılı, güvenilir ve yararlı birer insan olarak yetişmesini istiyorsak seven, benimseyen ve ilgilenen bir tutum sergilemeliyiz'' denilen hutbede, şunlar kaydedildi 
     ''Sorunlara buyruklarla değil, konuşarak çözüm bulmalı, çocuklara söz hakkı tanımalıyız. Ailemizde herkesin uyacağı kurallar koymalı ancak çocuklarımızın bu kurallara dayakla, baskıyla, korkutmayla değil, gönüllü olarak, benimseyerek uymalarını sağlamalıyız. Çocuklarımızla ilgili tutum ve davranışlarımız, ılımlı ve eğitici, sindirmeye değil, sorumluluk duygusu kazandırmaya, kişiliğini geliştirmeye yönelik olmalıdır. Böylelikle, ilk sosyal uyumlarını gerçekleştirirken kendilerine deneyim fırsatı tanınan, özgür ve ilgili bir aile ortamında, yeterince sevgi ve güven içinde büyüyen çocuklarımıza ilerimi dönemlerde başarılı olmaları için gerekli ortamı hazırlamış oluruz.'' Kuranıkerim ve hadislerden örneklerin verildiği hutbede, ayrıca vatandaşlara çocuk eğitimi konusunda kitaplardan ve uzmanlardan yararlanılması çağrısında bulunularak, ''Hem kendi çocuklarımızın hem de kimsesiz çocukların maddi ve manevi açıdan iyi bir şekilde yetişmesini sağlamak için gerekli tedbirleri almak, toplumumuzun geleceği için önemlidir. Dolayısıyla bu konuda son derece hassasiyet ve ilgi göstermek hem dini hem de milli görevimizdir'' denildi. 
     
</TEXT>
</DOC>
