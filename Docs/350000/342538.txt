<DOC>
<DOCNO> 342538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonsiy13.html </URL>
<DATE> 2005/05/14/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Çiçek DGM'ler zamanında kaldırılsaydı bu karın ağrıları olmazdı 
</HEADLINE>
<TEXT>

     Adalet Bakanı Cemil Çiçek, Türkiye’nin yasaları zamanında değiştiremediği için büyük bedeller ödediğini belirterek, "Anayasa zamanında değiştirilebilseydi, DGM’ler zamanında kaldırılabilseydi Türkiye’de şimdi karın ağrıları olmazdı" dedi. 
     Bilgi Üniversitesi Hukuk Fakültesi ve Hukuki Perspektif Dergisi’nce üniversitenin Dolapdere Yerleşkesi’nde düzenlenen "Türk Ticaret Kanunu Tasarısı" konferansının açılışında konuşan Bakan Çiçek, Türkiye’de bir süredir hukuk alanında çok ciddi bir çabanın içerisinde olunduğunu söyledi. 
     Çiçek, Türkiye’de 30 hukuk fakültesi bulunduğunu, ancak bu fakültelerden sadece 3’ünün bu sürece ilgi duyduğunu kaydederek, sözlerini şöyle sürdürdü 
     "Yasalaştırma sürecinde olabildiğince her kesimin katkısını arzu ettik. Bu yasalar Türkiye için getiriliyor. ’Kimin söyleyeceği bir şeyi, düşüncesi varsa, gelsin söylesin. Bunlardan azami istifadeyi sağlayalım’ diye. Ama gelin görün ki, hangi konu gelse ’yeteri kadar zaman bulunamadı’ gibi bir mazeretle bu çalışmalara karşı çıkıldı. 
     Bugün tartışılan Türk Ticaret Kanunu Tasarısı’nın arkasında, 5 yılı aşan alın teri, göz nuru var. Eğer ’5 yıl, böylesine bir tasarı için az geldi’ deniyorsa, kıyamete kadar beklememiz lazım. 
     Borçlar Kanunu’nu da tartışmaya açtık. Onun arkasında da 7 yıl var. Sizler şahit olun. Meclis gündemine geldiği gün yine aynı çevreler, ’yeteri kadar tartışılmadı’ diyecek. Yasaları uzun süre bekleme gibi bir lüksümüz yok." Türkiye’nin değişiklikleri zamanında yapmadığı için ağır bedeller ödediğini de vurgulayan Çiçek, "Anayasa zamanında değiştirilebilseydi, DGM’ler zamanında kaldırılabilseydi, Türkiye’de şimdi karın ağrıları olmazdı" dedi. 
     Bakan Çiçek, bundan dolayı herkesin ne katkı sağlayacaksa zamanında yapması gerektiğine dikkat çekerek, tartışmaya açtıkları Borçlar Kanunu hakkında şu ana kadar bir tartışma yapılmadığını kaydetti. 
     
     "50 YILLIK KANUN" 
     Adalet Bakanı Cemil Çiçek, Türkiye’nin hızla değiştiğini ve bu nedenle kanunların yeniden düzenlenmesinin önemine işaret ederek, gerektiğini vurgulayarak, bu yapılmadığı takdirde de hayatın yasaların önüne geçtiğini ve fiili durumlar ortaya çıktığını anlattı. 
     Türk Ticaret Kanunu’nun 50 yıllık bir geçmişinin bulunduğunu, bu süre içinde dünyanın iki kutupludan teke indiğini, bölgesel ittifakların kurulduğunu ve Avrupa Birliği AB olgusuyla karşı karşıya kalındığını ifade eden Çiçek, yasanın 50 yıllık uygulamasında çok önemli kazanımlar elde edildiğini bildirdi. 
     Bakan Çiçek, hazırlanmakta olan Türk Ticaret Kanunu Tasarısı’nın da ticari hayata çağdaş açılımlar ve çözümler getireceğini belirterek, şunları kaydetti 
     "Kamuoyunda hükümet ile ilgili söylenen şöyle bir şey var ’17 Aralık’tan sonra AB hedefiyle ilgili bir duraklama meydana geldi. 
     Reform yorgunluğu hasıl oldu’. Eğer bu Türk Ticaret Kanunu yasalaşırsa, AB müktesebatının en önemli en az 13-14 maddesi bir ölçüde tasarının içinde mercedilmiş olacak. Bu tasarı kanunlaştığı anda sadece Türk Ticaret Kanunu çıkmayacak, aynı zamanda AB’de en önemli müzakere başlıklarından birisi olan bir bölümle ilgili 14 tane metni de karşılamış olacağız. Bu açıdan da bu süre zarfında bütün üniversitelerden ve meslek kuruluşlarından katkı bekliyoruz. Bu tasarı için belli bir süre vermiştik. Bu süre dolmak üzere. Gelen değerlendirme, tenkit ve ilaveler ışığında son bir değerlendirme yapacağız. Ondan sonra da süratle TBMM’ye, mümkünse bu yıl içinde sevk edip, ülkemize yepyeni bir Türk Ticaret Kanunu kazandırmak istiyoruz." 
     
     "GÜZEL BİR DENGE KURULACAK" 
     Bir gazetecinin "Çıkarılması düşünülen yeni Ticaret Kanunu’nun ne gibi yenilikler getireceğine" ilişkin sorusu üzerine de Bakan Çiçek, Türkiye’de değişik şirket uygulamaları olduğunu söyledi. 
     Adalet Bakanı Çiçek, "Bu şirketlerin uygulamalarından, faaliyetlerinden zarar görenler var. Yaşanmış olumlu, olumsuz tecrübeler var. Bunların hepsinden istifadeyle güzel bir denge kurulacak" diye konuştu. 
     
</TEXT>
</DOC>
