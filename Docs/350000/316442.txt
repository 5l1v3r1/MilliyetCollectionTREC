<DOC>
<DOCNO> 316442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy01.html </URL>
<DATE> 2005/02/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İçişleri Bakanı Aksu Gülen ile ilgili iddialar inceleniyor 
</HEADLINE>
<TEXT>

     İçişleri Bakanı Abdülkadir Aksu, Fethullah Gülen'le ilgili olarak özellikle Nurettin Veren'in gündeme getirdiği iddiaların öncekilerle aynı olduğunu belirtirken, "Aynı mahiyetteki iddiaların yeni bir tahkikatı gerektirecek ilave hususlar içermediği görülmekle birlikte konunun etraflıca değerlendirilmesi amacıyla gerekli çalışmalara da başlanılmıştır" dedi. 
     İçişleri Bakanı Aksu, Emniyet teşkilatının Türk toplumunun yüklediği manevi sorumluluk bilinciyle ülkenin iç güvenliğini sağlamak amacıyla yasaların verdiği yetki-görev kapsamında sürekli ve zaafiyete yol açmayacak nitelikteki hertürlü çalışmayı sürdürdüğünü bildirdi. Bir milletvekilinin, Gülen'in "Türkiye'de tekrar melun cinayetler olacak, yeniden kan gövdeyi götürecek" şeklindeki sözlerinin ihbar kabul edilip gerekli araştırmanın yapılıp yapılmadığıyla ilgili soru önergesini yanıtlayan Aksu, çeşitli bilgiler verdi. İçişleri Bakanı Aksu, emniyetin çalışmaları için, "Hukuki zemine dayalı söz konusu çalışmalar niteliği itibariyle ilave yönlendirme ve uyarılara ihtiyaç bırakmayacak derecede inisiyatifi de içinde taşımaktadır. Bu kapsamda, öteden beri yürütülen çalışmalarla elde edilen delil niteliğindeki bilgi ve bulgular zaman geçirilmeksizin adli mercilere intikal ettirilmektedir" dedi. 
     
     DEMOKRATİK ÇOĞULCU YAPININ GEREĞİ 
     İsim vermeksizin Gülen'in değerlendirmelerini olumlayan Aksu, "Yakın tarihimizde yaşadığımız olaylar konusunda toplumun farklı kesimlerinin kendilerine özgü değerlendirmelerde bulunmasını, demokratik çoğulcu yapımızın bir sonucu olarak görmek gerekmektedir. Buna mukabil, Türkiye Cumhuriyeti Devleti'nin tehdit değerlendirmesi, yetkili organlarınca alınan kararlar uyarınca yapılmaktadır" dedi. 
     
     NURETTİN VEREN'İN İDDİALARI ESKİ 
     Bir dönem Gülen'in çok yakınında yer almasına karşın daha sonra ölüm fermanının imzalandığını öne sürerek Gülen hakkında aleyhte açıklamalarda bulunan Nurettin Veren'i de değerlendiren Aksu, söz konusu iddiaların daha önce de kamuoyuna yansıdığını ve kapatılan Ankara 2 No'lu DGM'de Gülen'in yargılandığı davaya konu olduğunu anımsattı. "Anılan internet sitesinde yer alan iddiaların, bahse konu davanın hazırlık safhasıyla dava sürecindeki hususlarla aynı mahiyette olduğu değerlendirilmektedir" diyen Aksu, davanın hazırlık aşamasından, hükme varılmadan ertelenmesine kadar geçen süreçte Emniyet Genel Müdürlüğünce yapılan çalışmalar sonucu derlenen bilgilerin kapatılan Ankara DGM'ye aktarıldığın bildirdi. 
     
     YİNE DE ETRAFLICA DEĞERLENDİRİYORUZ 
     Aksu, sonuç olarak bu iddiaların da "etraflıca değerlendirildiğini" şöyle açıkladı 
     "Diğer taraftan, yukarıda belirtildiği gibi öncekilerle aynı mahiyetteki iddiaların yeni bir tahkikatı gerektirecek ilave hususlar içermediği görülmekle birlikte, konunun etraflıca değerlendirilmesi amacıyla gerekli çalışmalara da başlanılmıştır." 

ANKA 
     
</TEXT>
</DOC>
