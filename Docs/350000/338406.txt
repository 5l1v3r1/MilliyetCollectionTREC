<DOC>
<DOCNO> 338406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sondun24.html </URL>
<DATE> 2005/04/30/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Kahire'de intihar saldırısı... 
</HEADLINE>
<TEXT>

     Mısır'ın başkenti Kahire'de müze yakınında bir intihar saldırısı düzenlendiği bildirildi. 
     Güvenlik güçleri, saldırıda yabancıların yaralandığını söylediler. Saldırıda bir turistin öldüğü bildirildi. 
     Polis kaynakları, saldırıda 7 turistin yaralandığını belirttiler. 
     Olay yerindeki AFP muhabiri de Kahire Müzesi'nin arkasındaki General Abdül Müneyim Riyad Meydanı'nda düzenlenen saldırının ardından olay yerinin polis tarafından güvenlik kordonu altına alındığını kaydetti. 
     
     POLİS KAYNAKLARI MEYDANA BİR KÖPRÜDEN BOMBA ATILDI 

     Mısır'ın başkenti Kahire'de düzenlenen ve 1 kişinin ölümüyle 4 kişinin yaralanmasına yol açan saldırının bir köprüden meydana bomba atılarak düzenlendiği bildirildi. 
     Polis kaynaklarınca AFP'ye yapılan açıklamada, kimliği belirsiz bir kişinin, General Abdül Müneyim Riyad Meydanı'na bomba attığı belirtildi. 
     
     KAHİRE'DE TURİST OTOBÜSÜNE SALDIRI 

     Mısır'ın başkenti Kahire'de peçeli iki kadının bir turist otobüsüne ateş açtığı belirtildi. 
     Kahire Müzesi'nin yakınındaki patlamadan yaklaşık iki saat sonra ikinci bir patlamanın meydana geldiğini duyuran polis, ikinci olayın patlama olmadığını, iki kadının bir turist otobüsüne ateş açtığını kaydetti. 
     Mısır Sağlık Bakanı Muhammed Avag Tag Eddin, kadınlardan birinin güvenlik yetkilileri tarafından öldürüldüğünü, 3 kişinin yaralandığını belirtti. 
     Üst düzey polis yetkilileri de saldırgan iki kadının öldürüldüğünü kaydetti. 
     Olay yerindeki güvenlik yetkilileri ise otobüse ateş açan kadınlardan birinin kendisini vurup yaralamadan önce diğer kadını vurarak öldürdüğünü ifade etti. 
     
</TEXT>
</DOC>
