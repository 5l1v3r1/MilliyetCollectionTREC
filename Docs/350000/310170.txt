<DOC>
<DOCNO> 310170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun10.html </URL>
<DATE> 2005/01/28/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Fransa’da Türkiye referandumuna 'evet' 
</HEADLINE>
<TEXT>

     Fransa’da Ulusal Meclis, yeni anayasa değişikliği reformuyla ilgili sürdürdüğü görüşmeyi tamamladı. Anayasada yapılan değişiklikle Türkiye'nin AB üyeliğinin Fransa'da referanduma götürülmesi de kesinleşti. 
     Tasarı, aralarında Türkiye'nin de bulunduğu yeni Avrupa Birliği üyeliklerinin onay işleminde, referandum zorunluluğu getiriyor. 
     Ulusal Meclisi'nin yaptığı bu anayasa değişikliğiyle, Fransızlar Türkiye'nin tam üyeliği söz konusu olduğunda sandık başına giderek, bunu oylayacaklar. 
     Referandum zorunluluğuyla ilgili ikinci maddeye sadece iktidar partisi üyesi milletvekilleri olumlu oy verdi. 
     Referandum, Bulgaristan, Romanya ve Hırvatistan için geçerli değil Avrupa Birliği'ne tam üyelikleri kesinleşen Bulgaristan ve Romanya ile müzakere kararı daha önce alınan Hırvatistan için referandum zorunluluğunun geçerli olmayacağı hususu, tasarıda ayrı bir madde olarak yer aldı. 
     
     Senatoda görüşülecek 
     Ulusal Meclis'in anayasada yapılmasını kabul ettiği değişlikler, önümüzdeki günlerde Fransa senatosunda görüşülecek. Senatonun değişiklikleri üçte iki çoğunlukla kabul etmesi halinde anayasada öngörülen değişiklikler kesinleşmiş olacak. 
     
     Balladur önergesi’ reddedildi 
     Türkiye'yi ilgilendiren bir diğer konu olan, Balladur Önergesi ise oylanarak reddedildi. Balladur Önergesi, Fransız parlamentosuna belli koşullarda, Avrupa Birliği'ne ait tüm belgeleri ulusal parlamentoda ele alıp, oylayabilme yetkisi tanıyordu. 'Balladur önergesi' Avrupa Birliği konularında hükümeti ve cumhurbaşkanını daha sıkı şekilde denetlemeyi de hedefliyordu. 
     
     Balladur'un Türkiye’ ısrarı 
     Türkiye’nin AB uyeliğine şiddetle karşı olan ve 'imtiyazlı ortaklık' formülünü savunan Ulusal Meclis Dışişleri Komisyonu Başkanı Edourad Balladur, bu karşıtlığını dile getirmek üzere, 17 aralık AB zirvesi kararlarının özellikle Türkiye ile müzakere açılmasına ilişkin olan bölümlerinin Fransız parlamentosunda oya sunulmasını istemişti. 
     O tarihte bu isteği hükümetçe uygun görülmeyen Edouard Balladur, talebinde ısrarcı davranmış, konuyu anayasa değişikliği olarak diğer değişiklik tasarıları ile birlikte başkanı bulunduğu komisyon gündemine getirmişti. 
     
     Villepin’den Türkiye’ye destek 
     Fransa’da Ulusal Meclis, anayasa değişikliği ve Türkiye ile ilgili referandumu görüşürken, Fransa İçişleri Bakanı Dominique de Villepin de, Türkiye'nin AB'ye girebilecek niteliklere sahip olduğunu söyledi. 
     Villepin, 'France 2' televizyonuna verdiği demeçte, Türkiye'nin AB'ye üye olabilecek niteliklere sahip olduğunu, ancak müzakerelerin üyelik anlamına gelmediğini belirtti. 
     
     "Fransızlar karar verecek" 
     İçişleri Bakanı Villepin, "bu konuda ilerleme kaydediliyor, görüşülüyor, tüm seçenekler açık ancak yine de buna Fransızlar karar verecek" dedi. 
     
</TEXT>
</DOC>
