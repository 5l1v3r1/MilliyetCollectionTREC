<DOC>
<DOCNO> 326974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun40.html </URL>
<DATE> 2005/03/25/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Terri Schiavo'nun ailesi için bir kapı daha kapandı 
</HEADLINE>
<TEXT>

     ABD'de, bitkisel hayattaki Terri Schiavo'nun ailesinin, kızlarının beslenme tüpünün yeniden takılması talebi federal yargıç tarafından bir kez daha reddedildi. Ancak, Schiavo'nun ailesi kızlarını hayatta tutmak için mücadeleyi sürdürmeye kararlı. 
     ABD Bölge Mahkemesi Hakimi James Whittemore, Schiavo'nun anne-babasının, 18 Martta çıkarılan beslenme tüpünün acilen yeniden takılması yönünde karar vermesi için yaptıkları başvuruyu reddetti. 
     Ancak baba Bob Schindler, kızlarını hayatta tutmak için girişimlerini sürdüreceklerini belirterek, ''Mücadeleyi asla bırakmayacağız çünkü bu yapılan çok yanlış'' dedi. 
     Ancak Schindler, bundan sonra ne gibi yollara başvurabileceklerini bilmediklerini söyledi. 
     Bu arada, karısının beslenme tüpünden ayrılması yönünde mahkemeden karar çıkartan Terri'nin kocası Michael Schiavo'nun avukatı, Terri'nin ölüm sürecinin başladığını belirtti. 
     Doktorlar, Terri Schiavo'nun su ve gıda olmaksızın 1-2 hafta yaşayabileceğini söylemişlerdi. 
     Terri Schiavo'nun ailesi, kızlarının makineye bağlı olarak yaşatılmasını istiyor. Michael Schiavo ise karısının 15 yıl önce kalp krizi geçirmeden önce, kendisini yapay yollarla hayatta tutmaya çalışmayacağına söz vermesini istediğini belirterek, karısının isteğini yerine getireceğini söylüyor. 
     1990'da geçirdiği kalp krizinin ardından Terri'nin beyninde hasar oluşmuştu. Ailesi ile kocası, Terri'nin akıbeti konusunda 7 yıldır mahkemede mücadele ediyor. 
     
</TEXT>
</DOC>
