<DOC>
<DOCNO> 306743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/soneko02.html </URL>
<DATE> 2005/01/15/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Bayramda köprülerden ücretsiz geçiş için düzenlemeler yapıldı 
</HEADLINE>
<TEXT>

     Bakanlar Kurulu, Kurban Bayramı süresince otoyollar ve köprülerden ücretsiz geçiş ile belediye otobüslerinde ücretsiz taşıma için gerekli düzenlemeleri uygulamaya koydu. 
     Bugünkü Resmi Gazete'de yayımlanarak, yürürlüğe giren 2 ayrı Bakanlar Kurulu Kararı ile kamu kuruluşlarının mal ve hizmet tarifelerinde indirim yapılması uygulamasını ortadan kaldıran 4736 sayılı Kanunun ilgili maddesi için süreli istisna getirildi. 
     Buna göre, Kurban Bayramı tatili nedeniyle 19 Ocak 2005 Çarşamba günü saat 00.00'dan başlayarak, 23 Ocak Pazar günü saat 24.00'e kadar otoyollar ve boğaz köprülerinden yararlananlar, söz konusu Kanunun indirim uygulamasını kaldıran maddesinden muaf olacak. 
     Aynı şekilde belediyeler ile bunların kurdukları birlik, müessese ve işletmelerce yürütülen toplu taşıma hizmetlerinden yararlananlar da, aynı süre içinde bu maddeden muaf tutulacak. 
     Böylece bayram süresince otoyol ve köprülerden ücretsiz geçiş ile belediye otobüslerinde ücretsiz taşıma yapılabilecek. 
     
</TEXT>
</DOC>
