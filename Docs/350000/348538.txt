<DOC>
<DOCNO> 348538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko04.html </URL>
<DATE> 2005/06/03/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Borsada hedef 26 bin 
</HEADLINE>
<TEXT>

     Yurtdışı piyasalarda yaşanan olumlu havanın etkili olduğu İMKB'de, para girişinin de katısıyla borsa 25 bin 800 sınırına dayandı. 
     25 bin 500 direncinin kolay geçildiğini ifade eden uzmanlar, bugün de alıcılı bir açılış olması halinde 26 binlerin hedefleneceğini belirtiyorlar. Bugün borsada enflasyon rakamları, ABD tarım dışı istihdam verisi ve yurtdışı piyasalardaki hareketler izlenecek. 
     Borsa dün gün açılışından itibaren etkili olan alımlarla günü yüzde 2.26 artışla 25 bin 799 puandan tamamladı. 
     
     Mali sektör endeksi sürükledi 
     Gün sonunda Mali Endeks yüzde 3.01 oranında artışla 38 bin 334 puana, Sanayi Endeksi yüzde 1.27 artışla 20 bin 407 puana, Hizmet Endeksi de yüzde 0.93 artışla 14 bin 84 puana çıktı. 
     Banka ve mali sektör hisselerinin lokomotifliğinde yükselen borsada, yurtdışındaki olumlu havanın yanında, faiz indirimine ve Hazine'nin yurtdışına yapacağı tahvil ihracına ilişkin beklentiler etkili oldu. 
     Fransa ve Hollanda'da yapılan referandumlardan gelen 'hayır' sonucunun fiyatlara yansıtılmış olduğu için borsada negatif bir etki yaratmadığı görülürken, aksine belirsizliğin ortadan kalkmış olması ve sonucun Türkiye'nin 3 ekimde müzakerelere başlayacak olmasını değiştirmeyeceğine yönelik yorumlar endeksteki yükselişi getirdi. 
     
     Borsadaki beklentiler 
     Bugün için yurtdışı piyasalardaki gelişmelerin takip edileceğini belirten uzmanlar, ayrıca piyasanın kapanmasından sonra açıklanacak olan enflasyon rakamlarına ilişkin beklentilerin de seyir de önemli olacağını ifade ediyorlar. 
     
</TEXT>
</DOC>
