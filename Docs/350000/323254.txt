<DOC>
<DOCNO> 323254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sontur19.html </URL>
<DATE> 2005/03/12/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Denizli'de 24 ton kaçak üretilmiş şarap araziye terk edildi... 
</HEADLINE>
<TEXT>

     Denizli'de, kaçak olarak üretilen 24 ton şarap, boş araziye terk edilmiş şekilde bulundu. 
     Alınan bilgiye göre, merkeze bağlı Üçler Beldesi'nin Karahasanlı Mahallesi'nde, boş araziye bırakılan birer tonluk 24 adet varillerden çevreye kokular yayılmaya başladı. 
     Yapılan ihbar üzerine bölgeye gelen jandarma ekipleri, plastik bidonların içinde kaçak olarak üretilen şarap bulunduğunu belirledi. 
     Jandarma ekipleri, varillerde bulunan şarabın üretiminde kullanılan hammaddenin belirlenmesi için Tarım İl Müdürlüğü'nden yardım istedi. Yetkililer, ele geçirilen şarapların yapılacak laboratuvar kontrolünde, hızlı mayalanmayı sağlayan metil alkol kullanılıp kullanılmadığının da belirleneceğini kaydettiler. 
     Yetkililer, 24 ton şarabın, son günlerde ülke genelinde ruhsatsız imalathanelere yönelik araştırmaların yoğunlaşması üzerine boş araziye bırakılmış olabileceği ihtimalinin bulunduğunu ifade ettiler. 
     Bidonlar içindeki şarabın yaklaşık 30 bin şişeyi doldurabileceğini belirten yetkililer, olayın sorumlularının bulunması için çalışmaların başlatıldığını kaydettiler. 
     Bu arada, jandarma yetkilileri, ele geçirilen şarabın, ev ürünü şarap üretiminin yoğun olduğu Bekilli İlçesi'nde yapılıp yapılmadığının da araştırıldığını kaydettiler. 
     
</TEXT>
</DOC>
