<DOC>
<DOCNO> 331935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sondun19.html </URL>
<DATE> 2005/04/10/ </DATE>
<TIME> 18.36 </TIME>
<AUTHOR>  </AUTHOR>
<HEADLINE>
Saddam Hüseyin'in yeğeni tutuklandı 
</HEADLINE>
<TEXT>

     Irak'ta direnişçilere mali destek sağlamakla suçlanan Saddam Hüseyin'in yeğeni İbrahim Sabavi'nin kısa bir süre önce tutuklandığı bildirildi. 
     Irak hükümetinden yapılan açıklamada, devrik Devlet Başkanı Saddam Hüseyin'in üvey kardeşi Sabavi İbrahim El Tıkriti'nin oğlu İbrahim Sabavi'nin kısa bir süre önce Irak güvenlik güçlerince Bağdat yakınlarında tutuklandığı belirtildi. 
     Devrik yönetimin mensuplarından birisi olan İbrahim Sabavi'nin, babası gibi teröristlere mali destek sağladığı kaydedilen açıklamada, Sabavi'nin ne zaman yakalandığı belirtilmedi. 
     Sabavi İbrahim El Tıkriti'nin Şubat ayı sonunda Suriye sınırı yakınlarında yakalandığı açıklanmıştı. 
     Irak polis kaynakları, İbrahim Sabavi'nin Bağdat'ın güneyindeki ''ölüm üçgeni'' olarak adlandırılan ve sürekli saldırılara sahne olan bölgedeki gerilla faaliyetleriyle ilişkisi bulunduğunu belirttiler. 
     İbrahim Sabavi, ABD'nin hazırladığı eski rejimin en çok aranan 55 kişilik listesinde 36. sırada bulunuyordu. 
     Bu arada, Irak güvenlik ve hastane kaynakları, bugün ülkenin çeşitli yerlerinde düzenlenen saldırılarda 7 Iraklının öldüğünü belirttiler. 
     
</TEXT>
</DOC>
