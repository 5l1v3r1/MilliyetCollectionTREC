<DOC>
<DOCNO> 324824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonspo15.html </URL>
<DATE> 2005/03/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Trabzonspor Beşiktaş karşısında galibiyete daha yakın tarafız... 
</HEADLINE>
<TEXT>

     Trabzonspor Kulübü Yönetim Kurulu Üyesi Murat Bozoğlu, Beşiktaş-Trabzonspor maçında bordo-mavili ekibin galibiyete daha yakın taraf olduğunu savundu. 
     Murat Bozoğlu, ligdeki hedeflerinin şampiyonluk olduğunu belirterek, ''Şampiyonluk yarışından kopmamak için Beşiktaş karşısında sahadan galibiyetle ayrılmak zorundayız'' dedi. 
     Beşiktaş'a oranla ligdeki hedeflerinin daha büyük olduğunu ifade eden Bozoğlu, şöyle konuştu 
     ''Beşiktaş'dan daha inançlı ve daha konsantre olmuş biçimde maça çıkacağız. Ligde ilk adım olarak Galatasaray'ı geçmek daha sonra da Fenerbahçe'yi yakalamak istiyoruz. Bunun için galibiyetten başka birşey düşünmüyoruz. Galibiyete de daha yakın taraf olduğumuzu düşünüyoruz.'' Hakem camiasının baskı altında alınmamasını istediklerini de ifade eden Bozoğlu, ''Kimse böyle birşeye yeltenmesin. Biz hakem camiasına güveniyoruz. Hakem, 2 tarafa da eşit davransın'' diye konuştu. 
     
</TEXT>
</DOC>
