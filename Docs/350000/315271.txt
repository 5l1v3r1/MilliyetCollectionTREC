<DOC>
<DOCNO> 315271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/siyaset/asiy.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Roche operasyonu 17 kişi gözaltında 
</HEADLINE>
<TEXT>


SSK'ye fahiş fiyatla ilaç satımı kapsamında Roche firmasına baskın düzenlendi. Sanık sıfatıyla ifade veren 6 SSK bürokratı, tutuksuz yargılanmak üzere serbest bırakıldı. 17 kişinin sorgusu ise sürüyor 

NEZİH GÜROL, ERDAL KILINÇ, MUSA KESLER İstanbul, TOLGA ŞARDAN Ankara 


Sosyal Sigortalar Kurumu'na SSK fahiş fiyatla ilaç alımına ilişkin yürütülen soruşturmada, üst düzey SSK yöneticileri, 4422 sayılı Çetelerle Mücadele Yasası'na muhalefet etmekten, "sanık sıfatıyla" savcıya ifade verdi. 
İstanbul Cumhuriyet Başsavcılığı, SSK'ye fahiş fiyatla ilaç satılmasıyla ilgili 8 aydır sürdürülen takip ve soruşturma sonucunda dün düğmeye basarak, Çalışma ve Sosyal Güvenlik Bakanlığı ile Sağlık Bakanlığı bürokratları ve Roche ilaç firması yöneticilerine yönelik İstanbul ve Ankara'da operasyon başlattı. Operasyon kararında, savcılığın atadığı bilirkişiler ile müfettişlerin hazırladığı raporlar önemli rol oynadı. İstanbul Emniyeti, soruşturmayı yürüten Savcı Nazmi Okumuş'un ifade vermeye çağırdığı Ankara'daki SSK bürokratlarının tebligatlarını başkente gönderdi. Ankara polisi, savcının "ifade vermeye gelsinler, yoksa gözaltına alınacaklar" talimatı üzerine, tebligatları SSK yetkililerine tek tek iletti. 

Topluca İstanbul'a 
Tebligatlar üzerine, SSK Genel Müdürü Nazmi Gül Eyüpoğlu, SSK Sağlık İşleri Genel Müdürü Prof. Dr. Servet Rüştü Karahan, aynı birimin eski genel müdürü Prof. Dr. Orhan Canpolat, SSK Sağlık İşleri İlaç ve Eczacılık Daire Başkanı Hülya Özdemir, SSK Sağlık İşleri Genel Müdür Yardımcısı Prof. Dr. Gülşen Terakye ve SSK Sağlık İşleri Müdürü Akif Fevzioğlu, uçakla İstanbul'a geldi. 
Bürokratların Macaristan'da bulunan Çalışma Bakanı Murat Başesgioğlu'nu arayıp bilgilendirdikten sonra uçağa bindikleri kaydedildi. 
Bürokratlar, emniyete uğramadan İstanbul Cumhuriyet Savcılığı'na giderek, savcı Okumuş'a "sanık sıfatıyla" ifade verdi. Okumuş bürokratları, "4422 sayılı Çıkar Amaçlı Suç Örgütleriyle Mücadele Kanunu'na muhalefet", "görevi kötüye kullanma", "ihaleye fesat karıştırma" iddialarıyla, tutuklanmaları talebiyle Nöbetçi 10. Ağır Ceza Mahkemesi'ne sevk etti. Mahkemede de ifade veren bürokratlar tutuksuz yargılanmak üzere serbest bırakıldı. 

Susuyorlar 
İstanbul Organize Suçlar Şube Müdürlüğü'ne bağlı ekipler, Roche Müstahzarları Sanayi A.Ş.'nin Levent Büyükdere Caddesi'ndeki merkeziyle bazı adreslere de baskın yaptı. Polis, Roche Genel Müdürü Faruk Yöneyman'ın da arasında bulunduğu 12 kişiyi gözaltına aldı. Gözaltına alınanların "susma haklarını" kullandıkları belirtildi. Bu kişilerin ifadelerinin alınması sırasında İçişleri Bakanlığı tarafından görevlendirilen 2 müfettiş de hazır bulundu. 
Ayrıca SSK İstanbul Bölge Müdürü Dr. Akif Feyizoğlu'nun da aralarında bulunduğu İstanbul'daki 5 SSK yetkilisi de gözaltına alındı. 
Roche Kurumsal İletişim Direktörü Güler Akdağ, soruşturma kapsamında üst düzey yönetimin ifadesine başvurulduğunu belirterek, "Soruşturma kapsamında ifadeler alınıyor. Şu anda gözaltındalar" diye konuştu. 

Fitili, Roche şirketinin eski çalışanı ateşledi 

ROCHE'UN eski çalışanı Veysi Mungan'ın suç duyurusu üzerine, "SSK İhale Komisyonu'nun diğer hastane ve kurumların aldığından daha yüksek fiyatla ilaç aldığı, 2003'te kanser tedavisinde kullanılan bir ilaca ilişkin ihale sonucunda SSK'nin 15 milyon YTL daha fazla para ödediği" iddiası üzerine soruşturma başlatılmıştı. İlk operasyonda, ele geçirilen bilgi, belge ve bilgisayar disketlerinin incelenmesi sonucu yolsuzluk yapıldığına dair bazı bulgulara ulaşıldığı öne sürüldü. 

Erdoğan Yolsuzluk batağını kurutacağız 

ANKARA Milliyet 

BAŞBAKAN Recep Tayyip Erdoğan, AKP MYK toplantısına girerken operasyonla ilgili soru üzerine, "Hükümet olarak atılması gereken adımları sonuna kadar atacağız. Bu konuların takipçisi olacağız" dedi. Erdoğan, yolsuzluk iddialarına adı karışan bürokratların ister kendi, ister daha önceki dönemde atanmış olsun operasyonların sonuna kadar gideceğini belirterek, "Hedefimiz yolsuzluk bataklığını kurutmaktır. Kurutana kadar da mücadele sürecektir" diye konuştu. 


</TEXT>
</DOC>
