<DOC>
<DOCNO> 331771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonspo08.html </URL>
<DATE> 2005/04/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ç. Rizespor Denizlispor maçından puansız ayrılmak istemiyoruz... 
</HEADLINE>
<TEXT>

     Çaykur Rizespor, Denizlispor ile yarın deplasmanda yapacağı maç için Denizli'ye gitti. 
     Trabzonspor ile birlikte aynı uçak ile İstanbul'a giden yeşil- mavililer, buradan Denizli'ye geçecek. 
     Teknik direktör Erdoğan Arıca, Denizlispor maçına bir final maçı havasında hazırlandıklarını belirterek, ''İki denk takımın mücadelesi olacak. Denizlispor'un artılarını, eksilerini futbolcularıma anlattım. Zorlu geçecek maçtan puansız ayrılmak istemiyoruz'' dedi. 
     Süper Lig'de dış saha dezavantajını veya iç saha avantajını kabul etmediğini ifade eden Arıca, ''İyi oynayan, iyi mücadele eden, eline geçen fırsatları iyi değerlendiren maçtan istediğini alır. Biz de iyi mücadele edip en azından ligde bulunduğumuz yeri korumak istiyoruz'' diye konuştu. 
     Çaykur Rizespor'da, kart cezalısı Mehmet Polat'ın dışında eksik oyuncu bulunmadığı bildirildi. 
     Yeşil-mavili takımın Denizlispor maçında sahaya Zdravkov, Gürol, Kürşat, Bashir, Victoria, Cem Baki, Zafer, Ünal, Fahri, Serkan ve Okan olası 11 ile sahaya çıkması bekleniyor. 
     
</TEXT>
</DOC>
