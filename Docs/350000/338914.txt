<DOC>
<DOCNO> 338914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonsiy29.html </URL>
<DATE> 2005/05/02/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Ok Hiçbir yargı mensubununlaiklik aksine düşüncesi olmamıştır 
</HEADLINE>
<TEXT>

     Yargıtay Cumhuriyet Başsavcısı Nuri Ok, Yargıtay Ceza Genel Kurulu Başkanı Osman Şirin’e yönelik eleştirilerle Mahmut Esat Bozkurt’un laiklikle ilgili sözlerinin Başsavcılığın girişine yazılması arasında hiçbir bağlantı olmadığını bildirdi. 
     Nuri Ok, 30 Nisan’da bir gazetede konuya ilişkin yer alan haberle ilgili bugün yazılı açıklama yaptı. 
     Ok, Yargıtay Birinci Başkanvekili ve Ceza Genel Kurulu Başkanı Osman Şirin’e yöneltilen eleştirileri karşılamak için 1 Nisan’da Çanakkale’de gerçekleştirilen panelde, "Türkiye Cumhuriyeti’nin ilk Adalet bakanlarından, eşsiz yurtsever, devrimci ve seçkin hukukçu Mahmut Esat Bozkurt döneminde başlatılan hukukun laikleştirilmesi hareketinden sapmaya hiçbir zaman izin verilmemiştir. Simgeleşen adını, devrimci ruhunu ve felsefesini yaşatmak başta yasama ve yargı organları olmak üzere hepimizin görevidir. Hiçbir yargı mensubunun aksine düşüncesi olmadığını, olamayacağını kesinlikle söyleyebilirim" dediğini anımsattı. 
     Yargıtay Cumhuriyet Başsavcılığı’nın girişine duvara yazdırdığı Bozkurt’un sözünün, laikliğe değinmeyen, Cumhuriyet Savcılarına sadece görevlerinin önemini hatırlattığını belirten Ok, bunun, şiirsel ve akıcı üslupla söylenmiş ve her adliye binasının özenle seçilmiş bir köşesine yazılması gereken anlamlı ve veciz bir söz olduğunu kaydetti. 
     Sözün Başsavcılık girişine yazılmasına geçen yıl karar verildiğini ifade eden Ok, konuyla ilgili tartışmalar ve eleştiriler üzerine yanlış anlaşılma ve yoruma yol açılmaması için duvara sabitleme işleminin ertelendiğini ve gerçek durumun anlaşılmasına rağmen yazının asılma işleminin çok sonra gerçekleştirildiğini belirtti. 
     Osman Şirin’e yönelik eleştirilerle, Cumhuriyet Savcılarına görevlerinin önemini hatırlatan Bozkurt’un sözlerinin yazdırılması arasında hiçbir bağlantı olmadığını bildiren Ok, "Daha önce de söylediğim gibi, değil Ceza Genel Kurulumuzun değerli başkanı, hiçbir yargı mensubunun laik hukukun aksine bir düşüncesi olmamıştır, olamaz da" dedi. 
     
</TEXT>
</DOC>
