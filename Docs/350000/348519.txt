<DOC>
<DOCNO> 348519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun26.html </URL>
<DATE> 2005/06/03/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Bakü'de 2 Türk işadamı öldü 
</HEADLINE>
<TEXT>

     Azerbaycan'da faaliyet gösteren Türk işadamlarından Mustafa Zorbaz trafik kazasında, iş için Bakü'ye gelen Yiğit Gencel ise kaldığı otelde henüz bilinmeyen bir nedenle hayatını kaybetti. 
     Zorbaz'ın ortağı olduğu bilgisayar ve elektronik altyapı firması ''Povertek'' yetkililerinden edinilen bilgiye göre, Haydar Aliyev eski Moskova caddesinde önceki gün meydana gelen trafik kazasında üç araç birbirine girdi. Olayda diğer araçlarda bulunan iki kişi ağır yaralanırken, Zorbaz tek başına bulunduğu otomobilinde hayatını kaybetti. Polis yetkilileri, olayla ilgili soruşturmanın devam ettiğini belirttiler. 
     Öte yandan, bir bilgisayar ve yazılım firmasının Azerbaycan'daki faaliyet imkanlarını araştırmak için Bakü'ye gelen Yiğit Gencel de kaldığı Hyatt Regency otelinde hayatını kaybetti. Gencel'in ölümüyle ilgili resmi açıklama için otopsi sonucu bekleniyor. 
     Gerekli yasal işlemlerin tamamlanmasının ardından her iki Türk işadamının cenazelerinin yarın sabah uçakla Türkiye'ye gönderilmesi bekleniyor. 
     
</TEXT>
</DOC>
