<DOC>
<DOCNO> 311808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur49.html </URL>
<DATE> 2005/02/02/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Ankara'da trafik kazası Bir belediye başkanı dahil 3 kişi yaralandı 
</HEADLINE>
<TEXT>

     Etimesgut Zırhlı Birlikler önünde maydana gelen trafik kazasında 3 kişi yaralandı. Yaralılar arasında Afyon Karaadilli Belediye Başkanı Ramazan Üzmez de bulunuyor. 
     AA muhabirinin aldığı bilgiye göre, Ahmet Akpınar yönetimindeki 03 SC 006 resmi plakalı otomobil, Zırhlı Birlikler önünde ''U dönüşü'' yaptığı sırada Ulus-Etimesgut hattında çalışan Zeki Murat idaresindeki 06 J 1863 plakalı dolmuşla çarpıştı. 
     Kazada resmi otomobilin sürücüsü Ahmet Akpınar'ın yanı sıra aynı araçta bulunan Afyon Karaadilli Beldesi Belediye Başkanı Ramazan Üzmez ile dolmuşta bulunan ve ismi öğrenilemeyen bir kadın yolcu yaralandı. 
     Yaralılar olay yerine gelen 112 Hızır Acil ambulansları ile Gazi Hastanesi'ne kaldırıldı. Burada tedavi altına alınan Üzmez'in başından yaralandığı, ancak bilincinin açık olduğu ve hayati tehlikesinin bulunmadığı öğrenildi. 
     
</TEXT>
</DOC>
