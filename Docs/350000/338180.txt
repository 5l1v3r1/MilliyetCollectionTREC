<DOC>
<DOCNO> 338180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonspo14.html </URL>
<DATE> 2005/04/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Fenerbahçe kaybetti ama organizasyon ile Türkiye kazandı 
</HEADLINE>
<TEXT>

     İstanbul’un ev sahipliği yaptığı FIBA Erkekler Avrupa Ligi "Dörtlü Final" organizasyonu, yetkililerden tam not aldı. 
     Fenerbahçe’nin 4. olduğu ve Rusya’nın Dinamo Saint Petersburg takımının şampiyonluğuyla sonuçlanan 27-28 Nisan’da Abdi İpekçi Spor Salonu’nda düzenlenen organizasyonu izleyen FIBA Avrupa’nın Başkanı George Vassilakopoulos ile FIBA Avrupa Direktörü Nar Zanolin, Türkiye Basketbol Federasyonu’nun TBF resmi internet sitesine yaptıkları açıklamalarda organizasyondan duydukları memnuniyeti dile getirdiler. 
     Basketbolseverlerin turnuvaya göstermiş olduğu ilginin ve Fenerbahçe taraftarının ilk maçtaki coşkusunun kendisini etkilediğini söyleyen Vassilakopoulos, "Fenerbahçe taraftarı takımlarının kazanması için büyük destek verdi. Ancak Fenerbahçe’nin finale yükselememesi ile hayal kırıklığı yaşadılar. Şayet Fenerbahçe finale yükselseydi, ikinci gün Abdi İpekçi’de inanılmaz bir atmosfer yaşayacaktık. Buna rağmen ben basketbolseverlerin bu önemli organizasyona göstermiş olduğu ilgiden memnunum" dedi. 
     Türkiye’de bulunmaktan dolayı çok mutlu olduğunu söyleyen Vassilakopoulos, "İstanbul, hem tarihi zenginliği, hem sahip olduğu doğal güzellikler, hem de yaşam tarzı ile Avrupa’nın sayılı şehirlerinden bir tanesi. Burada insanlar çok sıcakkanlı ve dünyanın hiçbir yerinde göremeyeceğiniz kadar misafirperver" dedi. 
     Türk basketbolünun hem kulüpler, hem milli takımlar, hem de basketbol sporu adına Avrupa’nın sayılı ülkelerinden biri olduğunu belirten FIBA Avrupa Başkanı Vassilakopoulos, "Türkiye son 10 yılda basketbolde inanılmaz mesafeler kaydetti, örnek bir hale geldi. 2005 Avrupa Bayanlar Basketbol Şampiyonası eylül ayında Türkiye’de düzenlenecek. Şampiyonanın kura çekimi çok güzeldi. Eylül ayında ben yine burada olacağım. Türkiye’de basketbol sevgisini gördükçe, burada ne kadar doğru işler yapıldığını görüyorum" diye konuştu. 
     
     ZANOLIN "ÇOK KALİTELİ BİR ORGANİZASYON" 
     FIBA Avrupa Direktörü Nar Zanolin ise, organizasyonun başarısı nedeniyle Türkiye Basketbol Federasyonu ve Fenerbahçe Kulübü’ne teşekkür etti. 
     FIBA Avrupa Ligi "Dörtlü Finali" organizasyonun çok başarılı geçtiğini söyleyen Zanolin, "Türkiye bu tür organizasyonlarda oldukça tecrübeli. Bu organizasyonun kalitesi de son derecek yüksek. TBF ile şimdiye dek buna benzer bir çok organizasyonu başarıyla gerçekleştirdik. Bu kez Fenerbahçe de bu birlikteliğimize başarıyla ortak oldu. Bundan sonra da Türkiye’nin bu ve buna benzer bir çok organizasyona ev sahipliği yapacağına inanıyorum" dedi. 
     FIBA Avrupa Direktörü Zanolin, "Türkiye hakikaten çok güzel bir ülke. İstanbul ise muhteşem bir şehir. Bizim için İstanbul’un en önemli vasfı ise gerçek bir basketbol şehri oluşu. Buradaki insanlar basketbolü seviyor ve bu oyunu biliyor. Bunu hissedebiliyorsunuz. Abdi İpekçi’de maç seyretmek büyük keyif. Bunu başarmak ise kolay iş değil. 
     TBF bu konuda FIBA için gerçek bir övünç kaynağı" diye konuştu. 
     
</TEXT>
</DOC>
