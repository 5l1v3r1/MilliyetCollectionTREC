<DOC>
<DOCNO> 348536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko02.html </URL>
<DATE> 2005/06/03/ </DATE>
<TIME> 03.00 </TIME>
<AUTHOR>  </AUTHOR>
<HEADLINE>
TAİK'in 20. yıl ödülleri verildi... 
</HEADLINE>
<TEXT>

     Türk-Amerikan İş Konseyi’nin TAİK 
     20. yıl ödülleri törenle verildi. 
     Esma Sultan Yalısı’ndaki törende, TAİK’in eski başkanları Ersin Faralyalı, Sedat Aloğlu, Mustafa Koç, Akın Öngör ve Vural Akışık’a anı plaketi sunuldu. 
     TAİK’in Yaşam Boyu Başarı Ödülü’ne Ahmet Ertegün, TAİK Özel Ödülü’ne de ABD’nin Ankara Büyükelçisi Eric Edelman layık görüldü. 
     Edelman, yaptığı kısa konuşmada, Türkiye’nin bir dostu olarak ülkeden ayrıldığını söyledi. 
     Büyükelçi Edelman, rahatsızlığı dolayısıyla törene katılamayan Ertegün’ün büyükelçi olan babasının naaşının Başkan Truman’ın talimatıyla Missouri zırhlısıyla Türkiye’ye gönderildiğini anımsatarak, Sovyetler Birliği’nin boğazlardan geçmek için büyük bir baskı uyguladığı dönemde bunun çok önemli bir mesaj ifade ettiğini kaydetti. 
     Gecede, ABD Temsilciler Meclisi Üyesi Jim Kolbe ile ABD Temsilciler Meclisi Üyesi, Kongre Türkiye Dostluk Grubu Eş Başkanı Ed Whitfield’a da plaket verildi. 
     Kolbe, bu hafta çok sayıda kongre üyesinin Türkiye’de bulunduğunu, bunun iki ülke arasındaki ilişki hakkında çok şey ifade ettiğini vurguladı. 
     Whitfield da doğru olduğuna inandıkları için KKTC’yi ziyaret ettiklerini belirtti. 
     Türkiye’nin, ABD ve Avrupa arasında bir seçim yapması gerektiğine inanmadığını belirten Whitfield, Türkiye ile ABD arasında uzun ve önemli bir geçmiş bulunduğunu, önemli bir gelecek olduğuna da inandığını kaydetti. 
     Geceye, Türkiye’nin NBA’de oynayan milli basketbolcuları Hidayet Türkoğlu ile Mehmet Okur da katıldı. 
     
</TEXT>
</DOC>
