<DOC>
<DOCNO> 314514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sontur12.html </URL>
<DATE> 2005/02/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ölümden döndüğüne sevinemedi 
</HEADLINE>
<TEXT>

     Irak'ta 17 Amerikan askerinin öldüğü saldırıda ağır yaralanarak sakat kalan Türk tanker şoförü, işsizlik ve maddi sıkıntı nedeniyle ölümden döndüğüne sevinemediğini söyledi. 
     Ömer Yörük 33 , AA muhabirine, şoför olarak gittiği Irak'ta direnişçilerin saldırısından yaralı olarak kurtulduğunu, Türkiye'ye döndükten sonra aldığı yaralar nedeniyle bir işte çalışamadığı için evinin geçimini sağlamadığını belirtti. 
     Yörük, Irak'a işsizlik sorunu nedeniyle yaklaşık bir yıl önce gittiğini, bir şirket aracılığıyla Irak'ın Musul kentindeki havaalanı inşaatında aylık 550 dolar ücretle tanker şoförü olarak çalıştığını belirterek, şunları anlattı 
     ''Musul'a gittikten 2 gün sonra, 14 Aralık 2003'te, Amerikalı askerlerin yemekhanesine havan topuyla yapılan saldırıda belimden, sol bacağımdan ve kolumdan yaralandım. Deri yeleğimin göğüs cebinde bulunan pasaport, ehliyet ve nüfus cüzdanımı çıkardığımda, delindiğini ve bir şarapnel parçası olduğunu gördüm. Bu evrak olmasa şarapnel kalbime saplanacak ve belki şimdi yaşamayacaktım. 
     Saldırıda 17 Amerikan askeri öldü. Canımı kurtardığıma sevinerek kendi imkanlarımla Adana'ya döndüm. Ancak, çalıştığım şirket benimle ilgilenmedi ve iş sözleşmesini feshetti. Şirkete açtığım tazminat davası da halen sonuçlanmadı.'' 
     
     ''AİLEMLE PERİŞAN OLDUK'' 
     Ameliyat riskli olduğu için beline ve bacağına saplanan şarapnel parçalarının çıkarılamadığını belirten Ömer Yörük, şunları söyledi 
     ''Vücudumdaki parçaların verdiği acı nedeniyle hareket etmekte zorlanıyorum. Param ve sosyal güvencem olmadığı için, hastaneye gidip muayene ya da tedavi de olamıyorum. Başvurduğum işyerleri sakatlığımı öğrenince beni işe almaktan vazgeçiyorlar. Eşim ve 6. sınıfa giden kızımla perişan olduk. Irak'a parasız olduğum için gittim, ancak şimdi daha zor durumdayım. Ölümden döndüğüme sevinemiyorum.'' Devletin kendilerine sahip çıkmasını isteyen Yörük, ''Evin kirasını, elektrik, su faturalarını, çocuğumun okul masraflarını karşılayamıyorum. Devletimizin yardımıyla en azından yapabileceğim bir işe girip evimi geçindirmek istiyorum'' diye konuştu. 
     
</TEXT>
</DOC>
