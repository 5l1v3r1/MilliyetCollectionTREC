<DOC>
<DOCNO> 317435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/spor/ydemirkol.html </URL>
<DATE> 2005/02/22/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Saygısızlık 
</HEADLINE>
<TEXT>


Fransız spor gazetesi L'Equipe'de okumuştum. Geçen yüzyılın başında Brezilya milli takımı - sanırım olimpiyatlar için - Avrupa'ya gelir. Herkes bu kara adamların ne menem futbolcular olduklarını görmek için antrenman sahasına doluşur. Ama gördükleri inanılmazdır. Bu melezler takımı sanki topu ilk kez görmüş gibidir. Sahadaki pas vermeyi, şut çekmeyi bilmeyen, sanki başka bir oyun oynamaya çalışan acemiler mangasıdır. Tam komedidir. Şaşırırlar ve kamp sahasından gülerek ayrılırlar. Tabii bu bir kandırmacadır. Bununla bitmez. Maça çıkarken, forma numaralarını ters giyerler. Hücum oyuncuları 2-3-4, savunmacılar 9-10-11. Anlatmaya gerek yok. Fırtına gibi eserler. 
Bu hikaye geçen yüzyılın başından kalma. Maalesef bizde geçen perşembe yaşandı. Hem de kandıran İspanyollar değildi. Bunu bizzat biz kendimiz yaptık. Kral kupası finalinde Real Madrid'i, Süper Kupa finalinde Valencia'yı devirmiş bir takımı rakipten saymama tutumununu gösterebildik. UEFA Kupası'nda Beşiktaş'ın çıkamadığı gruptan çıkmayı başaran bir ekibi yok saydık. Biz Fenerbahçe, Beşiktaş'ı kesin yener diyemiyoruz, ama UEFA'nın favorisi diyebiliyoruz. 22 senedir ülkesinde elemeli kupa kazanamamış bir takımı Avrupa'nın iki numaralı kupasının bir numaralı favorisi yapıyoruz. Bu ülkenin tarihinde en çok övündüğü futbol başarısını Galatasaray'dan sadece 5 sene evvel yakalamış bir kulübü kupa galipleri kupası yok sayıyoruz. Çünkü maalesef bizim meslekte saygısızlık peşinden koşulur bir özellik oldu. 
Önce hedefi kendimiz koyuyoruz Fenerbahçe bu kupayı alır. Sonra, bu neye dayanarak oluşturulduğu bilinmeyen hedefe ek önermeler koyuyoruz. 
- Fenerbahçe kupayı alacaksa bu Zaragoza'yı konuşmaya bile gerek yok. 
- İyi de kupayı alır diyen sensin ben değilim ki Ben konuşayım bari. 
- Olmaz sen de konuşma 

Salla gitsin 
Eğer baştan tartışılmaz şekilde Fenerbahçe bu kupayı alır diyebiliyorsak, normal olarak finalde yenilmek dahil her sonuç başarısızlık oluyor. Rakibi yok sayarak saygısızlık ediyoruz. Dolayısıyla kazanınca başarı önemli olmuyor. Yani kendi başarımıza da saygısızca yaklaşıyoruz. Böyle olunca Dünya 3.'lüğü bile başarısızlık oluyor. Dolayısıyla her şeyi kazanmak dahil hiçbir şey başarı olmuyor. Ve bu işlerin mimarları da çeşit çeşit sıfatlar kazanıyor. Terim kabadayı, Şenol Güneş - Denizli - Lucescu korkak, Daum deli, Ersun Yanal şapşal oluyor. Misal Yunanistan'ı en kötü zamanında yakalayıp yenememişiz. Yahu, Yunanistan'ın günümüzden başka başarılı olduğunu tarih yazmamış. Olsun. Salla gitsin. 
Aslında bunların tamamı bilgisizlikten oluyor. Maalesef acı gerçek şudur. Bu ülkede 15 yaşında bir dolu çocuk, Avrupa ve Dünya futbolunu avuçlarının içi gibi biliyorlar. Bir dolu büyük otorite ise hala geçtiğimiz yüzyılın iletişimsizliğinde meraksız ve bilgisiz yaşıyor. Bizde çoğunlukla iş bilmek değil, teatral yeteneklere sahip olmak. Salla gitsin Her sallama, sana başka sallamalar için fırsatlar sunacaktır. Yolun açık olsun. Bu daha ne kadar sürerse artık... 

Şimdi gerçekler 

Fenerbahçe'nin yerli oyuncu iskeletinin yaş ortalaması Ümit ve Rüştü dışında 23 civarında. Oyuncuların 80'i Ümit Milli Takım'dan çıktıkları gibi bu takıma katıldılar. 1,5 sene önce oluşturulmaya başlanan kadrodaki yabancıların tamamı bu yıl kariyerlerinin ilk Avrupa Kupası deneyimini yaşıyorlar. Aurelio dışındaki hiçbir oyuncu bir Avrupa ülkesinde Türkiye'den bahsediyorum 2 yıl futbol oynamış değil. Sadece Alex 6 ay İtalya'da oyna yama mış. Fenerbahçe daha 1,5 yıl önce dibe vurmuş. Cehennemden 16 oyuncudan kurulu yepyeni bir takımla çıkmış ve o günden bu yana kurulumu devam ediyor. En şöhretli oyuncusu Anelka 3 aydır futbol oynamadan 3 hafta önce takıma katılmış. Fenerbahçe Türkiye Kupası dahil eleme oyunlarında 22 yıldır yok. 
Peki hangi noktadayız Fenerbahçe Zaragoza'yı hangi sonuçla yenerse yensin bir üst tura çıkacak. Bunu yapabilir mi Kesinlikle. Bunun sırrı nedir Çok iyi bir savunma. Kartsız, bağlantı koparan, demoralize olmayan, Alex'i işleten, ceza sahası cevresinde 10'dan aşağı duran top bulmayan aktif bir kontratak oyunu. Zaragoza kapanmayacak. Karakterleri böyle değil. Çılgın bir baskı oyununa hazır olun. Ön alan presini aşabilirse Fenerbahçe çokça gole yaklaşacaktır. Bu iş olabilir. Şans 50'dir. Sadece biraz hareketlenme yetebilir. Ama aksi bir sonuç da kimseyi yıkmamalı. Fenerbahçe'nin Avrupa'da esecek bir yapıya kavuşması için önünde en az 1,5 yıl daha var. Bu iş olacak. Bugün değil. Ama yakında. 

Telegol 

Cafer'in, Ersun Yanal hakkında yaptığı açıklamalar tüyler ürpertici. Büyük bir gazetecilik başarısı. Star'ı kutluyorum. Bu haberi yapmak için, söylediklerine göre federasyondan icazet almışlar. Şimdi şu sorunun cevabını da vermeliler. Teşvik varsa bir de veren olmalı. Ersun Yanal'ı paramparça ederken, bu teşviği verenlerin adının neden hiç geçmediği önemlidir. Yani bu haberin 5N 1K'sında bir yamukluk var. Ve eğer teşviği vereni paralamak için de birilerinden icazet istenmiş ve alınamamışsa, bunnu bilmeliyiz. Haber güzel, ama çıkarılan yorum "Yanal istifa, Fenerbahçe'ye Avrupa'da başarılar." Aman ne güzel. 

Şemak 

Yattara'yı izlemek için TV başına oturdum ama hayranlıkla Szymkowiak'ı kendisine Şemak diyor seyrettim. Bir teknik bomba. Tık tık oyunun muhteşem bir temsilcisi. Ribery'yle birlikte en heyecan verici yeni transfer. Ve bu oyun bir gerçeğin altını bir kez daha çekti. Teknik kapasite olarak çok iyi olduğumuz büyük hikayedir. Şemak gibi, Giunti gibi, Aurelio gibi standart teknikli oyunculardan bizim hiç bulamayışımız bundandır. Bizim büyük başarılarımızın temelinde hep mücadeleci ekipler var. Yüksek teknikli değil, agresif presçiler. Bunu teşhis ettiğimiz gün geleceği planlamak çok daha kolay olacak. 



</TEXT>
</DOC>
