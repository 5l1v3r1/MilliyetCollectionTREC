<DOC>
<DOCNO> 306364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/yazar/kohen.html </URL>
<DATE> 2005/01/14/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Geç değil... 
</HEADLINE>
<TEXT>


MİLLİYET'in dünkü manşeti "Onlar Acıyı Unutmadı" çok düşündürücü. Marmara depremini yaşamış olan Sakaryalı öğrenciler, biriktirdikleri harçlıklarını, Güney Asya'daki tsunamiden zarar gören çocuklara bağışlamışlar... 
Topu topu birkaç yüz YTL. Ama büyük bir insanlık jesti... 
Haberin başlığında belirtildiği gibi, "İyi ki çocuklar var"... 
Evet, iyi ki Sakarya'da ve diğer illerimizde duyarlı çocuklar var da, bütün dünyayı seferber eden bu büyük felaket karşısında ulusça sergilediğimiz ilgisizliğin daha iyi farkına vardık 
Türkiye'nin günümüze dek bir araya getirip bağışladığı yardım miktarı, sadece 9 milyon dolar. Bunun 6 milyon doları hükümetten, 3 milyonu da halktan geliyor... 
Bu silik rakamla, toplamı 7 milyar doları bulan dünya yardım listelerinde yer bile almıyoruz... 

TÜRKİYE'nin tsunami felaketi karşısında bu kadar hareketsiz kalmasının nedenini anlamak gerçekten zor. Oysa son büyük deprem faciasının izleri h l çok taze. Türkiye, devlet ve ulus olarak, Asya'da yaşanan -ve etkileri daha uzun zaman devam edecek olan- bu dramı en iyi anlayabilecek durumda... 
Ama her nedense bu olay Türkiye'de gereken ilgiyi görmedi. Yabancı medyaya bakın Tsunami olayı, daha başından beri TV ekranlarında, gazetelerin baş sayfalarında başlıca haber. Felakete maruz kalan ülkelere gönderilen muhabirler yazılarında, tsunami sonrası gelişmeleri tüm yönleri ile işliyorlar... Avustralya'dan İsveç'e, Kanada'dan İngiltere'ye kadar çeşitli ülkelerde sivil toplum kuruluşları çeşitli şekillerde sadece parasal olarak değil yardım elini uzatmak için adeta yarışıyorlar... 
Türkiye'de yardım için yapılan çağrılar dahi yankı bulmadı. Dışişleri Bakanı Abdullah Gül geçen gün haklı olarak yakınıyordu "Medyayı, sivil toplum örgütlerini, hatta camileri göreve çağırdık. Tüm ısrarlarımıza rağmen, başarılı olunamadı"... 

ŞİMDİ geç mi oldu acaba 
Bizce hayır. Denebilir ki, dünya çapında yürütülen kampanyalarla büyük paralar toplandı. Eğer vaat edilen bağışların hepsi yerine ulaşırsa, bu paralar ihtiyaçları fazlası ile karşılar... 
Önemli olan, bu meblağın içinde Türkiye'nin de katkısının bulunmasıdır. Sadece dünyaya "Biz de varız" diyebilmek için değil. Aynı zamanda, bunu bizim bir insanlık borcu saydığımız, böyle hallerde duyarlı davrandığımızı ve dünya ile dayanışma içinde olduğumuzu kanıtlamak için... 
Kaldı ki, konu sadece paradan ibaret de değil. Esas olan, toplumun -bütün kurumları ile- bu olaya aktif bir ilgi göstermesidir. Maalesef Türkiye'de eksikliği hissedilen de bu oldu... 

AMA tekrar edelim, bu ilgiyi göstermek için, halen de geç sayılmaz. Zamanında harekete geçilmedi diye şimdi de hareketsiz kalmanın mantığı yoktur. 
Asya'daki bu büyük felaketin izleri henüz çok tazedir ve bunun etkileri daha uzun zaman sürecektir. Yaraların sarılması, felaketzedelerin normal hayata dönmesi, yıkılan bölgelerin yeniden inşası aylar, yıllar alacaktır... 
Dolayısıyla Türkiye'nin bir şekilde yardım elini uzatması için daha çok fırsat var. 
Başbakan Tayyip Erdoğan'ın önümüzdeki ay felaket bölgesine yapmayı tasarladığı ziyaret, umarız bu fırsatın değerlendirmesine ve ulusça gereken ilginin gösterilmesine yol açar... 



</TEXT>
</DOC>
