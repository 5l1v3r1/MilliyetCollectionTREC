<DOC>
<DOCNO> 310442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/spor/spo04.html </URL>
<DATE> 2005/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İş imzaya kaldı 
</HEADLINE>
<TEXT>


Trabzonspor yönetimi, Polonya'da yapılan uzun pazarlıklar sonunda Szymkowiak'ı renklerine kattı. Zrowski'nin ise kiralanması gündemde 


İşlem tamam 
KARADENİZ ekibinde yılan hikayesine dönen Polonyalı oyuncuların transferinde imza aşamasına gelindi. Wisla Krakow ile yapılan son görüşmelerin olumsuz sonuçlanmasının ardından, dün yeniden bir araya gelen taraflar Szymkowiak için el sıkıştı. Yönetici Metin Akbaşoğlu'nun, peşin 800 bin dolara Krakowlu yöneticileri ikna ettiği öğrenildi. Asbaşkan Ömer Sarı, "İmzaya bekliyoruz" dedi. 

Kamptan ayrılıyor 
SZYMKOWIAK'IN, kamp yaptıkları Antalya'dan ayrılıp, bugün imza için Trabzon'a geçeceği bildirildi. Wisla Krakow yönetimi, Zrowski için ise 3 milyon 200 bin euro bonservis bedelinde ısrar etti. Yönetici Akbaşoğlu bunun üzerine "Zrowski'yi bize kiralayın" önerisi getirdi. Polonyalı yöneticilerin kiralama bedeli olarak 1 milyon euro talep ettiği, pazarlıkların bugün de devam edeceği ifade edildi. 

Kamp zamanı 

TRABZONSPOR, bugün yapacağı tek çalışmadan sonra Kayserispor maçı için kampa girecek. Sakat Erdinç ve Petkoviç'in dışında takımda başka eksik bulunmuyor. Bordo - Mavili ekip, dünkü çalışmasını basına kapalı olarak gerçekleştirdi. Bu arada Tolga Zengin'e Karabük ve Y.Yozgatspor'un transfer teklifinde bulunduğu, ancak genç file bekçisinin önerileri kabul etmediği öğrenildi. 


</TEXT>
</DOC>
