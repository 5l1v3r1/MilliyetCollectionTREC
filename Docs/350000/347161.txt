<DOC>
<DOCNO> 347161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko30.html </URL>
<DATE> 2005/05/30/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
MasterCard, skandal 'tanıtım' kitapçığıyla ilgili özür diledi... 
</HEADLINE>
<TEXT>

     MasterCard Güneydoğu Avrupa Genel Müdürü Özlem İmece, Şampiyonlar Ligi Finali’nde dağıtılan İstanbul ile ilgili Lonely Planet gezi kitabının sadece ilk 16 sayfasında yer alan konuların MasterCard tarafından sağlandığını belirterek, yer alan yorumlardan dolayı üzüntü duyduklarını, dağıtıma sponsor olurken tek amaçlarının Türkiye’nin tanıtımına destek vermek olduğunu bildirdi. 
     İmece, MasterCard’ın İstanbul’a gelen yabancılar için hazırlattığı ve Şampiyonlar Ligi’nde dağıtılan kitapçığın Türkiye’ye hakaretler içerdiğine ilişkin bugünkü Zaman gazetesinde yayımlanan haber konusunda yazılı açıklama yaptı. 
     Şampiyonlar Ligi ana sponsoru MasterCard’ın, Türkiye tanıtımı için büyük önem taşıdığına inandığı final karşılaşması nedeniyle pek çok organizasyona imza attığını belirten İmece, finalle ilgili 25 ülkede 65 milyon kart hamiline ulaşan kampanyalar düzenleyen şirketin, bu kampanyalarda İstanbul ile ilgili görsellere de yer vererek Türkiye tanıtımına büyük katkılar sağladığını kaydetti. 
     İmece, aralarında 200’ün üzerinde üst düzey banka yöneticisinin bulunduğu bin 200’ü aşkın kişinin iki gün boyunca İstanbul’da ağırlandığını ifade etti. 
     Lonely Planet’in, dünyanın en saygın ve en çok okunan gezi kitapları üreticilerinden biri olduğunu kaydeden İmece, "İstanbul ile ilgili Lonely Planet gezi kitabının sadece ilk 16 sayfasında yer alan konular, MasterCard tarafından sağlanmıştır. Bunun dışındaki metin, tamamen Lonely Planet’e aittir. Dolayısıyla, kitabın içindeki görüşler MasterCard’ın görüşleri değildir" dedi. 
     
     "ÜSLUPTA KARALAYICI BİR TON YOK" 

     Özlem İmece, kitabın başında da belirtildiği üzere Lonely Planet’in rehber kitaplarında bağımsız tavsiyelerde bulunduğunu, bu yüzden bu kitaplarda herhangi bir reklam yer almadığını belirterek, dolayısıyla MasterCard’ın Lonely Planet’in kullandığı dil ve metne herhangi bir müdahalesinin olmadığını vurguladı. 
     İmece, şu görüşleri dile getirdi 
     "MasterCard’ın Lonely Planet ile bu işbirliği de bir reklam ilişkisi değildir. Söz konusu kitap, dünyanın birçok ülkesinde de satılan İstanbul Rehberi’nin sadece kapağı değiştirilerek UEFA Şampiyonlar Ligi Finali anısına oluşturulan bir versiyonudur. 
     MasterCard, Türkiye’nin tanıtımına önemli katkı sağlayacağına inandığı mevcut, uluslararası bir Lonely Planet Rehberi’nin dağıtımına destek vermiştir. Lonely Planet gezi kitapları, halen ülkemizdeki birçok kitapçıda yabancı dilde en çok satılan gezi kitabı markalarından biridir." Lonely Planet kitaplarında belirtilen görüşlerin, yazarlarına ait olduğuna işaret eden İmece, kitabın yazarının İstanbul’a karşı olan sevgi ve tutkusunun, kitabın girişinde yazarın tanıtıldığı bölümde açıkça verildiğini kaydedildi. 
     İmece, "Kitabın üslubunda Türkiye ve İstanbul’u karalayıcı bir ton bulunmamaktadır. Tam tersine Doğu ile Batı’nın buluştuğu son derece keyifli bir şehir vurgusu kitaba hakimdir. Bütününde İstanbul’un güzelliklerini ve kültürel zenginliklerini geniş olarak işleyen rehberde uluslararası bakış açısıyla birtakım olumlu olumsuz yorumlara da yer verilmiştir. MasterCard olarak bu yorumlardan dolayı üzüntü duyduğumuzu belirtir, rehberin dağıtımına sponsor olurken tek amacımızın Türkiye tanıtımına destek vermek olduğunu bir kez daha hatırlatmak isteriz" dedi. 
     
     REHBER HAKARET DOLU 

     Şampiyonlar Ligi ana sponsorlarından Mastercard'ın desteğiyle hazırlanan ve Olimpiyat Stadı’ndaki final öncesi basın ve VIP tribünlerinde dağıtılan 290 sayfalık İstanbul Şehir Rehberi'nde, Türkiye hakkında hakarete varan sözlerin olduğu ortaya çıkmıştı. 
     Şampiyonlar Ligi'nde akredite olan 120'si Türk toplam bin 800 gazeteciye ve UEFA'nın yabancı konuklarına dağıtılan rehber, İstanbul'da yaşayan İngiliz kadın gazeteci Virginia Maxwell imzasını taşıyor. Maxwell, İstanbul'daki bazı mekanları tanıttıktan sonra Atatürk'ün, Kürtleri asimile etmek için dillerini yasakladığını öne süren cümlelerle "tanıtımını" sürdürüyor. Broşürde yer alan bazı bölümler şöyle "Son bir asırdan beri Kürtler, bağımsızlık için merkez otoriteye karşı mücadele ediyor. Atatürk, 1924 yılında Kürtleri asimile etmek için Kürt dilini yasakladı. 1920 ve 1930'larda Anadolu'da çok kanlı isyanlar çıktı. 1984'ten bugüne kadar savaşta ise 30 bin insan öldü." Rehberde Ermenilerle ilgili olarak da 'toplu kıyıma maruz kaldılar' ifadesi kullanılıyor. Osmanlı Osmanlı İmparatorluğu'nun son dönemlerine kadar barış içinde yaşayan Ermenilerin sonradan bağımsızlık için isyan ettikleri vurgulanarak, "Gerilla savaşı yapan Ermeni çeteler yüzünden, suçsuz Ermeniler de zarar gördü. Ermeni teröristleri yok etmek için Anadolu'da ve İstanbul'daki masum Ermeniler de toplu kıyıma uğradı. Ermeni nüfusu, Osmanlı'daki etnik milliyetçilik sonucunda artan toplu katliamlar ve göçlerle büyük ölçüde azaldı." ifadesine yer verilmişti. 
     Kitapta son olarak da İstanbul'un bazı bölgelerinde şark zihniyetinin hakim olduğu vurgulanarak, "Şehrin muhafazakar semtleri olan Fatih, Eminönü ve Sultanahmet'te kesinlikle eşinize ve sevgilinize sarılmayın. Parmağınızla kimseyi işaret etmeyin. Karşınızdakiyle konuşurken bacak bacak üstüne atmayın." önerisi getirilmişti. 
     Maxwell, taksicilerle ilgili olarak da Size gündüz tarifesi yerine gece tarifesi açarlar. Türk lirasındaki sıfırlar kafanızı karıştırabilir. O yüzden 500 bin yerine sizden 5 milyon isteyebilirler. Emniyet kemeri diye bir şey aramayın, çünkü İstanbul'daki taksilerde emniyet kemeri yok derecede azdır." diyerek yabancıları "uyarmıştı". 
     
     MASTERCARD'IN İSTANBUL REHBERİNE TEPKİLER 

     Avrupa Şampiyonlar Ligi sponsoru Mastercard'ın, Olimpiyat Stadı'ndaki final maçı için hazırladığı 290 sayfalık İstanbul rehberinde Türkiye ve İstanbul hakkında olumsuz ve kötüleyici iddiaların yer alması ile ilgili olarak, İstanbul Valisi Muammer Güler ile Futbol Federasyonu Başkanı Levent Bıçakcı açıklamada bulundu. 
     Futbol Federasyonu Başkanı Bıçakcı ve UEFA Asbaşkanı Şenes Erzik'in, İstanbul Valiliği'ni ziyareti sırasında basın mensuplarının konuyla ilgili sorularını yanıtlayan Vali Güler, olayın Futbol Federasyonu, UEFA ve oradaki organizasyonla doğrudan ilgisi olmadığını söyledi. 
     Vali Güler, bunun Mastercard'ın bir rehbere kendi sayfalarını ekleme suretiyle yaptığı bir çalışma olduğunu belirterek, "Her şeye rağmen çok ayıptır ve kınadığımız bir faaliyettir. Türkiye'yi böyle bir organizasyonda yanlış tanıtmak hiç hoş olmamıştır. Rehberi inceleteceğiz ve ilgili kanunlara göre cumhuriyet savcılığına suç duyurusunda bulunacağız. Kimsenin hangi vesileyle olursa olsun Türkiye Cumhuriyeti'ni küçük düşürmeye hakkı yoktur. Böyle bir sponsor firmanın da bu anlamda daha titiz bir inceleme yaparak rehber dağıtması gerekiyordu. Kınıyorum. Bu işi yasal yönden inceleteceğiz." Futbol Federasyonu Başkanı Levent Bıçakcı ise bu olayın Futbol Federasyonu, UEFA veya Şampiyonlar Ligi ile bir alakası olmadığını ifade ederek, "Bu tamamen Şampiyonlar Ligi'nin sponsoru olan Mastercard tarafından, daha önce istanbul'da satılan bir rehberin üzerine 3-5 sayfa ilave edilip, kendi gelen sponsorlarına ve taraftarlarına dağıttığı bir kitaptır. Biz gerekli uyarıyı hem Avrupa, hem de Türkiye'deki Mastercard firmasına yaptık. Ayrıca UEFA'ya bildirdik" diye konuştu. 
     
</TEXT>
</DOC>
