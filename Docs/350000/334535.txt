<DOC>
<DOCNO> 334535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonspo38.html </URL>
<DATE> 2005/04/18/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Denizlispor'da gözler kupa maçına çevrildi... 
</HEADLINE>
<TEXT>

     Denizlispor Profesyonel Futbol Şubesi Sorumlusu Turgut Dalaman, hedeflerinin Türkiye Kupası'nı kazanmak ve UEFA'ya katılmak olduğunu belirtti. 
     Farklı Samsunspor yenilgisini unutmak zorunda olduklarını ifade eden Dalaman, sergiledikleri futbola karşılık alınan 4-0'lık yenilginin ağır olduğunu, bu maçta 15 korner atışı ve 5 frikik kullandıklarını, 5-6 tane net gol pozisyonuna girdiklerini, ancak bunları değerlendiremeyince sahadan yenilgiyle ayrıldıklarını söyledi. 
     Futbolculara verilen bir günlük iznin ardından Fenerbahçe maçının hazırlıklarına yarın başlayacaklarını bildiren Dalaman, ''Her 2 takım da lig maçlarını kaybetti. Ama bunun olumsuz etkisi bu karşılaşmaya yansımayacaktır. Çünkü kupa mücadelesinde her şey bir maçın sonunda bitiyor. Bu nedenle konsantrasyonu da farklı olacaktır'' dedi. 
     Denizlispor'un bu sezon hedef olarak UEFA'ya katılmayı seçtiğini yineleyen Dalaman, ''Kadıköy'de işimiz kolay değil. Ama bizim hedefimiz tarihimizde ilk defa kupada final oynamak, kupayı kazanmak ve UEFA'ya katılmak. Bunu gerçekleştirmek için tüm gücümüzü sahaya yansıtacağız'' diye konuştu. 
     
</TEXT>
</DOC>
