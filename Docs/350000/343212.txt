<DOC>
<DOCNO> 343212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/yasam/yas02.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Reklam için kendini bu hale getirmiş 
</HEADLINE>
<TEXT>


Kaçırıldığını ve işkence gördüğünü söyleyen şarkıcı İnci Doğan'ın, reklam için arkadaşlarıyla hazırladığı senaryoyu hayata geçirdiği ortaya çıktı 

SEFA KARACAN Antalya DHA 

Ozan Orhon'un sevgilisi olarak adını duyuran 33 yaşındaki şarkıcı İnci Doğan, vokalisti Dilek Acar ve 'Şuşu' lakaplı şovmen arkadaşı Şefik Ramazan Dumlu'yla iş bulmak için Alanya'ya geldi. 10 Mayıs gecesi bir barda buluşmak üzere sözleştiği arkadaşlarından ayrılan Doğan'dan bir daha haber alınamadı. 2 arkadaşının 'kayıp' diye polise bildirdiği Doğan, 4 gün sonra bir ara sokakta yarı baygın halde bulundu. 
Bacaklarında jilet çizikleri olan ve yüzünde sigara söndürüldüğünü anlatan Doğan, hastaneye kaldırıldı. Arkadaşı Dumlu'nun "Panik atak hastası olduğu için yıllardır ilaç kullanıyor" dediği İnci Doğan, ilk gece sorgulanamadı. Bir gün sonra otelde ifade veren Doğan, 3 kişi tarafından kaçırıldığını anlattı. 

Kaçmaya çalıştılar 
Polis, olayın düzmece olduğu iddiasıyla Doğan ve Dumlu'yu önceki gün 'halkta infial oluşturacak şekilde adalet yanıltmak'tan dolayı gözaltına almak istedi. 2 arkadaş, otelden kaçmaya çalıştı ama başaramadı. Bu sırada hap içtiğini belirtilen Doğan, midesi yıkandıktan sonra emniyete götürüldü. 
Polisin her ifade alma girişiminde baygınlık geçiren Doğan, sabaha karşı yeniden hastaneye götürüldü. Dumlu ve Acar'ı gece boyunca sorgulayan görevliler gerçeği ortaya çıkardı. 
Doğan'ın vücudundaki çiziklerin jiletle değil, sivri uçlu bir metalle yapıldığı saptandı. Yüzündeki izlerin de ısıtılan yuvarlak bir metalin bastırılmasıyla yapıldığı belirtildi. 

Tutuksuz yargılanacak 
Alanya Emniyet Müdürü Turgay Çalışkan, Dumlu'nun, olayı reklam amacıyla yaptıklarını itiraf ettiğini söyledi. Çalışkan, yaptığı açıklamada, 3 kişinin 'halkta infial oluşturacak şekilde adaleti yanıltma' suçundan gözaltına alındığını bildirdi. Adliyeye sevk edilen Doğan, Şefik Ramazan Dumlu ve Dilek Acar, tutuksuz yargılanmak üzere serbest bırakıldı. 

'İnci sevgilim değil' 

BİRSEN ALTUNTAŞ 
Daha önce televizyon programlarında İnci Doğan'ın sevgilisi olarak açıklama yapan şarkıcı Ozan Orhon, "Bir ay önce Mersin'de sahneye çıktığım otelde tanıştık. Aynı otelde kaldığı için 2 gün görüştük. İnsan 2 günde sevgili mi olur Çekilen fotoğraf da normal arkadaş olarak çekilmişti. Benim üniversite öğrencisi bir sevgilim var. Bu olaylar yüzünden onunla aram bozuldu" dedi. 



</TEXT>
</DOC>
