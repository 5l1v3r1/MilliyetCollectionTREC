<DOC>
<DOCNO> 338955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo41.html </URL>
<DATE> 2005/05/02/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
İşte Beşiktaşlı futbolcuların başlarından geçen komik hikayeler... 
</HEADLINE>
<TEXT>

     Beşiktaşlı futbolcular, başlarından geçen komik olayları BJK Dergisi’nin mayıs ayı sayısında anlattı. 
     BJK Dergisi’nin yeni sayısında yer alan futbolcuların başından geçen komik ve ilginç olaylar şöyle 
     Ali Güneş "Fenerbahçe’de oynuyordum. İsveç’te maçımız vardı. Stevic korner kullanıyordu, ben de ön direkteydim. Arka direkte de Ortega vardı. Hocanın taktiğine göre de, ön direkten ben topu uzatacağım, Ortega arka direkte tamamlayacak. Stevic ortaladı, ben uzattım, Ortega da vurdu. Bir baktık gol oldu. Gittim Stevic’e sarıldım, beraber taraftarlara koştuk. Yarım dakika filan gol sevinci yaşadık. Arkamızı bir döndük maç devam ediyor. Top meğer gol olmamış ve yan ağlara gitmiş. Türk taraftarları da hemen gaza geliyor. 
     Taraftar, onları ateşlemek için öyle yapıyoruz sandı. Halbuki biz gol diye sevinmiştik." 
     
     OSCAR CORDOBA 
     "Kolombiya’da oynarken bir lig maçına çıkmıştık. Bizim ülkemize de çok yıldırım düşer. Ben kuzey kaledeydim. Güney kalenin arka tarafına bir yıldırım düştüğünü gördüm ve hemen kendimi yere attım. Yerde sürünerek kaçmaya çalıştım. Maç oynanmaya devam ediyordu. Nereye gideceğimi şaşırdım. Bütün stat bana gülmüştü. Ama korkum boşuna değildi, sahalarda yıldırım yüzünden ölen futbolcular var." 
     
     VEYSEL CİHAN 
     "Kiminle oynadığımızı hatırlamıyorum ama 2-1 mağlup durumdaydık. Bizim takımda oyuncu değişikliği yapıldı ve Alaattin Ağabey oyuna girdi. Skoru önce 2-2 yaptık, sonra da 3-2 oyunu aldık. Üçüncü golü de Alaattin Ağabey atmıştı. Maçtan sonra televizyonlar röportaj yapıyor. Benim önümde Alaattin Ağabeye maçla ilgili görüşlerini soruyorlar. O da Bu kadar seyirci geldi. Bu atmosferde kazanmak isterdik. Mağlup olduğumuz için çok üzgünüz dedi. Ben tabi bunları duyunca şok oldum. Televizyon muhabiri de Maçı zaten siz kazandınız filan demedi. Soyunma odasına gidince, Ağabey niye öyle dedin, biz maçı kazandık. Hem de senin golünle kazandık dedim. Şaşırma sırası ondaydı. Sonra birlikte galibiyet sevinci yaşadık." 
     
     SÜREYYA SONER MALZEMECİ 
     "Schumacher’in Fener’e ilk geldiği seneydi. ’Bana ilk golü atana altın saat hediye edeceğim’ diye açıklama yapmıştı. Kadıköy’de biz de Fenerbahçe’yle oynuyoruz. Ben de soyunma odasında uyumuşum. Arkadaş geldi, "Leslie Ferdinand Schumacher’e gol attı" dedi. Ferdinand, herkesi çalımlayıp golünü atmış. Malzemeci Halil Ağabey, ’Süreyya, Ferdinand seni sever, söyle de o saati sen al’ dedi. Maç bitince Ferdinand’a söyledim, "Tamam gidin alın saat sizin olsun" dedi. Fenerbahçe’nin soyunma odasına gittim. Kaptan Oğuz’du, ona saati almaya geldiğimi söyledim. O da ’Erkeksen git sen söyle’ dedi. Fenerbahçe yenilmiş, onların soyunma odası allak bullak. Herkes birbirine ’Senin yüzünden yenildik’ diye bağırıyor. Ben de gittim Schumacher’in yanına, işaret edip saati istedim. Elinde krampon vardı, kafama bir geçirdi, bağıra bağıra kovaladılar beni. Ferdinand saati sordu, ben de ’Saat yerine krampon getirdim’ dedim" 
     
</TEXT>
</DOC>
