<DOC>
<DOCNO> 312057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonsiy19.html </URL>
<DATE> 2005/02/03/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Talat Kıbrıs sorununun nedeni Türk askerinin varlığı değil 
</HEADLINE>
<TEXT>

     KKTC Başbakanı Mehmet Ali Talat, Kıbrıs'ta çözümden önce Türk askerinin çekilip çekilmemesini tartışmayı doğru bulmadığını belirterek, ''Kıbrıs sorununun nedeni ve Kıbrıs sorununun kendisi, adadaki Türk askerinin varlığı değil'' dedi. 
     Bir konferansa katılmak üzere İstanbul'a gelen Mehmet Ali Talat, A.A muhabirine, Kıbrıs'taki son durum ve Kıbrıs seçimlerini değerlendirdi. 
     Talat, ''Kıbrıs'taki referandumdan çok umutluydunuz, referandum sonunda verilen sözlerin tutulmamasını da dikkate alırsak, referandum sonucunda bir hayal kırıklığı yaşadınız mı '' şeklindeki soru üzerine, şunları kaydetti 
     ''Referandum sonrasında bir hayal kırıklığı tabii ki yaşadık. Biz bütün politikalarımızı iki taraftan da evet çıkacak üzerine kurduk, ama böyle olmadı. Bütün dünyada ve AB'de Rum tarafının evet, Türk tarafının hayır diyeceği beklentisi vardı. Bütün plan ve programlarını buna göre yapmışlardı. O yüzden sonuç dünyayı olduğu gibi AB'yi de şaşırttı. AB, eğer 2002 yıllarında Kıbrıs Rum tarafının çözüme hayır diyeceğini bilseydi, kesinlikle Kıbrıs Rum tarafını AB'ye almazdı.'' Talat, referandumdan evet çıkacağı beklentisiyle hazırlanan Yeşil Hat Tüzüğü'nün de son anda bazı değişiklikler yapılarak sunulabildiğini hatırlatarak, ''Doğrudur, referandumdan gerçekten hayal kırıklığına uğradık'' dedi. 
     Başbakan Talat, birinci hayal kırıklıklarının Rum tarafının ''hayır'' demesiyle Annan planı temelindeki çözümün gerçekleşmemesi, ikinci hayal kırıklığınınsa referandumun arkasından Kıbrıslı Türklere verilen sözlerin tutulmaması olduğunu vurguladı. 
     Talat, izolasyonun kaldırılmadığını, Türklerin dünya ile buluşmasının sağlanamadığını belirterek, bu konularda sınırlı ilerlemeler kaydedilebildiğini söyledi. 
     
     ANNAN PLANI... 
     KKTC Başbakanı Mehmet Ali Talat, ''Yeni bir Annan planına siyasal olarak ve Kıbrıs halkı olarak sıcak bakıyor musunuz '' şeklindeki soru üzerine de, Annan planının tarafların her ikisinin kabulüyle yürürlüğe girebilecek bir plan olduğunu, bunun dışında ''zaten yok niteliği taşıdığını'' belirtti. 
     Annan planının varlığının veya yokluğunun da bugün bundan kaynaklandığını bildiren Talat, şöyle devam etti 
     ''Bu plan düşünce, fikir manzumesi olarak kolay kolay ortadan kalkmaz. Kıbrıs sorunuyla ilgili bugüne kadar birçok plan sunuldu. Bu plan, Butros Gali fikirler dizisinin daha geliştirilmiş bir versiyonu. 
     Annan planı hukuken yok bir metin olsa bile, fikir bütünlüğü olarak var. Bundan sonraki bütün çözüm çabalarında kim ne derse desin Annan planı vardır. Annan planı yine görüşülecek. Biz hayır desek de sonuçta öyle bir noktaya gelinecek ki, Annan planını görüşmek başka şeylerden daha evla olacak. Annan Planı görüşülecektir, doğaldır. Biz Annan planını görüşmeye hazırız.'' 
     
     ''HEDEFİMİZ TEK BAŞINA İKTİDAR'' 
     ''KKTC'de 20 Şubatta yapılacak erken genel seçimlerdeki şansınız nedir, yeni bir koalisyon mu var '' sorusuna karşılık Talat, ''Bizim hedefimiz tek başına iktidardır. Bunun için de yüzde 40 üzeri oy hedefi koyduk'' dedi. 
     KKTC'de nispi temsil sistemi ve yüzde 5 barajı nedeniyle alınan oy oranında Meclis'te temsil imkanı elde edilebildiğini belirten Talat, ''Tek başına iktidar çok zor ama, bizim hedefimiz tek başına iktidardır'' diye konuştu. 
     Talat, ''Siz, Cumhurbaşkanlığı seçimlerinde aday olacak mısınız '' sorusu üzerine de, ''Cumhurbaşkanlığı adaylığım konusunda partim henüz bir karar vermedi. Her zaman için bir açık kapı var'' dedi. 
     ''Sayın Rauf Denktaş seçimlerde aday olmayacağını söyledi. Denktaş'sız bir KKTC sizin için ne anlama geliyor '' şeklindeki soruya karşılık da Talat, ''Denktaş'sız bir KKTC demek, yeni, yepyeni bir KKTC demektir. Dünya ile bütünleşen, izolasyondan kurtulma ve dünya ile uzak durmaktan kurtulma mücadelesi veren bir KKTC demektir'' yanıtını verdi. 
     
     GÖRÜŞME SÜRECİ ZORLUKLARI 
     KKTC Başbakanı Mehmet Ali Talat, ''KKTC'deki sorunların çözümü veya çözülmemesi Türkiye'yi ve müzakere sürecini nasıl etkileyecek '' şeklindeki soru üzerine de, görüşme tarihi alındıktan sonra Türkiye açısından zorlukların daha farklı bir boyuta taşındığını dile getirdi. 
     Türkiye'nin AB ile müzakereye oturduğunda artık Kıbrıslı Rumları da karşısında bulacağını ifade eden Talat, bu yeni durumda zorlukların daha büyük olacağını, ancak referandum sonrasında Türk tarafının çözüm isteyen taraf olmasının da bir avantaj oluşturduğunu belirtti. 
     ''Ankara Protokolü'nü Türkiye imzalamalı mı '' sorusu üzerine de Talat, ''Türkiye bunu imzalamak zorundadır. İmzalarken de müzakere edecek'' dedi. 
     
     ADA'DAN ASKER ÇEKİLMESİ 
     Mehmet Ali Talat, ''Türk askeri adadan çekilmeli mi '' sorusu üzerine, şunları söyledi 
     ''Türk askeri çözümle adadan çekileceğine göre, çözümsüz çekilmesini konuşmayı mantıklı bulmuyorum. Kıbrıs sorununun nedeni ve Kıbrıs sorununun kendisi adadaki Türk askerinin varlığı değil. Kıbrıs sorunu nedeniyle Türk askeri adada var, Türk askeri olduğu için Kıbrıs sorunu yok. Bunu, asker çekilsin çekilmesin tartışmasından uzaklaştırmak ve çözüme konsantre olmak lazım. Böyle bir politika gütmek lazım. Kıbrıs'ta çözümden önce askerin çekilip çekilmemesi konusunu tartışma konusu yapmamak gerektiğine inanıyorum.'' 
     
</TEXT>
</DOC>
