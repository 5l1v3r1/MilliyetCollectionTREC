<DOC>
<DOCNO> 320853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur65.html </URL>
<DATE> 2005/03/04/ </DATE>
<TIME> 21.06 </TIME>
<AUTHOR>  </AUTHOR>
<HEADLINE>
Belediye -İş sendikası işyeri terk etmeme eylemi başlattı. 
</HEADLINE>
<TEXT>

     Belediye-İş Sendikası İstanbul Şubeleri, Türk-İş Başkanlar Kurulu'nun kararı üzerine Bakırköy'de yaptıkları yürüyüş ve basın açıklamasının ardından işyerini terk etmeme eylemi başlattı. 
     Kartaltepe Parkı'nda toplanan yaklaşık 200 sendika üyesi, ''Yaşasın işçilerin mücadele birliği'' yazılı pankart açıp, ''Seka işçisi yalnız değildir'' ve ''birlik, mücadele, zafer'' şeklinde slogan atarak, Cumhuriyet Meydanı'na doğru yürüyüşe geçti. 
     Polisin güvenlik önlemleri altında yürüyüşlerini sürdürerek Cumhuriyet Meydanı'na gelen işçiler, burada da bir süre çeşitli sloganlarla hükümeti protesto etti. 
     Daha sonra işçilere seslenen Türk-İş 1. Bölge Temsilcisi Faruk Büyükkucak, Türk-İş Başkanlar Kurulu'nun aldığı karar gereği yurt genelinde işyerini terk etmeme eylemlerinin yapıldığını belirterek, bu eylemleri, 1989 yılında yapılan ''bahar eylemleri''ne benzettiklerini söyledi. Özelleştirmelerle Tüpraş, THY ve Seka gibi Cumhuriyet değerlerinin tek tek elden çıkarılmaya çalışıldığını savunan Büyükkucak, ''Bu değerlere sahip çıkmalıyız, bütün halk sahip çıkmalı. Bu ülkede bir başbakan her istediğini yapabilme gücüne sahip değildir. Kimse ne hükümdar, ne de padişahtır'' şeklinde konuştu. 
     Sadece işçiler için değil, bütün ülkenin ve halkın çıkarları için mücadele ettiklerini ifade eden Büyükkucak, halktan destek, hükümetten de seslerine kulak vermesini beklediklerini sözlerine ekledi. 
     Daha sonra grup adına okunan basın açıklamasında ''İzmir Seka'da 45 günden beri aileleri ve çocuklarıyla direnen işçilere inanç ve kararlılıkla destek veriyoruz. Biz, işçilerin artık her gün işten atılma korkusu yaşamadığı, insan yerine konulduğu, korkudan uzak ve adaletin herkes için uygulandığı bir Türkiye'de yaşamak istiyoruz'' denildi. 
     Açıklamanın ardından dağılan işçiler, sabah saat 07.00'ye kadar işyerini terk etmeme eylemi yapmak üzere işyerlerine gitti. 
     
</TEXT>
</DOC>
