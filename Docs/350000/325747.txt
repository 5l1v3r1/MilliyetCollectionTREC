<DOC>
<DOCNO> 325747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/spor/axspo02.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayrılık yaklaştı 
</HEADLINE>
<TEXT>


Fenerbahçe yönetimi, Daum'a ağır eleştirilerde bulunan Pierre van Hooijdonk ile hafta içinde masaya oturacak. Hollandalı oyuncu eğer anlaşma sağlanırsa sezon sonunu beklemeden ülkesine geri dönecek 

YUSUF KOBAL 


Denizlispor maçı sonrası Teknik Direktör Daum ile Hooijdonk arasında yaşanan gerginliğin ardından duruma el koyan Fenerbahçe Yönetimi, Hollandalı yıldız ile ipleri koparmaya hazırlanıyor. 
Hafta içinde Hooijdonk'u masaya çağırması beklenen Sarı - Lacivertli yönetim, aylık 170 bin Euro alan Hollandalı oyuncuyla anlaşmaya çalışacak. Eğer Hooijdonk ikna edilirse sezon sonu beklenmeden takımdan gönderilecek. 

Başkana baskı 
Şampiyonluk yarışının kızıştığı haftalarda Hooijdonk'un sivri açıklamalarıyla takıma büyük zarar verdiğine inanan bazı yöneticilerin, Hollandalı oyuncunun acilen gitmesi için Başkan Aziz Yıldırım'a büyük baskı yaptığı, ancak Teknik Direktör Daum karşıtlarının ise tam tersine Hooijdonk'a destek çıktığı öğrenildi. 
NAC Breda takımı ile anlaşmaya varan Hooijdonk'un da şartların uygun olması halinde gitmeye sıcak baktığı kaydedildi. Başkan Aziz Yıldırım'ın, Hollandalı oyuncu ile görüştükten sonra nasıl bir yol izleyeceğine karar vereceği bildirildi. 

Garanti verdi 

Teknik Direktör Daum'un, Başkan Aziz Yıldırım ile özel bir görüşme yaptığı öğrenildi. Alman hocanın toplantıda, şampiyonluğun gitmediğini, sakin olunması gerektiğini söylediği ve "Her şey bizim elimizde. Oyuncularıma güveniyorum. Desteğinizi yakından hissediyoruz. Denizli yenilgisi bizi uyandırdı. Bundan sonra puan kaybetmeyeceğiz. Herkes çok üzgün ama toparlanacağız" ifadelerini kullandığı belirtildi. Başkan Yıldırım'ın da Daum'a , "Her zaman arkanızdayız" yanıtını verdiği bildirildi. 

Deniz talimatı 

Gençlerbirliği Başkanı İlhan Cavcav, avukatına Deniz'den doğan 1 milyon Euro'luk alacak için tahsilat talimatı verdi. Cavcav "Başta federasyon ve Tahkim Kurulu'nu adil karar için kutluyorum" dedikten sonra "Parayı kuruşuna kadar alacağım. 100 Euro bile eksik olmaz" dedi. Fenerbahçe ile Deniz'in sözleşme yapacağı haberinin kendisine ulaştığında Aziz Yıldırım ve Nihat Özdemir'i ayrı ayrı uyardığını belirten İlhan Cavcav, "Deniz bize söylediğine göre, sözleşmesine parayı kulübüm öder diye madde koydurmuş. Ama bu bizi ilgilendirmez. Muhatabımız Deniz. Ödeme yapılmazsa, kazandığı parayı bize öder" diye konuştu. 

Mustafa Denizli bombaladı 

DHA 

Fenerbahçe'ye şampiyonluk yaşatan ilk yerli hoca unvanına sahip olan Mustafa Denizli, eski kulübü hakkında çarpıcı açıklamalar yaptı. 
İran'ın Pas takımını çalıştıran Denizli, Sarı - Lacivertli ekibin UEFA Kupası'ndan elenmesiyle ilgili, "Zaragoza'nın Fenerbahçe'den daha üstün ve daha kaliteli bir takım olduğunu söylemek, dünya görüşünden uzak olmak anlamına gelir. Böyle düşünmek ahmaklıktır. Bu kişiler ne dünya, ne de Türkiye futbolundan anlıyorlar. Fenerbahçe rakibine iki maçta da üstünlük sağlayamadı. Oyununu rakibe kabul ettiremedi. Taktik üretemedi. Bunların hepsini bir araya getirdiğimizde ortaya kazanamayan bir takım çıkıyor" ifadelerini kullandı. 

'Daum'u bulamıyorum' 
Tecrübeli hoca, Aziz Yıldırım'a da gönderme yaptı, "Başkan hep teknik adamların arkasında olduğunu söylerdi. Ama şimdi bu sözünü değiştirdi. Şimdi artık arkasındayım dediği teknik adamlarla ilgili 'Yanlış yaptım bundan sonra bu yanlışları yapmayacağım' diyor. Aziz Yıldırım şimdi bu sözünün arkasında durur da bundan sonra yanlış yapmaz ise o zaman kendisini kutlarım. Neticede o da hata yapabilir. Sözü geçen teknik adamlar arasında yer aldığım için ben de hataymışım demek. Ama önemli olan yanlıştan dönmektir" diye konuştu. 
Mustafa Denizli, "Teknik Direktör Daum'u nasıl buluyorsunuz " sorusuna ise "Ben daha Daum'u bulamıyorum" yanıtını verdi. 
Milli Takım'ın 2006 şansının yüksek olmadığını kaydeden Denizli, "Ancak önümüzde oynayacağımız Arnavutluk ve Gürcistan maçlarını alırsak durum değişebilir. Alacağımız altı puan bizi tekrar potaya sokar" yorumunu yaptı. 


</TEXT>
</DOC>
