<DOC>
<DOCNO> 329548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/spor/axspo01.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'yı şutlayanlar 
</HEADLINE>
<TEXT>


Şenoba... Diğer adıyla Babatlar diyarı. Yıllarca haber bültenlerinden ezberlediğimiz ve teröre sayısız şehit verdiğimiz Uludere ile Şırnak arasında bir korucu köy. Çok baskına uğramış ama püskürtmüş. Yediden yetmişe tek tutku futbol 

OHAL'den BU hale .. 
ERCAN GÜVEN Yazdı. Cengiz MALGIR Görüntüledi 


Şırnak'tan Hakkari'ye doğru yola koyuluyorsunuz. Uzun ince bir yol. Testere dişi gibi dağların arasına, gelişi güzel atılmış kalın halatta yürüyen karıncalar misali aheste aşıyorsunuz kilometreleri. Özveren beldesinden sonra uçurumlarından aşağı bakmamaya çalışarak, terörün şimşekli günlerini dehşetle anarak geçiyor yolun yarısı. 
Balveren'de kartal yuvası gibi askeri kontrol noktasını geride bırakıp, karşınıza AK 47'li korucular çıkmaya başladığınızda, bilin ki Şenoba'ya yaklaşıyorsunuz. 
Çünkü Şenoba bir korucu köyü. 
Adı köy. Yıllarca haber bültenlerinden ezberlediğimiz ve teröre sayısız şehit verdiğimiz Uludere ile Şırnak arasında silahlı bir birim aslında. Tek fark çoluk çocuk da yanlarında. 
Toprağı, hayvancılığı bırakmış Şenobalılar. On beş yıl boyunca bölgede PKK'nın kolunu kanadını kıran, hareketini kısıtlayan Askeri Alay'a, izcilik ve yardımcılık yapmışlar. Yaşı tutanların hepsi silahlı. 450 korucu, adam başı 350 milyon maaşlı. 
Şenobalılar, maaş karşılığı ikinci ve en uzun askerliklerini yaparken, bedel de ödemişler elbet. Bir Şenobalı için emniyet, kendi köyü ve çevresi dışında bitiyor. Hatta yöredeki bazı ilçelere giden Şenobalı kimliğini gizliyor ne olur ne olmaz diye. Mesela Cizre 
Şenoba Köyünün kuzuları bile mimli. Hiç biri, dağların arkasındaki meralara götürülemiyor ve sürüler günden güne eriyor Şenoba çanağının kışın keskin soğuk, yazın kavurucu sıcağında. 

İki başarasız baskın 
Terör örgütü bu direnç noktasını kırmak için çok uğraşmış zamanında... Köy iki kere baskına uğramış, ama püskürtmüş PKK'yı. Yine de eller tetikte tabi. Yoldaki siperler de bu yüzden. 
Bir dağın tepesinden Şenoba'yı görüyorsunuz sonunda. Ama ulaşmak için beş kere daha görüp kaybediyorsunuz virajlardan. Köyü koruyan Irmağı köprüden geçiyorsunuz ve karşınızda Şenoba. 
Ya da diğer adıyla "Babatlar diyarı". 
Herkesin soy adı Babat. Mensup oldukları aşiretin adı da. Aşiretin reisi Hazım Babat Şenoba'da olmadığı için tanışamıyoruz. Lakin, olsa da fotoğraf çektirmeyeceğini anlıyoruz. Hazım bey gizliliğe çok önem verirmiş konumu gereği. Titizlikle korunurmuş. Hatta 30 kilometrelik Şırnak yolunda tehlike sezilirse helikopterler gidermiş Şırnak'a. Ne iş mi yaparmış reislik dışında .. Mütahitlik tabi. 
Güneydoğu'da yoldan üç ceketli insan çevirseniz, ikisi mütahittir mutlaka. 

Tahsilli başkan 
Peki biz niye geldik buralara 
Çünkü Babat Aşireti'nin yediden yetmişe tutkusu futbol. 1995 yılında Jandarma komutanlığından gelen emir üzerine Askeri Alay tarafından kurulmuş Şenoba Spor Kulübü Derneği. O günden beri, yaşı korucu olmaya yetmeyen tüm Babat'lar futbol topuna talim ediyor. Biraz da voleybol var. 
Çünkü Şenobaspor Başkanı Hüseyin Ebuzzeydoğlu eski voleybolcu. Niye soyadı Ebuzzeydoğlu çünkü ana adı, baba adı tutan ve "aranan" bir adaşı varmış ve birkaç kere gözaltına alınmış. İsim benzerliğinden bıkmış, adını bırakmış soyadını değiştirmiş. 
Hüseyin Bey, ilginç biri. Bir kere köyün en tahsillisi. Zamanında, bizim araçla zor geldiğimiz yoldan, yayan gidermiş Şırnak'a okumaya. Liseyi bitirmiş, kendini yetiştirmiş. Çevrede üniversite olsa master yapması işten bile değilmiş 
"76 yılında Şırnak'tan Şenoba'ya sivil araç yoktu gelmek için. Şimdi eğitim sorunumuz yok, beş tane okul var Şenoba'da. Çok programlı lisemiz var. 1500 öğrenci 57 öğretmen var. Tek eksiğimiz spor faaliyetlerimiz. Normal hale gelmesi için maddi sıkıntı engel" diyor bir solukta. Bir yandan da mihmandarlığımızı yapıyor ve bize sahalarını göstermek istiyor. 
"Nerede saha" diye sorunca "şurası" diyor. 
Anadolu'da her türlü mesafeyi metre ve kilometre cinsinden sormak gerektiğini çok iyi bildiğim halde basiretim bağlanıyor. Tam 35 dakika dağı tırmanıyoruz içtiğim sigaralara lanet ederek. Dereler aşıyoruz. Dev kayaların çevresinden dolaşıyoruz. Ve sonunda Şenobaspor'un sahasına geliyoruz nefes nefese. Evet, futbol sahaları Şenoba köyüne ikinci PKK saldırısının başladığı yerde. Yani tüm köye hakim bir tepe. 

Ortasında iki ağaç çıkan saha 

İki kale arasında iki tane ulu ağaç var Şenoba sahasında. Biri santranın solunda, öteki ceza sahası köşesinde. Şu Şenobalılar ilginç insanlar. Ölüyorlar öldürüyorlar, ağacı kesmeye kıyamıyorlar. Ağaçların etrafından dolanıp devam ediyor akınlar. 
Terörün boş kovanlarına basarak futbol oynuyorlar. 
Fena da oynamıyorlar hani. Ama iyi oynamak yükselmeye yetmiyor başkana göre 
"Dört seneden beri amatör lig düzenlenmiyor. 27 lisanslı oyuncumuz var. Bu sene düzenlenirse katılırız." 
Tabi paralar başkandan. Hüseyin Ebuzzeydoğlu 340 dönüm arazisi, traktörü ile hali vakti yerinde biri Şenoba'da. Voleybolu da o finanse ediyor ve takımın tamamı korucu çocuklarından oluşuyor. Sık sık Şırnak'taki salonda çalışmaya gidiyor takım. Minübüs, yemek, hep Ebuzzeydoğlu'ndan. 
Futbol ise Askeriye'nin fikri olduğundan biraz onların üzerine kalmış. 

Taşıma suyla değirmen 
Şenoba Köyü'ndeki Babat Market'in sahibi diyor ki, "terör daha bitmedi". 
Peki futbol .. Bilen bilmeyen seviyor çağın oyununu. Gençler zaten futbol çılgını gibi. Aralarında müthiş yetenekli olanlar da var. Mesela Turan Babat 
22 yaşında Turan . 10 yaşından beri futbolcu. Forvet oynuyor. Tuncay gibi yırtıcı fuleli. Sahaya gelirken tırmandığı dağdan olacak, sınırsız performansı var. Lakin kimse göremiyor ki değerlendirsin. 
"Şenoba'da istersen Maradona ol fark etmiyor" diyor Turan... Ve yaşıtlarının futbol tutkusunu şöyle özetliyor 
"Burada hayatı sevdirecek bir faaliyet yok. İş yok sabah evden çıkıyorsun boş. Başka ne yapalım " 
Şenoba'dan ayrılmadan önce, tüfeğini bırakıp, nöbetten maç izlemeye gelmiş Şenobalılar ile fotoğraf çekiyoruz. Basın şu topa diyoruz. Birbirlerinin ayaklarına basıyorlar. Ama inanın, çok iyi taraftarlar. Nereden mi biliyoruz .. Bizim aracılığımız ile bir mesaj yolladılar dağların arasından. Tabi "ikinci kanaldan" - Kürtçenin bölgedeki kod adı - yapılan açıklama Türkçe'ye çevriliyor ve ben yazılacak hale getiriyorum 
"Çocuklarımıza barış içinde bir ülke bırakmak için bizim gençliğimiz gitti. Şimdi onları normal koşullara hazırlamak lazım. Futbol bir adım. Bunu becerdiklerini gösterdiler. Onlara yardım edin ki, yeni bir şeyler başarmak için cesaretlensinler." 
Bu da bize bir ders veriyor. Eli silahlı insanlar sadece iyi nişan almaya çalışmıyor iyi insan olmak için de çabalıyor. Mesela Şenobalılar. 

YARIN 
Tunceli'de spor 


</TEXT>
</DOC>
