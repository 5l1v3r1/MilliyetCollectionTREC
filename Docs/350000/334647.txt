<DOC>
<DOCNO> 334647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/siyaset/siy05.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Silahlı Kürt muhalefeti' 
</HEADLINE>
<TEXT>


Diyarbakır Belediye Başkanı, terörist cenazelerine ambulans tahsisinin yasal olduğunu savundu 

DİYARBAKIR DHA 


Diyarbakır Büyükşehir Belediye Başkanı Osman Baydemir, PKK'yı "silahlı Kürt muhalefeti" olarak nitelendirirken, terörist cenazelerine ambulans tahsisinin yasal, insani ve hukuki sorumlulukla yapıldığını söyledi. 
PKK çizgisinde yayın yapan Roj TV'nin önceki gece stüdyo konuğu olan Baydemir, bir yıllık icraatlarını anlattı. Baydemir, belediyenin ambulans tahsisinin tartışılmasına rağmen Kürt sorununun çözülememesi nedeniyle asker ve "dağdaki gerillalar" olarak nitelendirdiği PKK'lıların yaşamlarını yitirmesinin tartışılmamasının yanlış olduğunu söyledi. Baydemir şunları kaydetti 
"1 yıl içinde ambulanslar için en az 24 görev tahsisi var. Bunlardan sadece 2'si tartışılıyor. Bir öğretmenin yakınları başvurduğunda Ankara'ya, Karadeniz'e ambulans tahsis ediliyor. Defin belediyelerin hukuki görevlerinden biri. Eleştirilecek yönü yok. Bir cenaze için başvuru yapıldığında bunun kimin cenazesi olduğunu araştırmak ayrımcılıktır." 
İçişleri Bakanlığı'nın Diyarbakır Büyükşehir ve kentteki 4 belediye hakkında soruşturma açtığını da anlatan Baydemir, "Kravatlı provokatörler" diye söz ettiği bazı kesimlerin kente yatırım yapılmasını engellemeye çalıştığını öne sürdü. 


</TEXT>
</DOC>
