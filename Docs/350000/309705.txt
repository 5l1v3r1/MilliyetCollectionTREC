<DOC>
<DOCNO> 309705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sonyas11.html </URL>
<DATE> 2005/01/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Brad Pitt, silahlaları kuşanıyor... 
</HEADLINE>
<TEXT>

     Son dönemde özel hayatıyla gündemde olan ünlü aktör Brad Pitt, bu kez bir film projesinde adından söz ettirecek. Pitt, yeni filminde Batı'nın efsaneleşmiş hızlı haydutu Jesse James'i canlandıracak. 
     Internetteki ''variety'' sitesinin haberine göre, Andrew Dominik'in yöneteceği ve henüz ismi belirlenmeyen film, Robert Hansen'ın ''The Assassination of Jesse James by the Coward Robert Ford'' adlı kitabından beyazperdeye uyarlanacak. 
     
     JENNIFER İLE BRAD'İN ŞİRKETİ TAM GAZ 
     Filmin yapımcılığını Pitt'in boşanma hazırlığında olduğu eşi Jennifer Aniston ile birlikte kurdukları Plan B adlı şirketin üstleneceği duyuruldu. 
     Sinema dünyasında Pitt-Aniston çiftinin boşanacaklarının açıklanmasının ardından merak edilen şirketin akıbeti de böylelikle ortaya çıkarken, Plan B şirketinin sözcüleri şirketin çalışmalarına tüm hızıyla devam edeceğini kaydetti. 
     
     KİMDİ BU JESSE JAMES 
     Hollywood'da bugüne kadar çok sayıda filme ilham kaynağı olan Jesse W. James, 1847'de Missouri'de dünyaya geldi. 
     Protestan bir rahibin oğlu olan James, iç savaş yıllarında güney kuvvetleriyle birlikte savaştı. İç savaşın ardından kardeşi Franck'in de dahil olduğu ''James Boys'' adlı çetesiyle Batı'nın bir ucundan öbür ucuna kadar soygunlar yaptı. James, bu arada 11 banka, 7 posta treni soydu, 3 posta arabasına baskın yaptı, 16 kişiyi öldürdü. 
     Jesse James, arkadaşı Robert Ford tarafından sırtından vurularak öldürüldü. Yaptığı soygunların dilden dile dolaşmasıyla Batı'da efsane haline gelen haydutun mezar taşında, ''adı burada anılmaya değmeyecek dost bildiği biri tarafından sırtından vurularak öldürülmüştür. O hiç unutulmayacak, ancak onu öldüren asla hatırlanmayacaktır'' yazdığı rivayet edildi. 
     Jesse James'i Hollywood'da canlandıran aktörler arasında Colin Farrell, Clayton Moore, Roy Rogers, Wendell Corey, Robert Wagner, Rob Lowe ve Kris Kristofferson da yer almıştı. 
     
</TEXT>
</DOC>
