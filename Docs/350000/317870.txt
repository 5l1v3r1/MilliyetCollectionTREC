<DOC>
<DOCNO> 317870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/soneko02.html </URL>
<DATE> 2005/02/23/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
KOSGEB başkanı Gürkan ''Sorun değil çözüm üretmeye çalışalım'' 
</HEADLINE>
<TEXT>

     Küçük ve Orta Ölçekli Sanayi Geliştirme ve Destekleme İdaresi KOSGEB Başkanı Erkan Gürkan, göreve geldiklerinden bu yana ''sorun yerine çözüm üretmeye çalıştıklarını'' söyledi. 
     Gürkan, MÜSİAD Adana Şubesi ve KOSGEB Adana Merkez Müdürlüğü'nün ortaklaşa düzenledikleri ''Kobilerin Desteklenmesinde Stratejik Yol Haritası'' toplantısında, KOSGEB'i sanayicilere açtıklarını kaydederek, ''Krediler için 48 tane destek isteniyordu. Sanayiciler geri çevriliyordu'' dedi. 
     Gürkan, girişimcilere desteği artırdıklarını, dünyada 60 ülkenin sanayicisiyle işbirliği içinde çalıştıklarını, geliştirdikleri modelin dünyaya örnek olarak gösterildiğini anlattı. 
     ''Sorun değil çözüm üretmeye çalıştık'' diyen Gürkan, ''Destek sayılarımızı artırdık. Saha taramalarımız sırasında firmaların analizlerini yapıyoruz ve yapmaya devam edeceğiz. Bu çalışmalarımız sırasında bir çok işletmeyle diyalog kurduk, bundan sonra da kurmaya devam edeceğiz. Amacımız, işletmeleri rekabetçi ortamlara hazırlamak'' diye konuştu. 
     KOSGEB Adana Merkez Şube Müdürü Hamit Sucu da destek verilecek KOBİ'lerin mevcut durumlarının tespiti için öncelikle analizlerini yaptıklarını belirtti. 
     MÜSİAD Adana Şube Başkanı Mehmet Aygün ise KOBİ'lerin Türkiye'de ve dünyada sanayinin temeli ve belkemiği olduğunu kaydetti. 
     KOBİ tanımı konusunda yürütülen mevzuat çalışmalarının hızlandırılması gerektiğini belirten Aygün, ''AB'ye uyum çerçevesinde hizmet sektörünün de KOBİ tanımı içerisinde yer alması sağlanmalıdır'' dedi. 
     
</TEXT>
</DOC>
