<DOC>
<DOCNO> 343259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun27.html </URL>
<DATE> 2005/05/17/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Blair ve ekibi, 3 konuya ağırlık verecek 
</HEADLINE>
<TEXT>

     İngiltere’de 5 Mayıs’taki seçimle oluşan Avam Kamarası, Kraliçe İkinci Elizabeth tarafından yapılan açılışın ardından resmen yeni dönem çalışmalarına başladı. 
     Kraliçe Elizabeth, geleneksel törene kraliyet tacı ve özel giysileriyle katılırken, tören kıyafetleri içindeki eşi Prens Philip ve nedimesi de yanında hazır bulundu. 
     Hükümetin yeni dönemde istikrar, büyüme ve düşük enflasyonu hedefleyen ekonomi politikalarını sürdüreceğini belirten Elizabeth, bu çerçevede kamu hizmetlerinin de geliştirileceğini bildirdi. Bunların başında okulların eğitim standardının yükseltilmesi ve hastanelerdeki hizmet kalitesinin en yüksek seviyeye getirilmesinin bulunduğunu belirten Kraliçe, hastanelerdeki hijyen sorununun da çözüleceğini söyledi. 
     Yeni dönemde hükümetin Avam Kamarası’na kamuya açık yerlerde sigara içilmesini kısıtlayan bir yasa da sunacağına dikkat çeken Kraliçe Elizabeth, işsizlik yardımları ve emeklilik ücretlerinde de iyileştirme sağlanacağını vurguladı. 
     Ailenin desteklenmesi ve ailelerin refahının artırılması için gereken politikaların da uygulamaya konulacağını belirten İngiltere Kraliçesi, suç ve şiddetin önlenmesi konusuna da özel bir önem atfetti. Kraliçe, halkın ve polisin el ele suçu önlemek için çaba gösterdiği sırada, hükümetin de bu durumu yeni yasalarla destekleyeceğini bildirdi. 
     Göç ve iltica sisteminin de disiplin altına alınacağını kaydeden Elizabeth, usulsüz ilticanın önlenmesi ve uluslararası terörizme karşı mücadelenin etkin kılınabilmesi için gereken yasal düzenlemelerin yapılacağını bildirdi. 
     Anne-babası ayrılan çocukların refah ve güvenliği için evlat edinme sisteminin yeniden gözden geçirileceğini, akıl ve ruh sağlığı bozuk kişilerin tedavi ve kontrolü için de sistemin yeniden düzenleneceğini belirten Kraliçe Elizabeth, ülkesinde din ve etnik nefret ile ayrımcılığı ortadan kaldıracak yasal düzenlemelerin de yapılacağını duyurdu. 
     Kraliçe, İngiltere’nin, temmuz ayında devralacağı AB dönem başkanlığı ve ev sahipliği yapacağı G8 zirvelerinde uluslararası sorunların aşılması için çaba sarf edeceğini vurguladı. 
     Kraliçe Elizabeth, İngiltere’nin 2012 olimpiyatlarına ev sahipliği yapma hakkını elde etmesi halinde, bunu en iyi şekilde yapabilmesi için gerekli çalışmaların da hükümet tarafından yürütüleceğini ifade etti. 
     
</TEXT>
</DOC>
