<DOC>
<DOCNO> 320288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun25.html </URL>
<DATE> 2005/03/03/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İran'a işbirliği çağrısı... 
</HEADLINE>
<TEXT>

     Uluslararası Atom Enerjisi Ajansı UAEA yönetim kurulu toplantısı, İran'a, ajans ile nükleer programı konusunda daha aktif işbirliği yapması çağrısıyla sona erdi. 
     Yönetim kurulu dönem başkanı ve Kanada'nın temsilcisi Ingrid Hall, yaptığı açıklamada, İran'ın nükleer programına ilişkin kaydedilen ilerlemelerin not edildiğini söyledi. 
     Hall, ABD dışındaki 34 yönetim kurulu üyesi ülkenin mutabakatını alarak yaptığı konuşmada, İran'ın askıya aldığı uranyum zenginleştirme faaliyetlerinin ajans müfettişlerince denetlenmesine devam edilmesini ve İran'ın yükümlülüklerine sadık kalmasını istedi. 
     İran yönetiminin nükleer programına ilişkin AB'nin üç büyüğü Almanya, Fransa ve İngiltere ile yaptığı müzakerelerin desteklendiğini ifade eden Hall, ''İran'ın UAEA ile daha aktif işbirliği yapmasını ve tüm bilgileri gecikmeksizin ajansa bildirmesini bekliyoruz'' dedi. 
     Yönetim kurulu toplantısına katılan ABD heyetinin başkanı Jackie Sanders, ''İran'ın nükleer programıyla ilgili bilgileri tahrif ettiğini'' savunmuş, UAEA'nın yükümlülüklerini yerine getirerek, İran'ı BM Güvenlik Konseyi'ne şikayet etmesini talep etmişti. 
     Ancak ABD'nin bu talebi kabul edilmedi. 
     
     İRAN'A ''EK PROTOKOLÜ ONAYLAYIN'' ÇAĞRISI 
     Ingrid Hall, İran'dan, Nükleer Silahların Yayılmasının Önlenmesi Antlaşması'nın NPT , önceden haber verilmeden nükleer tesislerde denetim yapılmasını öngören ek protokolünü de onaylamasını istedi. 
     NPT antlaşmasına taraf olan İran, uluslararası kamuoyundan gelen baskılar üzerine, geçen yıl ek protokolü imzalamıştı. 
     Ancak protokol henüz parlamentoda onaylanmadığı için UAEA müfettişleri nükleer tesisleri haber vermeden denetleyemiyor. 
     
     KUZEY KORE'YE ''MASAYA DÖN'' ÇAĞRISI 
     Dönem Başkanı Hall, Kuzey Kore'nin ''nükleer silah yapabileceği'' açıklamalarının da kaygı verici olduğunu belirterek, Pyongyang'dan, ABD, Çin, Rusya, Güney Kore ve Kuzey Kore'nin katılımıyla yapılan 6'lı görüşmelere yeniden başlaması çağrısında bulundu. 
     Hall, Kuzey Kore'nin, UAEA müfettişlerine yeniden nükleer tesislerde denetim yapma izni vermesini de istedi. 
     Bu arada, UAEA Başkanlığına 3. kez aday olan Mısır kökenli diplomat Muhammed El Baradei'nin adaylığının yönetim kurulu üyesi ülkelerin çoğunluğu tarafından desteklendiği, ancak oybirliği sağlanamadığı için istişarelerin devam edeceği bildirildi. 
     Başkan adaylığı için öngörülen 31 Aralık 2004 tarihine kadar başka başvuru olmadığı için Baradei seçime tek aday olarak katılıyor. 
     UAEA Başkanı, Eylül'de yapılacak genel kurul toplantısında üye ülkeler tarafından seçilecek. 
     Üye ülkelerden sadece ABD, El Baradei'nin 3. kez aday olmasına karşı çıkıyor. 
     
</TEXT>
</DOC>
