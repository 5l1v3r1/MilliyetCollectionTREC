<DOC>
<DOCNO> 301698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur34.html </URL>
<DATE> 2004/12/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Üniversite öğrencisinin organları hayat verecek... 
</HEADLINE>
<TEXT>

     Çanakkale'nin Bayramiç İlçesi'nde geçirdiği beyin kanaması sonucu Çanakkale Devlet Hastanesi'nde tedavi altına alınan, ancak beyin ölümü gerçekleşen üniversite öğrencisi Mümine Arıtürk'ün 18 ailesi, kızın organlarını bağışladı. 
     AA muhabirinin aldığı bilgiye göre, Çanakkale Onsekiz Mart Üniversitesi ÇOMÜ Bayramiç Meslek Yüksek Okulu Bahçe Ziraat Bölümü 2. sınıf öğrencisi Mümine Arıtürk, kaldığı evde önceki gün rahatsızlandı. 
     Arkadaşları tarafından önce Bayramiç Devlet Hastanesi'ne kaldırılan, daha sonra Çanakkale Devlet Hastanesi'ne sevk edilen Arıtürk'ün beyin kanaması geçirdiği belirlenerek burada yoğun bakım ünitesine alındı. 
     Yapılan müdahalelere rağmen Arıtürk'ün beyin ölümü bugün gerçekleşti. Çanakkale Devlet Hastanesi Yoğun Bakım Ünitesi Sorumlusu ve Organ Nakli Koordinatörü Dr. Azem Ülkü, Antalya'dan gelen genç kızın babası Hüseyin Arıtürk'e durumu açıklayarak, kızının organlarını bağışlamalarını teklif etti. 
     Antalya'da özel bir firmada güvenlik görevlisi olarak çalışan 5 çocuk babası Hüseyin Arıtürk, yakınlarına danıştıktan sonra kızının organlarını bağışlamayı kabul ettiğini bildirdi. 
     Kızının gözleri hariç tüm organlarından yararlanılmasını isteyen acılı baba Arıtürk, ''Kızımın dış görünüşünün bozulmasını istemiyorum. Bu nedenle gözleri hariç tüm organlarını yeni canların kurtarılması için bağışlamayı kabul ettim'' dedi. 
     Dr. Azem Ülkü, beyin ölümü gerçekleşen genç kızın organlarının verileceği hastaların araştırıldığını, Arıtürk'ün halen yaşam makinesine bağlı tutulduğunu kaydetti. 
     
</TEXT>
</DOC>
