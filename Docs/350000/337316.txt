<DOC>
<DOCNO> 337316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun28.html </URL>
<DATE> 2005/04/27/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Papa 16. Benediktus, ismini seçerken kimden esinlendiğini açıkladı 
</HEADLINE>
<TEXT>

     Katoliklerin yeni ruhani lideri Alman Papa, Papalık ismini seçerken 15. Benediktus'tan esinlendiğini açıkladı. 
     16. Benediktus, bugün Vatikan'daki Aziz Petrus Meydanı'nda düzenlenen ilk genel kabul merasimi sırasında yaptığı konuşmada, 1914-1922 yılları arasında görev yapan 15. Benediktus ile benzer idealleri paylaştığını göstermek için onun ismini almayı yeğlediğini belirterek, ''İsim konusunda Papa 15. Benediktus'tan esinlendim. Kiliseyi Birinci Dünya Savaşı'nın yarattığı çalkantılı dönemde yönetmiş olan 15. Benediktus, özgün ve de cesur bir barış anlayışına sahipti'' dedi. 
     16. Benediktus, sözlerini şöyle sürdürdü 
     ''15. Benediktus, başlangıçta savaşı engelleyebilmek, daha sonra da savaşın izlerini silebilmek için büyük gayret göstermişti. Onun izinden giderek ben de görevimi, insanlar ve halklar arasında uzlaşma ve armoninin tesisi için kullanmak istiyorum. Tanrı'nın lütfu olan barışın aynı zamanda büyük bir hayır olduğuna inanıyorum.'' 16. Benediktus, geçmişte yaşayan önemli Hıristiyan şahsiyetlerden biri olan ve Katolik Kilisesi'nin Avrupa kıtasının koruyucu azizi olarak kabul ettiği Norcialı Aziz Benediktus konusuna da değindi. Papa, anılan azizin de Benediktus ismini taşımasının, kendisi için manidar olduğunu söyledi. 
     Yeni Papa'nın isim konusunda kendisinden esinlendiği 15. Benediktus, Osmanlı topraklarında Ermenilere kötü muamele yapıldığı iddialarının ardından, 1915'te Sultan Beşinci Mehmet'e mektup yazmış, müteakip yıllarda ise Mustafa Kemal Atatürk ile yazışmış bir papa olarak da tanınıyor. 
     
</TEXT>
</DOC>
