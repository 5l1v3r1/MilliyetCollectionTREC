<DOC>
<DOCNO> 306596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonyas01.html </URL>
<DATE> 2005/01/14/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
İştahsızlık sorunu olanlar için lokanta açıldı 
</HEADLINE>
<TEXT>

     Berlin'de iki kadın girişimcinin Avrupa'nın belki de dünyanın ilk iştahsızlık hastası ve bulimikler istifra etme hastalığı için açtığı özel lokanta büyük ilgi görüyor. 
     Her ikisi de eskiden bu hastalıktan muzdarip olan ve gördükleri tedaviyle iyileşen Katja ve Claudia isimli iki orta yaşlı kadın girişimci tarafından açılan lokanta, ''anoreksik ve bulimiklerin'' utanmadan bir lokantaya gidebilmelerini amaçlıyor. 
     Lokantalarını kısa bir süre önce açmalarına karşın, ''Sehnsucht'' Özlem adlı restoran bulimi hastalarının yanı sıra meraklıların da yoğun ilgisiyle dolup taşıyor. 
     Müşterilerinin yemek seçimlerinde alabildiklerine özgür olduklarını ve isterlerse sadece yarım porsiyon yemek ısmarlayabileceklerini söyleyen Alman girişimciler, lokantalarının aslında herkese açık olduğunu belirtiyorlar. 
     Alman kadın lokantacılar, mutfaklarında pişen yemeklerin tamamen normal, ne az, ne çok olduğunu belirterek, müşterilerine güven aşılamak için ilginç yemek isimleri koyduklarını kaydediyorlar. 
     Lokantanın menüsündeki kuzu etli ''kurt gibi açım'' yemeği ve bisküvili bir kremli cappucino anlamına gelen ''gönül'' ya da bir başkası için ''nostalji'' gibi isimler dikkat çekiyor. 
     Alman girişimciler kendi tedavileriyle kazandıkları deneyimleri müşterilerine kazandırarak, bir tür terapi yapmayı da hedeflediklerini söylüyorlar. 
     Lokantada, yemekler her an istifraya hazır hassas müşteriler için tüm ayrıntılar düşünülerek servis ediliyor. Kahvaltılar büyük bir tabak yerine üç katlı küçük minik etajerde veya dondurma, ilkbaharı anımsatması amacıyla plastik bir çimen üzerindeki küçük kavanozlar içinde ikram ediliyor. 
     Sadece Almanya'da çoğunluğu 15 ila 35 yaşında 100 bin anoreksi ve bulimi hastası bulunduğu sanılıyor. Avrupa'da bu sayının 600 bin aşabileceği belirtiliyor. 
     
</TEXT>
</DOC>
