<DOC>
<DOCNO> 344018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonspo21.html </URL>
<DATE> 2005/05/19/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Hooijdonk Önümüzdeki yıl belki kalıp oynayabilirdim 
</HEADLINE>
<TEXT>

     UEFA’nın, Avrupa Şampiyonlar Ligi’ne evsahipliği yapan ülkelerde düzenlediği UEFA Gençler Şampiyonası, Fenerbahçe Kulübü’nün Dereağzı Tesisleri’nde gerçekleştiriliyor. 
     Dereağzı Tesisleri’ndeki tüm futbol alanları içinde oluşturulan minik sahalarda gerçekleştirilen organizasyona 10-12, 13-14 ve 15-16 yaş gruplarında bine yakın genç katıldı. 
     3 yaş grubunda 5’er oyuncudan oluşan toplam 192 takım, bu akşama 
     dek sürecek organizasyonda şampiyon olmak için mücadele ediyor. 
     
     DEV KUPA SERGİLENİYOR 
     UEFA Gençler Şampiyonası organizasyonu çerçevesinde aynı zamanda 25 Mayıs Çarşamba günü yapılacak final maçıyla sahibini bulacak Avrupa 
     Şampiyonlar Ligi kupası da sergileniyor. 
     Güvenlik görevlilerinin başında beklediği dev kupa, gençlerin oldukça ilgisini çekti. Sporcular kupayla bol bol hatıra resmi çektirdi. 
     Bu arada sporcular, yapacakları maçlar öncesi etkinlik alanına kurulan antrenman istasyonlarında çeşitli spor aktivitelerinde de bulunuyor. 
     
     VAN HOOIJDONK VE OĞLU SYDNEY DE KATILDI 
     Oğlu Sydney ile etkinliğe katılan Fenerbahçeli futbolcu Pierre Van Hooijdonk, genç sporcuların büyük ilgisiyle karşılaştı. 
     Hollandalı golcü, oğluyla şampiyonanın final maçlarının yapılacağı sahada bir gösteri maçında yer aldı. 
     Babasıyla aynı takımda yer alan Sydney, kısa süren gösteri maçında bir de gol attı. 
     Van Hooijdonk ve oğlu Sydney daha sonra etkinlik alanında çeşitli aktivitelere katıldı. 
     
     VAN HOOIJDONK "GELECEK YIL BELKİ KALIP OYNAYABİLİRDİM" 
     Fenerbahçe TV’nin canlı yayınına katılan Van Hooijdonk, sezon sonunda Fenerbahçe’den ayrılacak olmasıyla ilgili soru üzerine şunları söyledi 
     "Gelecek yıl belki kalıp oynayabilirdim. O duygular içindeyim aynı zamanda. Ama gidecek olmam benim Türkiye hakkında, kulübümüz hakkında düşüncelerimi hiçbir zaman değiştirmeyecek. Burada yaşadıklarım son derece mutlu ve güzel günlerdi." 
     
</TEXT>
</DOC>
