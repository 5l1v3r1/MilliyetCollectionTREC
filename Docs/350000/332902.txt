<DOC>
<DOCNO> 332902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun55.html </URL>
<DATE> 2005/04/13/ </DATE>
<TIME> 21.06 </TIME>
<AUTHOR>  </AUTHOR>
<HEADLINE>
KKTC'ye fahri konsolosluk, Amerikalı senatör Sarbanes'i şaşırttı 
</HEADLINE>
<TEXT>

     Kuzey Kıbrıs Türk Cumhuriyeti'nin ABD'de Washington ve New York'tan sonra Los Angeles'a fahri konsolos ataması, Rum lobisi destekçilerinden Amerikalı Demokrat Parti Maryland Senatörü Paul Sarbanes'in tepkisine neden oldu. 
     Sarbanes, ABD'nin Avrupa'dan sorumlu dışişleri bakan yardımcılığı görevine atanan Daniel Fried için düzenlenen oturumda, ''ABD'nin en büyük ikinci kentinde fahri konsolosluk açılması konusunda ABD ile Kuzey Kıbrıs'ın anlaştığı haberlerini şaşırtıcı buldum'' dedi. 
     Bu haberlerin doğru olması halinde, bunun ABD'nin KKTC'yi bir devlet olarak tanımama politikasına ters düşüleceğini savunan Sarbanes'e karşılık Fried, bu konudan haberdar olmadığını, ancak ABD'nin, Kıbrıs'taki tanıma politikasında değişiklik olmadığını kaydetti. 
     Sarbanes ayrıca, bu yıl ABD Dışişleri Bakanlığı'nın yayımladığı insan hakları raporunun Kıbrıs bölümünde, Kuzey Kıbrıs için ayrı bir bölüm açılmış olmasından duyduğu rahatsızlığı dile getirdi. Şubat ayında açıklanan raporda, Kuzey Kıbrıs olarak insan hakları konusu ayrı bir bölümde ele alınmıştı. 
     Aynı oturumda konuşan Cumhuriyetçi Parti Virginia Senatörü George Allen ise Türkiye'nin Avrupa Birliği üyeliğine güçlü destek verdi. 
     Allen, ''Türkiye'nin AB üyeliği, hem Türkiye, hem de AB'nin iyiliği yönünde müthiş bir güç olacaktır. Çoğunluğu Müslüman Türkiye'yi kabul ederek AB, medeniyetler çatışması teorisini ortaya koyanların önünü kesebilir'' dedi. 
     Amerikan Dışişleri Bakanlığı'nda mart ayında düzenlenen bir basın toplantısında da sözcü Richard Boucher, KKTC'nin Los Angeles'ta büro açıp açmadığı konusunda fikri olmadığını, ancak ABD politikasında, KKTC'yi tanıma yönünde değişiklik bulunmadığını söylemişti. 
     KKTC'nin Washington Temsilcisi Osman Ertuğ ise konuyla ilgili AA'ya yaptığı açıklamada, Amerikalı yetkililerle danışmaların ardından KKTC'nin, Kuzey Kıbrıs kökenli bir Amerikan vatandaşı olan, işadamı Mehmet Mustafaoğlu'nu Los Angeles fahri konsolosluğuna atadığını söylemişti. 
     Ertuğ, KKTC Los Angeles temsilciliği olarak bir büro bulunmadığını ve Mustafaoğlu'nun, kendi iletişim imkanlarıyla fahri olarak bu görevi yürüteceğini kaydetmişti. 
     
</TEXT>
</DOC>
