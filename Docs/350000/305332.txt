<DOC>
<DOCNO> 305332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/yasam/yas02.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
3 kardeşin cesedi bagajda bulundu 
</HEADLINE>
<TEXT>


Sarıyer'de yapılan katliamda kaçırılan Yılmaz, Özcan ve Muşar Çınar kardeşlerin cesetleri, kendilerine ait olan kayıp aracın bagajından çıktı 

ELVAN EZBER İstanbul 

Sarıyer'de biri çocuk dört kişinin öldürüldüğü katliam sırasında kaçırılan ve 8 gündür tüm aramalara rağmen kendilerinden haber alınamayan Yılmaz, Özcan ve Muşar Çınar kardeşlerin cesetleri, dün Florya'da kendilerine ait kayıp araçta bulundu. Böylece katliamda aynı aileden ölen kişilerin sayısı yediye çıktı. Polis kardeşlerin işkence sonucu hayatını kaybettiğini bildirdi. 
Dörtkardeşler Sokak ile bir arka sokağında Çınar ailesine ait 34 UL 9843 plakalı Volkswagen Bora ve 34 YP 9883 plakalı Volkswagen Transporter marka araçlar park halinde bulundu. Gayrettepe'deki Asayiş Şube Müdürlüğü'ne getirilen iki araçta, Olay Yeri İnceleme Şube Müdürlüğü ekipleri inceleme yaptı. Çalışmalar sırasında 34 UL 9843 plakalı aracın bagajında üç ceset bulundu. Polis yetkilileri, cesetlerin, Sarıyer'deki evde öldürülen Şamil Çınar'ın kaçırılan oğulları Yılmaz, Özcan ve Muşar Çınar'a ait olduğunun belirlendiğini kaydetti. Kafalarında siyah poşet bulunan cesetlerde işkence izine de rastlandı. Üç kişinin kaçırıldıkları gün, kafalarına sıkılan kurşunla öldürülmüş olabileceği belirtildi. Çürümüş cesetler, incelemenin ardından Adli Tıp Kurumu morguna kaldırıldı. 

Katliam yapmışlardı 
İlk katliam 3 Ocak'ta Tarabya Cumhuriyet Mahallesi'ndeki 3 katlı bir binanın ikinci katında oturan 4 çocuklu Şamil 54 ve Satı Çınar 54 çiftinin evinde yaşanmıştı. Satı ve Şamil Çınar ile kızları Derya 22 ve yeğenleri 3 yaşındaki Eren öldürülmüştü. Ailenin tekstil işi yapan üç oğlu Yılmaz Çınar 30 , Özcan Çınar 26 ve Müşar Çınar da kaçırılmıştı. Polis, olay yerinde 8 boş kovan bulurken, kapı ve pencerelerde zorlama izine rastlamamıştı. Eminönü Yeşildirek'te Çınar Bebe Giyim adlı işyerini işleten kardeşlerin, 34 UL 9843 plakalı Volkswagen Bora ve 34 YP 9883 plakalı Volkswagen Transporter marka araçları da kayıptı. 




</TEXT>
</DOC>
