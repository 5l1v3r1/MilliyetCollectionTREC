<DOC>
<DOCNO> 320349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/soneko39.html </URL>
<DATE> 2005/03/03/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
IMF Direktörü Dawson Atılması gereken adımlar henüz tamamlanmadı 
</HEADLINE>
<TEXT>

     Uluslararası Para Fonu'nun IMF Dışilişkiler Direktörü Tom Dawson, IMF İcra Direktörleri Kurulu'nun Türkiye'nin yeni Stand-By programıyla ilgili ne zaman toplanacağının halen belli olmadığını ancak hükümetin bankacılık, sosyal güvenlik ve gelir idaresi konusunda ilerleme kaydettiğini söyledi. 
     Dawson, IMF'nin Washington'daki merkezinde düzenlediği basın toplantısında, Türkiye'nin Stand-By programıyla ilgili gelişmelerin sorulması üzerine, Stand-By ve IMF İcra Direktörleri Kurulu'nun Türkiye için toplanma tarihinin halen belli olmadığını belirtti. 
     Tom Dawson, ''henüz IMF İcra Direktörleri Kurulu'nun ne zaman toplanacağına dair bir tarih belirlenmedi. Türk yetkililer halen IMF İcra Direktörleri'nin Türkiye'nin yeni programını değerlendirmesine yardım edecek tedbirler üzerinde çalışıyorlar'' dedi. Dawson, bankacılık, sosyal güvenlik ve gelir idaresi gibi yapısal reformlarda gelişme olduğunu belirtti. 
     Dawson, ''Ancak atılması gereken adımlar henüz tamamlanmadı. Son basın toplantısında da söylediğim gibi, hükümetin sosyal güvenliğin genişletilmesi yönündeki planı konusunda endişelerimiz devam ediyor. Öyle anlaşılıyor ki Türk yetkililer, bazı düzenlemeler üzerinde çalışıyor'' dedi. 
     Tom Dawson, ''henüz nihai bir karar vermedik. Son durumu gördükten sonra, endişelerimizin çözülüp çözülmediği konusunda bir yargıya varabileceğiz'' diye konuştu. 
     
</TEXT>
</DOC>
