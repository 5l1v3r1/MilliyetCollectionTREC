<DOC>
<DOCNO> 336087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/siyaset/siy02.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik, İran ve Suriye için yok 
</HEADLINE>
<TEXT>


İncirlik talebinin ayrıntılarını Türkiye yerine ABD açıkladı. Elçilik, internet sitesinde, birlik ve mühimmat taşımama garantisi verdi 

Utku Çakırözer - Ankara 


Türk kamuoyunu yaklaşık 10 aydır meşgul eden İncirlik Üssü'ne ilişkin talebin içeriğini Türkiye yerine ABD açıkladı. İncirlik'in lojistik amaçlı kullanımına ilişkin Türkiye'den taleplerini sıralayan ABD, birlik ve mühimmat taşımama, üssü İran ve Suriye'ye karşı kullanmama garantisi verdi. 
ABD'nin Ankara Büyükelçiliği talebin içeriğine ilişkin bir bilgi notunu internet sitesinden kamuoyuna duyurdu. Notta, ABD hükümetinin, Irak ve Afganistan'a yönelik operasyonlara destek sağlamak amacıyla kargo transit geçişleri için Haziran 2004'te İncirlik'i kullanma yetkisi istediği kaydedildi. Bilgi notunda diğer ayrıntılar şöyle sıralandı 
Mevcut düzenlemeler çerçevesinde yapılan teklif, destek malzemesi taşıyan ticari uçakların İncirlik'e inmesine izin verilmesi şeklindedir. Bu malzeme daha sonra askeri kargo uçaklarıyla ABD operasyonlarını desteklemek amacıyla Irak ve Afganistan'a taşınacaktır.Operasyon bölgelerinden askeri uçaklarla İncirlik'e getirilen kargonun da ticari uçaklarla taşınmasına izin verilmesi teklif edilmiştir.Bu uçuşlarda asker, mühimmat ya da mürettebat dışında personel taşınmayacaktır.Kargo, Irak ve Afganistan'da devam eden operasyonları yürüten koalisyon güçlerine destek sağlayacak malzeme ve donanımla sınırlıdır.Üste herhangi bir değişiklik yapılması gerekmemektedir.ABD'nin önerilen kargo merkezini İran ve Suriye'ye karşı operasyonlar için kullanmayı planladığı yolundaki iddialar asılsızdır. 
Taleplerle ilgili bir müzakere ya da anlaşma bulunmadığı kaydedilirken, yenilenen bilgi notunda, üsse iniş ve kalkış yapacak uçaklar için blok izin talebinin yer aldığı da belirtildi. 


</TEXT>
</DOC>
