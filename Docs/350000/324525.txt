<DOC>
<DOCNO> 324525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur21.html </URL>
<DATE> 2005/03/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Çanakkale Savaşı'nda kullanılan tarihi harita ortaya çıktı 
</HEADLINE>
<TEXT>

     Pınar YILDIRIM DHA 

ÇANAKKALE Zaferi'nin 90. yıldönümünde tarihi bir belge ilk defa gün yüzüne çıktı. Bursa Büyükşehir Belediyesi Kültür Sanat Danışmanı Ahmet Erdönmez'in özel koleksiyonunda yer alan, Bursalı Subay Mustafa Zühdü'nün Çanakkale Savaşı sırasında Anafartalar, Conkbayırı ve Arıburnu cephelerinde kullandığı orijinal harita ile o yıllarda çekilmiş fotoğraflar Bursa Büyükşehir belediyesi Kent Müzesi'nde sergilenmeye başladı. 
     Ahmet Erdönmez, Bursalı Subay Mustafa Zühdü'nün Çanakkale Savaşı sırasında kullandığı haritada Anafartalar, Conkbayırı ve Arıburnu cephelerinde Türk ve düşman askeri birliklerinin hareket noktalarını gösterdiğini söyledi. Erdönmez, "Mustafa Zühdü, haritanın kenarına kendi el yazısıyla, kullandığı tarih olan 7 Ocak 1915'i yazmış. Ayrıca, yine Bursalı Subay Mustafa Zühdü'nün o dönem topçu birliğindeki subay arkadaşlarıyla birlikte Anafartalar cephesinde çektirdiği fotoğrafı da bulmayı başardık'' dedi. 
     
     MÜSTECİP ONBAŞI 

     Çanakkale Savaşları sırasında tarihe geçen binlerce Bursalıdan birinin de Yenişehirli Müstecip Onbaşı olduğunu söyleyen Erdönmez, Arıburnu'ndaki cephede topçu birliğinde savaşan Müstecip Onbaşının, tek başına Fransız denizaltısını durdurmayı başarmış olduğunu belirtti. 
     Fransız Tourguoise' denizaltısının, daha sonra Deniz Kuvvetleri tarafından İstanbul'a çekilerek adının Müstecip Onbaşı' olarak değiştirildiğini hatırlatan Erdönmez, Kent Müzesi'ndeki sergide, Çanakkale Savaşlarında tek başına destan yazan Yenişehirli Müstecip Onbaşı'nın, Fransız denizaltısıyla çekilmiş fotoğraflarının da yer aldığını kaydetti. 
     Özel koleksiyonunda yer alan bu tarihi harita ve fotoğrafları 18 Mart Çanakkale Zaferi'nin 90. yıldönümüne yetiştirmek için özel olarak hazırladıklarını söyleyen Erdönmez, "Tüm Bursalıları, Kent Müzesi'nde ayrı bir bölümünde sergilenen bu önemli tarihi belgeleri görmeye davet ediyorum'' dedi. 
     
</TEXT>
</DOC>
