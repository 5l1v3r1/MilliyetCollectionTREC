<DOC>
<DOCNO> 303871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/guncel/gun06.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Askeri yolsuzluk davası iki parça 
</HEADLINE>
<TEXT>


Özel Kuvvetler Komutanlığı inşaatında yolsuzluk yaptığı iddia edilen 38 sanığın duruşması 12 saat sürdü. Müteahhit Özmen'in tahliyesi reddedildi 

GÖKÇER TAHİNCİOĞLU Ankara 

Özel Kuvvetler Komutanlığı'nın Gölbaşı'ndaki Oğulbey Tesisleri inşaatında 118 trilyon 600 milyar liralık yolsuzluk yapıldığı iddiasıyla açılan davanın 12 saat süren ilk duruşmasından "görevsizlik" kararı çıktı. Müteahhit Ali Osman Özmen'in tahliye talebi reddedildi. 
Genelkurmay Askeri Mahkemesi'ndeki duruşmaya, Topçu Kurmay Kıdemli Albay Suat Erden Akargün başkanlık etti. 11'i görevde, 9'u emekli 20 asker sanıkla, Özmen'in de aralarında bulunduğu 18 sivil sanığın yargılandığı davanın dünkü duruşmasına, mazeretli 6 sanık dışındaki tüm sanıklar katıldı. Davanın 2 tutuklu sanığı Özmen ile Yüzbaşı Hüseyin Ceylan duruşmaya jandarma nezaretinde geldi. Kimlik tespiti sırasında adresini anımsamadığını söyleyen Özmen'in, sabıkasının bulunmadığını söylemesi üzerine Kaçmaz tarafından "adli sicilde farklı" diye uyarıldı. 

Özkök'ün mesajı 
Özmen'in avukatları, dava için yayın yasağı konulmasını talep ettiler. Avukat Mustafa Bir, "Genelkurmay Başkanı Orgeneral Hilmi Özkök, yılbaşı mesajında, 'davalar fırsat bilinerek, seçkin kişiler ve kurumları yıpratılıyor' dedi" uyarısında bulundu. Savcı Binbaşı Zekeriya Duran, basın özgürlüğünün ancak demokratik toplumun gereklerine uygun biçimde kısıtlanabileceğini belirtti. Mahkeme heyeti, eski Deniz Kuvvetleri Komutanı Oramiral İlhami Erdil'in yargılandığı davada olduğu gibi yayın yasağı talebini reddetti. 
Sanık avukatları, müvekkilleri ve sivil şahıslar için "görevsizlik" kararı verilmesini talep etti. 
Özmen'in avukatı Uğur Alacakaptan, Duran'ı, soruşturma aşamasındaki sorgularda sanıklara haklarını okumamak ve avukatları sorgulara almamakla suçladı. Duran, iddialara, "Bu hukuki argüman yaratmaya yönelik sıra dışı bir son çaredir" yanıtını verdi. Avukat Mustafa Bir'in "Özmen geldiğinde de buradaydık. Sorguya alınmadık" demesi üzerine müdahale eden H kim Kaçmaz, "Replik - duplik şeklinde yargılama yapmıyoruz" dedi. 

Dava iki parça 
Kaçmaz, Özmen ile şirketinde çalışan Bahadır Gülse, Bülent Duran, Nurettin Tonguç ve Mehmet Işık için "evrakta sahtecilik", "dolandırıcılık" suçları yönünden "görevsizlik" kararı verildiğini, dosyanın Ankara Ağır Ceza Mahkemesi'ne gönderileceğini açıkladı. Aynı sanıkların rüşvet ve diğer suçlardan askeri mahkemede yargılanacağını söyleyen Kaçmaz, diğer görevsizlik taleplerinin reddedildiğini kaydetti. 
Sanık avukatları daha sonra müvekkillerinin tahliyelerini istedi. Sanık avukatları, ihalelerde dönemin, Genelkurmay başkan ve 2. başkanları ile halen orgeneral rütbesindeki subayların onayı bulunduğunu söyledi. Bir de Özmen'in üzerinde 107.9 trilyonluk tedbir bulunduğunu söyleyerek, "ATO'dan en çok vergi veren ödülü almaya hak kazandığında bile tutukluydu" dedi. Mahkeme, tahliye taleplerini reddetti. Duruşma sanık sorgularına geçilemediği için bugüne ertelendi. 

Gazetecilere 'sakal' ayrımı 

ANKARA Milliyet 
Duruşma, basın mensuplarından hangilerinin takip edebilecekleri tartışmalarının yaşanmasına neden oldu. Genelkurmay Başkanlığı, Birgün ve Dünden Bugüne Tercüman gazetesi muhabirlerini, kuruluşlarının akreditasyonları bulunmadığı gerekçesiyle duruşmaya almadı. Radikal gazetesi muhabiri Adnan Keskin de 'sakal' engeline takıldı. Aynı gazetenin 'top sakallı' muhabiri Tolga Akıner'in duruşmayı izlemesine ise izin verildi. 


</TEXT>
</DOC>
