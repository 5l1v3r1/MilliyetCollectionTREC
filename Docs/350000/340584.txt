<DOC>
<DOCNO> 340584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/guncel/axgun02.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Halk diliyle yazdık ve başardık' 
</HEADLINE>
<TEXT>


Kalp Cerrahı Mehmet Öz, ABD'de 'best seller' olma yolunda ilerleyen kitabı 'Siz Kullanım Kılavuzunuz'un başarısını, esprili halk diliyle yazılmış olmasına bağlıyor 

CAN KAMİLOĞLU New York DHA 

ABD'de yaşayan Kalp Cerrahı Mehmet Öz, meslektaşı Michael Rozen'la birlikte yazdığı ve geçen hafta piyasaya çıkan "You The Owner's Manual" Siz Kullanım Kılavuzunuz adlı kitabın gördüğü ilgiyi, halk sağlığını tehdit eden gerçekleri eğlenceli ve halkın anlayacağı dille anlatmalarına bağladı. 

Türkçe de basılacak 
New York'un ünlü hastanesi Presbyterian Kardiyovasküler Enstitüsü'nün başkanlığını yürüten Öz, kitabın Türkçe basılacağını da söyledi. Öz, "Sağlık konusunda korkutucu olan her konuyu yazarak halkın rahatlamasını sağladık" dedi. 
Satış rakamlarıyla ABD'de 'Harry Potter' ve 'Da Vinci Şifresi'ni geride bırakıp 1. olan kitabını, insanların vücutlarını tanıyıp korumaları için yazdıklarını belirten Öz, şunları kaydetti 

Yoga da var 
"Kitapta, kalp, akciğer, karaciğer ve diğer organların nasıl çalıştığını anlattık. Sağlıkla ilgili dilden dile dolaşan uydurma bilgilerin yanlış olduğunu da yazdık. Yoga gibi birçok konuyu kitaba ekledik. Fiziksel aktiviteler ve diyet konularında öneriler sunduk. Nasıl bir arabanın kullanma kılavuzu varsa, bu kitap da vücudu kullanma kılavuzu." 
Türkçe çevirinin zaman alacağını belirten Öz, kitabın ilk 165 bin baskısının bittiğini ve 400 bin adet sipariş verdiklerini belirtti. Öz, "Kitabın 'best seller' olmasını bekliyoruz" diye konuştu. 


</TEXT>
</DOC>
