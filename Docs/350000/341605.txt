<DOC>
<DOCNO> 341605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonspo34.html </URL>
<DATE> 2005/05/11/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Kötü tezahürata maruz kalan Aziz Yıldırım taraftar tribününe çıktı... 
</HEADLINE>
<TEXT>

     Fenerbahçe Kulübü Başkanı Aziz Yıldırım ve kulüp yönetim kurulu üyeleri, Atatürk Olimpiyat Stadı’nın protokol tribününde kötü tezahürata maruz kalıp, üzerlerine yabancı madde atılınca, maçı izlemek için taraftarlarının bulunduğu kapalı tribüne çıktı. 
     Kulüp Başkanı Aziz Yıldırım ve yöneticilerden oluşan heyet, protokol tribününden yaşananları protesto ederek, saha içinden geçip tribünlere çıktı. 
     Taraftarlarına yakın boş bir bloğa oturan başkan ve yöneticilere taraftarları büyük ilgi gösterdi. Bir grup taraftar, yöneticilerin önüne oturarak beyaz zemin üzerine Fenerbahçe logosu olan pankart açtı. 
     Tribünlerde bulunan özel güvenlik birimlerinden bazıları yöneticilerin yerleştiği bölümün çevresine oturdular. 
     
     CANAYDIN "BANA KİMSE KÜFÜR ETMİYOR" 

     Galatasaray Kulübü Başkanı Özhan Canaydın, Aziz Yıldırım’a küfür edilmesi ve kapalı tribüne gitmesi ile ilgili soruya, "Geç geldim ve olayı görmedim. Bana kimse küfür etmiyor. Demek ki bazı olayların üstüne çok gitmemek lazım. Seyircinin tansiyonunu düşürmek lazım" dedi. 
     Yıldırım’ı kapalı tribünden tekrar protokol tribününe dönmesi için ikna edip etmeyecekleri ile ilgili bir soruya Canaydın, "Oraya nasıl erişeceğim, bilmiyorum. Sanırım taraftarıyla birlikte izleyecek" diye yanıt verdi. 
     
     MOSTUROĞLU "ÜZGÜNÜM" 

     Futbol Federasyonu Başkanvekili Şekip Mosturoğlu, Aziz Yıldırım’a yönelik yapılanların hoş olmadığını belirterek, "Olaylara şahit oldum, üzgünüm. Aziz Yıldırım’ı protokol tribününde kalması için ikna etmeye çalıştık, ama olmadı, kapalı tribüne gitti. Maalesef statlarımızdan hala küfürü atamadık. Diyecek bir şey bulamıyorum" diye konuştu. 
     
     ERZİK "DAHA ÇOK SEYİRCİ BEKLİYORDUM" 

     UEFA Asbaşkanı Şenes Erzik ise derbi maça olan ilgisizlikten yakındı. 
     Erzik, "Daha çok seyirci bekliyordum. Daha iyi olurdu. Bu maç, Avrupa Şampiyonlar Ligi finali için her açıdan test maçıydı. Yine de iyi bir atmosfer var. İyi ve kaliteli maç olur diye bekliyorum" dedi. 
     
</TEXT>
</DOC>
