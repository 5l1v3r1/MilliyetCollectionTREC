<DOC>
<DOCNO> 349662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/soneko02.html </URL>
<DATE> 2005/06/07/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Rusya ile ihracat krizi çözülemiyor 
</HEADLINE>
<TEXT>

     Akdeniz sineği, ambalaj hatası ve kalite bozukluğunu öne sürerek Türkiye'den yaş sebze ve meyve alımını durduran Rusya ile ihracat krizi çözülemiyor. 
     Muhataplarıyla görüşmek üzere Moskova'ya giden Tarım Bakanlığı heyeti, kısa vadede bir çözüm sağlayamadı. Heyette yeralan Tarım Bakanlığı Müsteşar Yardımcısı Nihat Pakdil'e göre Rusya'nın aldığı karar sadece teknik gerekçelerle sınırlı değil. 
     Rusya, Akdeniz sineği, ambalaj hatası ve kalite bozukluğunu öne sürerek Türkiye'den meyve ve sebze ithalatını 30 mayısta durdurdu. 
     Eski Tarım Bakanı Sami Güçlü'nün görevden alınmasında da etkili olduğu savunulan bu krizi çözmek için Türkiye'den Rusya'ya bir heyet gitti. 
     
     Görüşmelerden sonuç alınamadı 
     Görüşmelerde, Rusya'nın şikayet yazısında bahsedilen 30 bitki sağlık sertifikasının sahte olmadığı aktarıldı, Rusya'nın 77 tane bitki sağlık sertifikası hakkında istediği ek bilgiler sunuldu. Ancak bu temaslardan da bir sonuç alınamadı. 
     Tarım Bakanlığı Müsteşar Yardımcısı Nihat Pakdil, Rusya ile yapılan görüşmeler sonrasında, sorunun sadece teknik olmadığını düşünüyor. 
     Krizin aşılması için iletişimde yaşanan sorunlar da giderilmeye çalışılıyor. İnternet üzerinden bilgi aktarımını, "hatlarımız iyi çalışmıyor" diye kabul etmeyen Rusya ile iletişim faks yoluyla sağlanıyor. 
     Önümüzdeki günlerde de Rus gümrük elemanları, bu ülkeye ihraç edilecek ürünlerin kontrolünü izlemek üzere Türkiye'ye davet edilecek. 
     
     Toplam ihracat artıyor 
     Öte yandan Rusya'nın yasağı Türkiye'den ihraç edilen toplam domates tutarını etkilmedi, aksine yeni pazarlara yönelen Türkiye'nin domates ihracatı arttı. İhracatçıların, Rusya'nın pazarını kapatmasını fırsat bilerek alım fiyatlarını düşürdüğünü, diğer taraftan aldıkları ürünleri Fransa ve diğer Avrupa ülkelerine ihraç ettiği ortaya çıkıyor. 
     Antalya İhracatçı Birlikleri kayıtlarına göre, 30 mayıs-5 haziran günleri arasında, domates ihracat kayıtlarında miktar olarak yüzde 74, tutar olarak da yüzde 107 artış oldu. Geçen yıl 3 bin 356 ton olan söz konusu 7 günlük dönemde domates ihracat kayıtları, bu yıl 6 bin 719 tona çıktı. İhracat tutarı ise 1 milyon 646 bin dolardan 3 milyon 197 bin dolara yükseldi. 
     
     Ton fiyatı geriledi 
     Bu dönemde Rusya'ya yönelik domates ihracat kayıtları bin 17 tondan 185 tona gerilerken, Fransa'ya yönelik ihracat kayıtları 35 tondan 220 tona, Moldova'ya yönelik ihracat kayıtları 545 tondan 870 tona, Bosna-Hersek'e yönelik ihracat kayıtları 427 tondan bin 270 tona Romanya'ya yönelik ihracat kayıtları 485 tondan bin 271 tona çıktı. 
     Geçen yıl söz konusu günlerde hiç domates ihracat kaydı yapılmayan Hollanda, Avusturya, Estonya, Letonya, Litvanya, Polonya, Macaristan, Ukrayna, Hırvatistan'a da, bu yıl söz konusu günlerde önemli miktarlarda domates ihraç edildiği belirlendi. Geçen yıl ortalama 490 dolar-ton olan domatesin ihracat fiyatı, bu yıl 475 dolara geriledi. 
     
</TEXT>
</DOC>
