<DOC>
<DOCNO> 331958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonsiy01.html </URL>
<DATE> 2005/04/10/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
TBMM'de bu hafta Ermeni soykırımı iddiaları ele alınacak... 
</HEADLINE>
<TEXT>

     Ermeni soykırımı iddiaları bu hafta TBMM Genel Kurulu'nda ele alınacak. Ermeni soykırımı iddialarına yönelik eylem planına ilişkin olarak 13 Nisan çarşamba günü genel görüşme yapılacak. 
     Genel Kurul'un Çarşamba günü yapacağı birleşimde, AK Parti ve CHP'li milletvekillerinin Ermeni soykırımı iddialarına ilişkin verdikleri iki ayrı genel görüşme önergesi ele alınacak. Önergeler üzerinde AK Parti ve CHP gruplarına, önerge sahipleri ile kişisel görüşlerini açıklamak üzere iki milletvekiline söz verilecek. 
     Dışişleri Bakanı ve Başbakan Yardımcısı Abdullah Gül de Ermeni soykırımı iddialarına ilişkin milletvekillerine ayrıntılı bilgi verecek. 
     TBMM, bu hafta da fazla mesai yaparak, Esnaf ve Sanatkarlar Meslek Kuruluşları, Gelir İdaresi Başkanlığı'nın kurulması ve yenilenebilir enerjiye ilişkin yasa tasarılarını yasalaştırmaya çalışacak. 
     AK Parti, 12 Nisan salı günü Danışma Kurulu'nu toplantıya çağırarak, gündem değişikliği ve çalışma saatlerinin uzatılması önerisinde bulunacak. Buna göre, Salı günü saat 15.00'de çalışmalarına başlayacak olan Genel Kurul'da, esnaf ve sanatkarların örgütlenmelerine yeni esaslar getiren Esnaf ve Sanatkarlar Meslek Kuruluşları Kanunu Tasarısı görüşülmeye devam edilecek. Saat 22.00'ye kadar çalışacak olan Genel Kurul, bu kanun tasarısı üzerindeki görüşmeleri tamamlarsa, Sanayi ve Ticaret Bakanlığı'nın Teşkilat ve Görevleri Hakkında Kanuna Bir Madde Eklenmesine İlişkin Yasa Tasarısı ile Sendikalar Kanunu'nun Bazı Maddelerinin Değiştirilmesine Dair Kanun Tasarısı'nı ele alacak. 
     Çarşamba günü 14.00-23.00 saatleri arasında çalışacak olan Genel Kurul'da Ermeni soykırımı iddialarına ilişkin genel görüşmenin tamamlanmasının ardından Gelir İdaresi Başkanlığı'nın kurulmasına ilişkin yasa tasarısı görüşülecek. 
     Perşembe günü 14.00-20.00 saatleri arasında çalışacak olan Genel Kurul'da, Yenilenebilir Enerji Kaynaklarının Elektrik Enerjisi Üretimi Amaçlı Kullanımına İlişkin Kanun tasarısı ele alınacak. 
     
     KOMİSYONLAR 
     Plan ve Bütçe Komisyonu, 12 Nisan salı günkü toplantısında Cumhurbaşkanı Ahmet Necdet Sezer'in bir kez daha görüşülmek üzere TBMM'ye iade ettiği ''torba kanun'' olarak adlandırılan yasa ile AK Parti Grup Başkanvekilleri Salih Kapusuz ve Sadullah Ergin tarafından verilen Diyanet İşleri Başkanlığı'nın Kuruluş Görevleri Hakkında Kanunda Değişiklik Yapılmasına Dair Kanun Teklifini ele alacak. 
     Plan Bütçe Komisyonu çarşamba günü de Türkiye İstatistik Kanunun Tasarısı'nı görüşecek. 
     İçişleri Komisyonu, Çarşamba günü toplanarak aynı dönemde rütbe alan emsaller arasında ortaya çıkan eşitsizliğin giderilmesine ilişkin Emniyet Teşkilatı Kanununda Değişiklik Yapılmasına Dair Kanun Tasarısını ele alacak. 
     Sporda Şiddet, Şike ve Haksız Rekabet İddialarını Araştırma Komisyonu ile Akaryakıt Kaçakçılığını Araştırma Komisyonu da çalışmalarını sürdürecek. 
     Öte yandan salı günü toplanacak CHP grubu ile çarşamba günü toplanacak AK Parti grubunda son siyasi gelişmeler değerlendirilecek. 
     
</TEXT>
</DOC>
