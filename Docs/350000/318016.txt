<DOC>
<DOCNO> 318016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur37.html </URL>
<DATE> 2005/02/23/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Tutuklu polis serbest kaldı, serbest kalan polis tutuklandı 
</HEADLINE>
<TEXT>

     Eskişehir'in Mahmudiye İlçesi'nde kazayla bir kişinin ölümüne neden olduğu açıklanmasına karşın yolda güvenlik önlemi alan başka polis memurunun tutuklandığı olayda, tamamlanan otopsi, balistik ve laboratuvar sonuçlarına dayanılarak, tutuklu polis memuru serbest bırakılırken serbest kalan polis memuru tutuklandı. 
     Eskişehir Valisi Kadir Çalışıcı, 18 Şubat'ta yaptığı yazılı açıklamada, gasp ihbarı üzerine 17 Şubat'ta karayolunda güvenlik önlemi alan polislerden Hüseyin Duran'ın, üzerine doğru gelen otomobilin sürücüsü Seydi Battal Özcan'ı uyarmak amacıyla havaya ateş açarken, ayağının kayması sonucu söz konusu sürücünün ölümüne neden olduğunu açıklamıştı. 
     Yolda önlem alan polislerden Murat Kayalı, Vedat Aktaş ve Hüseyin Duran, olaydan sonra ifadeleri alınmak üzere karakola götürülmüştü. 
     Polislerden Vedat Aktaş ve Hüseyin Duran ifadelerinin ardından nöbetçi mahkemeye sevk edilmişti. Nöbetçi mahkemede polis memuru Vedat Aktaş tutuklanarak cezaevine gönderilirken, Hüseyin Duran ise tutuksuz yargılanmak üzere serbest bırakılmıştı. 
     
     OTOPSİ, BALİSTİK VE LABORATUVAR İNCELEMELERİ... 
     Otopsi, balistik ve laboratuvar incelemelerinin tamamlanıp rapor halinde gönderildiği Mahmudiye Cumhuriyet Savcılığı, söz konusu evraka dayanarak tutuksuz yargılanmak üzere serbest bırakılan polis memuru Hüseyin Duran'ın tutuklanması, cezaevinde bulunan polis memuru Vedat Aktaş'ın ise tahliye edilmesi talebiyle mahkemeye müracaat etti. 
     Mahkeme talebi yerinde bularak, tutuklu Vedat Aktaş'ın tahliye edilmesine Hüseyin Duran'ın da tutuklanmasına karar verdi. 
     Polis memuru Hüseyin Duran, mahkemenin kendisine herhangi bir tebligatta bulunmamasına karşın emniyet güçlerine teslim oldu ve tutuklanarak cezaevine konuldu. Vedat Aktaş ise tahliye edildi. 
     
</TEXT>
</DOC>
