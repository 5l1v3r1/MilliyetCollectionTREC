<DOC>
<DOCNO> 315621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/spor/axspo03.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kral 'Devam' dedi 
</HEADLINE>
<TEXT>


Galatasaray, 34 yaşındaki golcüsü Hakan Şükür ile 2 yıllığına yeniden anlaşma sağladı. Sarı-Kırmızılı yönetimin, konuyla ilgili resmi açıklamayı bugün yapması bekleniyor 


Gürsoy ile görüştü 
TÜRK Futbolu'nun gelmiş geçmiş en iyi golcüleri arasında yer alan Hakan Şükür, futbol kariyerine Galatasaray ile devam etme kararı aldı. 34 yaşındaki yıldız oyuncu, yardım maçı için gittiği İspanya'da Ergun Gürsoy ile son bir telefon görüşmesi daha yaptı. Hakan Şükür'ün, günlerdir gizli bir şekilde devam eden pazarlıklara nokta koyarak, iki yıllık teklife "Evet" dediği öğrenildi. 

Milli Takım hırsı 
HAKAN Şükür'ün sözleşmesini uzatmasındaki en önemli faktörün, A Milli Takım'a seçilememesi olduğu öğrenildi. Başta Milli Takımlar Teknik Direktörü Ersun Yanal olmak üzere Ay - Yıldızlı takımın sorumlularına karşı kızgın olduğu öğrenilen tecrübeli futbolcunun, kendisini yeniden ispatlamak istediği vurgulandı. Galatasaray Yönetimi'nin anlaşmayı bugün basına açıklaması bekleniyor. 

Hagi hoca sudan ucuz 

ERHAN TELLİ 

CİM-BOM'DA geçtiğimiz sezonun bitimine 8 hafta kala göreve getirilen ve 2.5 yıllık sözleşme imzalanan Hagi'nin, bugüne kadar görev yapan en ucuz yabancı antrenör olduğu ortaya çıktı. Rumen çalıştırıcıya, bu sezon için 800 bin dolar, gelecek yıl için de 1 milyon dolar ödeneceği öğrenildi. Şampiyonluk halinde yönetimden özel prim alacak olan Rumen hoca, görevine son verilmesi durumunda herhangi bir hak talep edemeyecek. 

Giovanni bayılttı 

Pestilleri çıktı 
GALATASARAY, Sakaryaspor ile oynayacağı maçın hazırlıklarını dün yaptığı çift idmanla sürdürdü. Hagi, sabah idmanında düz koşu ve yarım sahada yapılan top kapma çalışmasının ardından, futbolcuları kondisyoner Giovanni'ye teslim etti. İtalyan hoca, istasyon çalışmalarıyla Sarı - Kırmızılılar'ın pestilini çıkardı. Deparlarda Ribery, hızıyla arkadaşlarını geride bırakmayı başardı. 

Ciritle saldırı 
KOŞULARDA Hasan ve Conceiçao geride kalırken, genç oyunculardan Cafercan saha kenarında kustu. Hasan Şaş ve Ergün, antrenmanın sonunda istasyon çalışmalarında kullanılan ciriti, Giovanni'ye doğru fırlatarak, arkadaşlarını kahkahaya boğdu. Akşam çalışmasında ise Sarı - Kırmızılılar, taktiksel çift kale maç yaptı. Hagi, pozisyon hataları nedeniyle oyuncularını sık sık uyardı. 

Yıldızlardan yardım yağdı 

FIFA ve UEFA'nın organize ettiği Asya'daki depremzedelere yardım maçında Galatasaraylı Song ilk 11'de yer alırken, Hakan Şükür ise 66. dakikada oyuna girdi 

115 ülkede yayınlandı 
FIFA ve UEFA'nın birlikte organize ettiği Asya'daki depremzedelere yardım maçında Song'un yer aldığı Kırmızı Takım, Hakan Şükür'ün forma giydiği Mavi Takım'ı 6-3 mağlup etti. İspanya'nın 95 bin kişilik Nou Camp Stadı'nda oynanan karşılaşmayı tribünlerden izleyen 40.700 futbolsever Ronaldinho, Shevchenko, Del Piero, Beckham, Zidane, gibi dünyaca ünlü yıldızların yanı sıra birbirinden güzel golleri izleme fırsatı buldu. 115 ülkede gösterilen karşılaşmayı 80 ülke televizyonu naklen yayınladı. 

Maça ilgi azdı 
SONG'UN ilk 11'de yer aldığı karşılaşmada, Galatasaray'ın golcüsü Hakan Şükür ise 66'de Henry'nin yerine oyuna girdi. Ronaldinho'nun kaptanlığını yaptığı Kırmızı Takım'ın gollerini Eto'o 2 13 - 45 , Ronaldinho 19 , Camara 2 63 - 66 , Cha 80 kaydetti. Shevchenko'nun kaptanlığını yaptığı Mavi Takım'ın sayıları ise Del Piero 29 , Zola 50 ve Suazo'dan 53 geldi. İlk yarısı 3-1 Kırmızı Takım'ın üstünlüğüyle sona eren maça taraftarların fazla ilgi göstermemesi nedeniyle İspanyol medyası FIFA ve UEFA başkanlarını suçladı. 

GALATASARAY GÜNLÜĞÜ 
Aslan'a sigorta 
GALATASARAY'IN bünyesinde yer alan tüm sporcular, Ankara Sigorta tarafından ölüm ve sürekli sakatlık riskine karşı 32 milyon dolara sigortalandı. Sarı - Kırmızılı kulübün tüm tesisleri de aynı şirket tarafından sigorta kapsamına alındı. Anlaşma gereğince ölüm halinde 25 bin YTL, sürekli sakatlık durumlarında ise 20 bin YTL'lik ödemenin yapılacağı bildirildi. 

'Çok değiştim' 
BOZHAN MEMİŞ 

SARI-Kırmızılılar'ın tecrübeli ismi Conceiçao, Lotto ile sponsorluk sözleşmesi imzaladı. Brezilyalı yıldız tören sonrasında yaptığı açıklamada, "İlk geldiğimde çok eleştirildim. Hatta ben de kendimi tenkit ettim. Ancak futbol olarak, çok değiştim. Şimdi daha iyiyim" dedi. Sambacı, Anelka ile sohbetinin olmadığını, Carew ve Alex ile sık sık görüştüğünü açıkladı. 

Yıkım başladı 
ALİ Sami Yen'nin eski açık tribünün tadilatını üstlenen Kare İnşaat, stada ilk kazmayı vurdu. Yıkım çalışmalarının yaklaşık 10 gün süreceği açıkladı. Firmanın, yeni tribünü Temmuz ayına kadar hazır hale getireceği öğrenildi. Bu arada Başkan Özhan Canaydın'ın, konuyla ilgili olarak önümüzdeki günlerde basın toplantısı yapacağı bildirildi. 


</TEXT>
</DOC>
