<DOC>
<DOCNO> 300098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/siyaset/axsiy02.html </URL>
<DATE> 2004/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Açılışta 'galoş' krizi 
</HEADLINE>
<TEXT>


Zihinsel ve bedensel engellilere yatılı bakım hizmeti verecek olan ilk merkez, dün Bakan Akşit tarafından açıldı. Belediye Başkanı Kadir Topbaş ve eşi, giyme zorunluluğu olmasına rağmen galoş kullanmadı 

TAHSİN AKSU İstanbul 


Türkiye'de ilk kez kimsesi olmayan veya bakıma muhtaç zihinsel ve bedensel engellilere yatılı bakım hizmeti verecek olan "Bakırköy Özürlüler Bakım, Rehabilitasyon ve Aile Danışma Merkezi", Devlet Bakanı Güldal Akşit tarafından törenle açıldı. Törende konuklara "galoş giyme" zorunluluğu getirilmesine rağmen Büyükşehir Belediye Başkanı Kadir Topbaş ve eşi Özleyiş Topbaş galoş giymedi. 
Bakırköy Belediyesi Omurilik Felçlileri Derneği Uluslararası Lions 118 - P Yönetim Çevresi Federasyonu ile Sosyal Hizmetler ve Çocuk Esirgeme Kurumu tarafından kurulan Bakırköy Özürlüler Bakım Rehabilitasyon ve Aile Danışma Merkezi, Akşit'in katılımıyla hizmete açıldı. Tören alanına ilk gelenlerden Patrik Bartholomeos, diğer davetliler gibi ayağına "galoş" giydi. Topbaş ve eşi ise "galoş" giymeden törene katıldı. 

Bakandan teşekkür 
Akşit, Topbaş'a, "Büyükşehir Belediyesi olarak tüm ilçelere bu ölçekte birer merkez yaptırma" sözünden dolayı teşekkür etti. Öncelikli hedeflerinin bu hizmetlerin valilik, il özel idaresi ve yerel yönetimlere devri olduğunu ve bu konuda yasa çalışmalarının bulunduğunu anlatan Akşit, "Topbaş, bunun sadece k ğıt üzerinde kalmayacağını gösterdi. Bu bir örnek olmalı" dedi. 
Topbaş da, "hayatın verdiği yoğun program içinde sıkıntısı olan bazı insanların hatırlanamayabildiğini" belirterek, gelişen dünyada özellikle engellileri de dikkate alacak kent yaşamının ortaya konulmasının önemine değindi. 




</TEXT>
</DOC>
