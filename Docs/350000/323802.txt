<DOC>
<DOCNO> 323802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur48.html </URL>
<DATE> 2005/03/14/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Guantanamo tutsağı Kurnaz'ın ailesi İstanbul'a geldi 
</HEADLINE>
<TEXT>

     ABD'nin Afganistan operasyonunda Taliban üyesi olduğu gerekçesiyle yakalanan ve Küba'daki Guantanamo Kampı'na götürülen Murat Kurnaz'ın annesi Rabia Kurnaz, oğlunun salıverildiği haberleri üzerine sevinçle Türkiye'ye geldiğini, ancak Türk yetkililerden oğluyla ilgili bir haber alamadığını öne sürdü. 
     İnsan Hakları ve Mazlumlar İçin Dayanışma Derneği'nde Mazlumder basın açıklaması yapan Murat Kurnaz'ın annesi Rabia Kurnaz, kendisinin diğer 2 oğluyla birlikte Almanya'da yaşadığını, Adapazarı Gölkent'te bulunan yakınlarına ise jandarma tarafından Murat Kurnaz'ın Türkiye'ye geldiğinin bildirildiğini söyledi. 
     Yakınlarının kendisini araması üzerine sevinçle diğer 2 oğluyla Türkiye'ye geldiğini anlatan Rabia Kurnaz, ''Oğlum Murat Kurnaz ile ilgili Türkiye'de yetkili makamlardan hiçbir bilgi alamadım. Almanya ve ABD'de bulunan 2 avukatımı da çağırdım. Ancak onlar da yetkililerden bilgi alamadı'' dedi. 
     Rabia Kurnaz, Türk yetkililerinden oğlunun akıbeti konusunda yardım istedi. 
     Kurnaz ailesinin Alman avukatı Baher Azmy de Guantanamo'da tutuklu bulunan Murat Kurnaz'ın suçsuz olduğunu ve çok acı çektiğini ileri sürdü. Azmy, Murat Kurnaz'ın bir an önce serbest bırakılmasını istediklerini bildirdi. 
     Ailenin ABD'li avukatı Bernhard Docke ise Guantanamo'da 2 kez görüştüğü Murat Kurnaz'ın uluslararası terör örgütü El Kaide ile hiçbir bağlantısının bulunmadığını savunarak, bunu ABD'li yetkililerin de ortaya koyduğunu iddia etti. 
     Mazlumder İstanbul Şube Başkanı Mustafa Ercan da Murat Kurnaz'ın salıverildiğine ilişkin Hükümet dışı kaynaklardan haberler alındığını hatırlatarak, ''Kurnaz'ın Türkiye'ye getirilip getirilmediği, Türk makamlarına teslim edilip edilmediği, teslim edilmiş ise ne zaman ailesine ulaştırılacağı'' konularında ailesinin ve kamuoyunun bilgilendirilmesini istedi. 
     
</TEXT>
</DOC>
