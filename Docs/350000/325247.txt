<DOC>
<DOCNO> 325247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/yazar/sazak.html </URL>
<DATE> 2005/03/20/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Irak politikası 
</HEADLINE>
<TEXT>


Türkiye'nin Irak politikası var mı Kara Kuvvetleri Komutanı Orgeneral Yaşar Büyükanıt'ın sözleri 1 Mart tezkeresinden bu yana tartışılan, Irak Savaşı'nın 'kazananı ve kaybedenleri' sorusunu bir kez daha gündeme getirdi. 
AP ajansı, Türkiye'yi savaşın 'kaybeden' tarafları hanesine yazmış. 
Washington'dan bakıldığında, Irak Savaşı'ndan itibaren 'hiçbir şeyin eskisi gibi olmayacağı' epeydir kabul edilen bir gerçekti. Ancak Bush yönetiminin 'işgal' politikasına karşı 'AB bloku'ndan yükselen tepkiler, Türkiye'nin 'stratejik ortağı' Amerikan politikalarına konulan çekinceye haklılık kazandırıyordu. Son dönemde bu denge bozuldu. Felluce katliamı, Irak'taki seçimler, Kürtlerin artan etkinliği, AKP hükümetinin rotasını 'Sünni Araplara' doğru çevirmesine yol açtı. ABD'nin Suriye ve İran'a yönelik 'güç ve tehdit' politikası da iktidar tarafından soğuk karşılandı. 
Cumhurbaşkanı Sezer'in Suriye ziyaretine ABD Büyükelçisi Eric Edelman'ın tepkisi, Irak Savaşı öncesinde Saddam'a 'son dakika' önerileri götürmeye çalışan Ankara'nın tutumunun ABD'de yol açtığı düş kırıklığına benzer bir atmosfer oluşturuyor. 
'Sömürge valisi'ne benzetilen Edelman'ın Dışişleri'ndeki kariyerine veda ettiği ve iki ay içinde Türkiye'den ayrılacağı açıklandı. Ancak Edelman'ın Pentagon'da Paul Wolfowitz'den boşalacak koltuğa oturması olası. Washington açısından AKP'ye bakış açısında, 3 Kasım 2002 seçimlerinin ardından Tayyip Erdoğan'ın Bush tarafından Beyaz Saray'da kabul edildiği günlere oranla köklü değişiklikler gözlendiği ortada. 1 Mart tezkeresinin reddinde fatura daha çok 'askere' kesilmişti. 
Büyükanıt'ın 'Türkiye'nin Irak politikası var mı ' sorusu, Washington'a kadar uzanan bir değerlendirme içeriyor. Ancak ABD cephesinde çok şeyin değiştiği de bir gerçek. Eski DEP'liler Leyla Zana ve Orhan Doğan'la sohbet ederken, Demokratik Toplum Hareketi DTH üyelerince yapılan şu değerlendirme dikkatimizi çekmişti "Bugün ABD'nin Ortadoğu'daki stratejik tek partneri Kürt halkıdır. Amerika bu partnerini başka hiçbir çıkara değişmeyecektir. Ortadoğu'da değişimin lokomotif gücü Kürtlerdir. Türkiye'deki Kürtler için bir çözüm paketi öneremezsek, Kuzey Irak'taki Kürtlerle aramızda yaşam standardı bakımından uçurumlar oluşursa, Türkiye'deki Kürtler duygusal olarak o tür çözüme yanaşacaklardır." 
Orhan Doğan, Güneydoğu'da AKP'nin demokratik çözümler yerine, ABD'ye operasyon empozesiyle, orduyu da Kürtlere müdahaleye yönlendirmeye çalıştığını savunmuştu. ABD bunu yapar mı bilinmez ama, bu süreç AB hedefinin de sonu olur 
Sadece Irak değil, Türkiye'nin dış politika öncelikleri masaya yatırılmalıdır. 



</TEXT>
</DOC>
