<DOC>
<DOCNO> 331971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonsiy14.html </URL>
<DATE> 2005/04/10/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Turizm Bakanı Koç Rusya'dan daha çok turist bekliyoruz 
</HEADLINE>
<TEXT>

     Kültür ve Turizm Bakanı Atilla Koç, ''Rusya'dan daha çok turist bekliyoruz'' dedi. 
     Bakan Koç, Kartepe Kış Sporları Merkezi'ndeki The Green Park Kartepe Resort Otel ile Rusya'nın Spartak Moskova Kulübü arasında yapılan işbirliği protokolünün imza törenine katılmak için Kocaeli'ne geldi. 
     İstanbul'dan helikopterle Kartepe'ye gelen Koç, Green Park Şirketler Grubu Başkanı Adil Üstündağ tarafından karşılandı. 
     Daha sonra Spartak Moskova Kulüp Başkanı Gelani Tovbulatov ile görüşen Koç, Türk-Rus turizminin, kültür ve sanat alanında da gelişmesini istediklerini ifade etti. Bakan Koç, şunları söyledi 
     ''Türk-Rus kültür ve sanat adamlarının karşılıklı birbirlerine gidip gelmeleri faydalı olur. Dün tur operatörleriyle bir toplantı yaptım. Sadece turizmin güzelliklerinin değil, kültür güzelliklerimizin gösterilmesini de istedim. Turizm sayesinde birbirimizi iyi tanıdık. 
     Biz Rusya'dan daha çok yatırım ve daha çok turist bekliyoruz. Bu kadar Rus turisti ülkemizde misafir etmekten memnunuz. Bu memnuniyetim, gelir kazandığımız için ama unutmayın, hala biz sizden alacaklıyız. Çünkü sizden gelenle bizden giden arasında bizim aleyhimize bir durum var. Biz Rusya'dan daha fazla ithal ediyoruz. Turizm gelirleri dahi bu açığı kapatamıyor.'' Tovbulatov da Green Park Şirketler Grubu ile işbirliği yapmaktan ve Türkiye'de bulunmaktan duyduğu memnuniyeti dile getirdi. 
     
     TURİZM MASTIR PLANI 
     Daha sonra The Green Park Kartepe Resort Oteli gezen ve bilgi alan Koç, gazetecilerin turizm yatırımlarına ilişkin sorusu üzerine de Antalya'da yatak kapasitesinin artırılacağını belirterek, ''Bu yıl 50 bin yeni yatak hizmete girecek'' dedi. Bakan Koç, şunları kaydetti 
     ''Biz bu yılı değil, gelecek yılları düşünüyoruz. Onun için turizmi Türkiye'nin her tarafına, özellikle Güneydoğu Anadolu, Doğu Anadolu, Ege'ye ve Karadeniz'e yaymak istiyoruz. Türkiye'nin turizm mastır planını çıkarmak için çalışmalar yapılıyor. Mastır planının altyapısını oluşturmak için valilerle bölge toplantıları yapıyoruz.'' Green Park Şirketler Grubu Başkanı Adil Üstündağ ve Spartak Moskova Kulübü Başkanı Gelani Tovbulatov tarafından Bakan Koç'un tanıklığında imzalanan yatırım protokolüne göre, Kartepe'ye 3 futbol sahası, olimpik buz sporları salonu, buz hokeyi salonu, sauna, basketbol, voleybol sahaları yapılması öngörülüyor. Protokole göre, Spartak Moskova Kulübü, tesislerde yüzde 20 hisse sahibi olacak. 
     
</TEXT>
</DOC>
