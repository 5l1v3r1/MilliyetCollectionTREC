<DOC>
<DOCNO> 308539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/dunya/axdun02.html </URL>
<DATE> 2005/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Babuşka' isyanı 
</HEADLINE>
<TEXT>


Rusya'da Sovyet döneminden kalan indirimli veya ücretsiz sosyal hizmetlerden yoksun bırakılan emekli ve yaşlılar sokağa döküldü 

CENK BAŞLAMIŞ Moskova 


Rus toplumunun temel direği sayılan "babuşka"ların büyükanne, nine indirimli ya da ücretsiz sosyal hizmetlerin ellerinden alınmasına karşı başlattığı protesto dalgası, Devlet Başkanı Vladimir Putin'e iktidarının en zor günlerini yaşatmaya başladı. 
Rusya'nın piyasa ekonomisine geçmesinden en çok zarar gören kesim olan emekli ve yaşlılar, 1 Ocak tarihinden itibaren sağlıktan toplu taşımaya hemen her alanda ücret ödemek zorunda kalınca sokağa döküldü. Moskova'dan hızla diğer kentlere yayılan gösteriler, giderek siyasi nitelik kazanmaya başladı. "Katil Putin" ve "Putin Hitler'den beter" yazılı pankartlara hedef olan Rusya liderinin halk arasındaki desteği ilk kez yüzde 43'e kadar düştü. Dün düzenlenen bazı gösterilerde, Ukrayna'da liberal devrimin sembolü olan turuncu renkteki bayraklar da görüldü. Öfkeli yaşlılar, toplu taşıma araçlarında bilet kontrolü yapan görevlileri döverken, diğer vatandaşlar kendilerine destek verdi. Bir grup parlamenter, önceki gün açlık grevine başladı. Hükümetin kararıyla emeklilerin değişik sosyal hizmetlerden ücretsiz yararlanması uygulamasına son verildi. Böylece, zaten ayda 100 doların altında geliri bulunan yaşlıların sağlık hizmetleri için de para ödemesi gerekecek. 




</TEXT>
</DOC>
