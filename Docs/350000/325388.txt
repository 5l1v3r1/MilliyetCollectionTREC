<DOC>
<DOCNO> 325388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/guncel/agun.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiyeli mülteciler 
</HEADLINE>
<TEXT>


Van'dan, Iğdır'dan gelip İstanbul'da sefaletle boğuşan onlarca aile, Bulgar göçmenler için yaptırılan, talan edilmiş evleri 'işgal etti'. Çöpten toplanmış eşyalarla, 'Ya sokağa atılırsak ' korkusuyla yaşıyorlar 

Şükran Özçakmak 

Kapkara olmuş yüzlerinde parıldayan petrol yeşili gözleri, kıvır kıvır saçlarıyla belki de dünyanın en güzel çocukları onlar. Suyu akmayan, elektriksiz, kapısı penceresi kırık evlerde yaşıyorlar. Oyuncakları, evdeki eşyalar gibi çöpten toplanmış. Kolsuz bebekler, tekerleksiz arabalar... 
Onlar Somali'nin, Etiyopya'nın değil İstanbul'un çocukları. Yüzlerindeki siyahlık, akmayan suyun sefaleti. Van'dan, Iğdır'dan gelmişler. Adları Mehmet, Murat, Sevda, Handan, Tuğba, İlknur, İmdat, Mesut, Poyraz, Nihat, Sedat... Her birinin 5'er, 10'ar kardeşleri var. Çok uzaklarda değiller, İstanbul'da fark edilmeyi bekliyorlar. 
Kira ödeyecek paraları yok. Bu yüzden Bulgaristan'dan gelen göçmenler için Kurtköy'de yaptırılan ancak beğenilmediği için 10 yıldır boş duran, talan edilmiş evleri işgal etmişler. Kapısı, penceresi kırık konutların hemen karşısında konaklar var. "Çocukları etrafı kirletiyor" diye çevre sakinleri tarafından da istenmediklerini anlatıyorlar. 
12 yaşın üzerindeki erkek çocuklar ayakkabı boyuyor. Küçükler okuyor. Ayakkabıları parçalanmış, önlüklerini, okul gereçlerini öğretmenlerinin yardımıyla almışlar. Ne şehir onların, ne de ev. Giysileri de başkalarının eskileri. 

'20 YTL sırası bekliyoruz' 

Iğdırlı Ömer Kal'ın iki çocuğu var sağda . Bizi eve davet ediyor. Uzun süredir işsiz. Dünya Bankası'nın 20 YTL vereceğini öğrenince kaymakamlığa koşmuşlar. Kal, durumu şöyle anlatıyor "Gittiğimizde 6 bin kişi müracaat etmişti. 20 YTL için sıramızı bekliyoruz. İnşaat, şoförlük ne iş bulsam yapacağım ama bulamıyorum. Çöpteki eşyaları toplayıp bu eve başımızı soktuk". 

'Sokağa atarlarsa nereye gideriz ' 

ERCİŞ'İN Karlıyayla köyünden gelen Orhan Altun, şöyle diyor "Biz 13 kardeşiz. Günde 10 milyon kazancım olsa köyden gelmezdik. Aç kaldık. Üç kardeşimle İstanbul'a geldik. İş kurarız dedik ama karnımız doymadı. Burada boş ev bulunca kardeşlerim ve çocuklarla kalmaya başladık." İstanbul'a birlikte geldiği kardeşlerinin 5'er, 6'şar çocukları olduğunu anlatan Altun, "Zor bir kış geçirdik. Ne suyumuz, ne elektriğimiz, ne de yakacağımız vardı. İş de yok. Kaymakam, kış diye idare etti. Attırmadı. Ama şimdi ne yapacağız, nereye gideriz " diye soruyor. 


</TEXT>
</DOC>
