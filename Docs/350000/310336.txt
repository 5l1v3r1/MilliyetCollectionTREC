<DOC>
<DOCNO> 310336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sontur15.html </URL>
<DATE> 2005/01/28/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Eve kapatıldığını iddia eden kız, evli çıktı 
</HEADLINE>
<TEXT>

     Esat TAŞTKEKİN DHA 

DİYARBAKIR'ın Ergani İlçesi'nde 3 gün önce sokakta donmak üzereyken bulunan ve Hayriye Bıçak adlı kadına küçük yaşta evlatlık verildiğini, adının da Ayşe' olduğunu öne süren 13 yaşındaki kızın, evli ve gerçek adının Leyla Aslan olduğu ortaya çıktı. 
     Ergani'nin Fatih Mahallesi'nde geçen salı günü kuyutu bir sokakta uyurken bulunan ve donmaktan son anda kurtarılarak polise teslim edilen kızın dramı gazete ve televizyonlara yansıyınca, foyası çabuk ortaya çıktı. Adının Ayşe' olduğunu iddia eden kızla ilgili kapsamlı araştırma yapan polis, onu tanıyanların ifadesine başvurdu. Alınan ifadelerde 13 yıl esaret hayatı yaşadığını belirten kızın, evli ve asıl adının Leyla Aslan olduğu belirlendi. 
     Ergani İlçe Emniyet Müdürlüğü yetkilileri, araştırma sonucunda Leyla Aslan'ın ailesine ulaşıldığını ve resmi nikahsız eşi 32 yaşındaki Mehmet Kaya ile annesi 35 yaşındaki Remziye Aslan'ın Emniyet Müdürlüğü'ne getirilip ifadelerinin alındığını, kızın daha önce anlattıklarının senaryodan ibaret olduğunu açıkladı. 
     Anne Remziye Aslan polise verdiği ifadede, kızının nüfus cüzdanının bulunmadığını, geçen yıl Mehmet Kaya ile evlendirdiğini anlattı. Polisin hırsızlık suçundan Adana'da tutuklu bulunan Mehmet Kaya ile telefonla görüştüğü belirtildi. Kaya, polislere, "Eşim sık sık evi terk eder. Son olarak bayram nedeniyle annesini ziyarete gideceğini söyleyerek evden ayrılmış'' dediği ifade edildi. 
     Diyarbakır Çocuk Esirgeme Kurumu Yurdu'nda koruma altına alınan Leyla Aslan, ilçeye götürülerek ailesiyle yüzleştirilecek. 
     

     
</TEXT>
</DOC>
