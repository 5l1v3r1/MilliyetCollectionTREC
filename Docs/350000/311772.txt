<DOC>
<DOCNO> 311772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sontur13.html </URL>
<DATE> 2005/02/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Taciz infazı 
</HEADLINE>
<TEXT>

     Kenan TÜRKSEVEN DHA 

      SİNOP'ta marangoz 30 yaşındaki Sezgin Şen'i, kaçırıp öldürdükten sonra beline taş bağlayarak sulama göletine atan 24 yaşındaki Serkan Durmuş, 21 yaşındaki kayınbiraderi Kadir Mutlu ve 20 yaşındaki arkadaşı Recep Apaydın jandarma tarafından yakalandı. Zanlılardan Serkan Durmuş, "O eşimi rahatsız ediyordu'' dedi. Üç zanlı çıkarıldıkları nöbetçi mahkeme tarafından tutuklandı. 
     Kaportacı Serkan Durmuş, Sezgin Şen'i iddiaya göre eşini taciz ettiği gerekçesiyle, kayınbiraderi Kadir Mutlu ve arkadaşı Recep Apaydın'ın yardımlarıyla kaçırıp ormanlık alana götürdü. Sezgin Şen'i sorgulayan saldırganlar, av tüfeğiyle başından vurarak öldürdü. Ardından, 57 EC 594 plakalı otomobilin bagajına koyarak Bektaşağa Köyü'ndeki sulama göletine götürdükleri Sezgin Şen'in cesedinin üzerine kaya bağlayarak suya attı. 
     Önceki gün göletin çevresinde kan izleri gören köylülerin ihbarını değerlendiren jandarma, suda arama yaptı. Saatler süren arama çalışmaları sonucunda Sezgin Şen'in cesedi, gölet dibinde bulundu. Soruşturma başlatan jandarma, cinayet zanlıları Serkan Durmuş, Kadir Mutlu ve Recep Apaydın'ı gözaltına aldı. 
     Zanlılardan Serkan Durmuş, "Sezgin, sürekli eşimi rahatsız ediyordu. Tacizde bulunuyordu. Bir kaç kez kendisini uyardım. Olay günüde onu konuşmak için götürdük. Konuşurken eşime hakaret edince Kadir onu vurdu. Yakalanmamak için cesedi ortadan kaldırdık'' dedi. 
     Sezgin Şen'i öldürdüğünü kabul eden Kadir Mutlu ise, "Amacımız onu korkutmaktı. Ablam için kötü sözler söyleyince, sinirlendim. Kafasına bir kez ateş ettim. Sonrada cesedi hep birlikte arabayla gölete götürüp attık'' diye konuştu. 
     Jandarmada ifadeleri tamamlanan üç zanlı, sevk edildikleri adliyede çıkarıldıkları nöbetçi mahkeme tarafından tutuklanarak cezaevine gönderildi. 
     
</TEXT>
</DOC>
