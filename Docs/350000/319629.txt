<DOC>
<DOCNO> 319629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy09.html </URL>
<DATE> 2005/03/01/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
AKP Gündemde seçim yok 
</HEADLINE>
<TEXT>

     ANKARA Milliyet 

AKP Grup Başkanvekili Sadullah Ergin, gündemlerinde erken seçim olmadığını söyledi. 
     TBMM'de gazetecilerin sorularını yanıtlayan Ergin, siyasette günübirlik gelişen olaylara göre tavır almanın istikrarı bozacağını belirterek, "Seçim gibi bir öncelik ve ihtiyaç sözkonusu değil. Seçim söylemlerinin Türkiye'nin hayrına olduğunu düşünmüyorum" dedi. AKP'de başlayan istifalarla ilgili soru üzerine Ergin, Meclis'in verimli çalıştığına dikkat çekerek, şunları söyledi 
     "Bu parlamentonun mensupları içinde zaman zaman bazı bireysel sıkıntılar başgöstermiş olabilir. Bunun aşılması için grup olarak elimizden gelen gayreti gösteriyoruz. Her milletvekilimiz bizim için ayrı bir değer ifade ediyor. Yola birlikte çıktığımız arkadaşlarımızla bu yolculuğu tamamlamak istiyoruz. Bu noktada üzerimize düşen tüm gayret ve çalışmayı bundan sonra da yapacağız." Referandumsuz anayasa değişikliği için gerekli 367 sayısının altına düşmelerinin yaratacağı sonuçlara ilişkin soru üzerine Ergin, Meclis'te yeterli sandalyeye sahip olmalarına rağmen bugüne dek kadar anayasa değişikliği yapılamadığına dikkat çekti. Ergin, bunun gerçekleşebilmesi için farklı toplum kesimleri arasında uzlaşma sağlanmasının gerekli olduğunu vurguladı. 
     
</TEXT>
</DOC>
