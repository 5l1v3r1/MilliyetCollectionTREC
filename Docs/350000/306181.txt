<DOC>
<DOCNO> 306181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonspo13.html </URL>
<DATE> 2005/01/13/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Cimbom'da şanssız gün. Arif antremanda sakatlandı... 
</HEADLINE>
<TEXT>

     Galatasaray, ikinci yarı hazırlıklarını, Antalya Belek'te bu sabah yaptığı antrenmanla sürdürdü. 
     IC Otel Sahası'nda, teknik direktör Gheorghe Hagi yönetiminde yapılan ve yaklaşık 2 saat süren antrenmanda futbolcular, pas çalışmasının ardından 8'er kişilik 3 ayrı takım halinde yarım alanda çift kale turnuva yaptılar. Turnuvayı Aykut, Song, Orhan, Volkan, Özgürcan, Necati ve Cihan'dan oluşan takım kazandı. 
     Antrenmana, sakatlığı geçen Hasan Şaş da katılırken, pas çalışması sırasında sakatlanan Arif çalışmayı yarıda bıraktı. 
     Bu arada Kepez İlköğretim Okulu'ndan gelen izci grubu, Galatasaraylı futbolcularla fotoğraf çektirdi. Fenerbahçeli olduklarını söyleyen bazı öğrencilerin, Hakan Şükür ve Necati ile fotoğraf çektirdikten sonra, bundan böyle Galatasaraylı olduklarını söylemeleri dikkati çekti. 
     Galatasaray, Belek kampını yarın sabah yapacağı antrenmanla tamamlayarak, öğleden sonra Almanya'ya gidecek. 
     
</TEXT>
</DOC>
