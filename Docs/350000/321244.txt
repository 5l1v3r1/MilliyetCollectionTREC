<DOC>
<DOCNO> 321244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/soneko08.html </URL>
<DATE> 2005/03/06/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
ABD'den Türk ekonomisine övgü 
</HEADLINE>
<TEXT>

     ABD Hazine Bakanlığı sözcüsü Tony Fratto, Temsilciler Meclisi Tahsisler Komitesi'nin Türkiye'ye ayrılan 1 milyar doların başka bir amaçla kullanılması kararının, Türk ekonomisinin son birkaç yılda kaydettiği önemli gelişmenin göstergesi olduğunu bildirdi. 
     Fratto, yayınladığı yazılı açıklamada, ''Türkiye ile ABD arasında 1 milyar dolarlık hibe konusunda varılan anlaşma, Türkiye'de ekonomik istikrarın korunmasına ve finansal piyasalara güven verilmesine yardım etti'' dedi. 
     Tony Fratto, ''Türk yetkililer, gereken mali ve para reformlarını uygulamada başarılı oldu. Bu reformlar, Avrupa Birliği'nin Türkiye ileüyelik müzakerelerine başlama kararıyla da birleşince, kuvvetli büyümeye önderlik etti ve finansal istikrarı artırdı'' ifadesini kullandı. 
     
     Son 3 yılda büyüme yüzde 5 
     Açıklamada, Türkiye'de son üç yılda büyümenin ortalama yüzde 5 olarak gerçekleştiği, 2004 yıl sonu itibariyle yüzde 9.3 olan enflasyonun, son 30 yıldaki en düşük düzeyine ulaştığına dikkat çekildi. 
     Temsilciler Meclisi Tahsisler Komitesi Başkanı Jim Kolbe'nin belirttiği gibi komitenin kararının, Türk ekonomisi ve finansal durumunun önemli ölçüdeki gelişmesini yansıttığı vurgulandı. 
     Bloomberg ajansı ise ABD Hazine Bakanlığı Müsteşarı John Taylor'ın, New York'ta verdiği bir röportajda, ''Türkiye için ne kadar memnun olduğumuzu anlatamam. Daha iyi bir para politikası ve daha iyi mali politika için adım attılar ve bu plan işliyor'' dediğini kaydetti. 
     ABD Temsilciler Meclisi Tahsisler Komitesi, Türkiye'nin görünür gelecekte, Irak Savaşı'ndan doğan ekonomik kayıpları karşılamak üzere 1 milyar dolarlık Amerikan hibesini almayacağının anlaşıldığını belirterek, bu paranın, ABD Başkanı George Bush'un Irak ve Afganistan için önerdiği 81 milyar dolarlık ek bütçeye eklenmesi önerisinde bulunmuştu. Hazine Müsteşarlığı da Türkiye'nin bu parayı, ihtiyacı olmadığı için almayacağı yönünde bir açıklama yapmıştı. 
     
</TEXT>
</DOC>
