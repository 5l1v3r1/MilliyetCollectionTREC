<DOC>
<DOCNO> 331191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonspo23.html </URL>
<DATE> 2005/04/07/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Gökşen Hagi, Kayserililerin olayı kapatması için takla mı atsın 
</HEADLINE>
<TEXT>

     Galatasaray Futbol Şubesi Sorumlusu Fatih Gökşen, Süper Lig'de önemli bir virajda olduklarını belirterek, ''Savunmamız ve orta sahamız gününde olursa Trabzonspor maçını kesin kazanırız'' dedi. 
     Gökşen, A.A muhabirine yaptığı açıklamada, geçen hafta Kayserispor karşısında aldıkları beraberliğin Trabzonspor'u motive ettiğini savunarak, ''Kazanmaktan başka alternatifimiz yok. Ali Sami Yen'de galibiyet serimizi devam ettirmek zorundayız. Hafta sonunda iki güçlü takımın denk mücadelesi olacak. Türkiye'nin en iyi forvetlerine sahip iki takım karşılaşacak. Defansımız ve orta sahamız o gün gününde olursa kesin galip geliriz. Zor maç, zaten son haftalara doğru bütün maçlarımız derbi seviyesinde geçiyor'' diye konuştu. 
     
     KAYSERİLİLERDEN RİCA 
     Teknik Direktör Gheorghe Hagi'nin Kayseri'de cep telefonunu kaybetmesinden ardından yaptığı hareketlerin tepki görmesini anladığını belirten Gökşen, ''Ancak, kendisi bu olaydan dolayı özür diledi. Kayserililerin olayı kapatması için Hagi ne yapsın, takla mı atsın '' ifadesini kullandı. 
     Futbol Şubesi Sorumlusu Gökşen, Hagi'nin sinirli bir insan olduğunu kaydederek, sözlerini şöyle sürdürdü 
     ''Olaylara tepki gösteren ve sonrasını düşünmeyen bir yapıya sahip. Otobüsteki görüntülerden bu anlayış içinde olduğu görülüyor. Ancak kötü niyeti yok diye düşünüyorum. Telefonunu bulamayınca, Benim taraftarım bunu bana nasıl yapabilir diye düşündü herhalde.'' Kayserili vatandaşlardan defalarca özür dilediklerini kaydeden Fatih Gökşen, şöyle konuştu 
     ''Ancak herkes mahkeme, tazminat peşinde. Bunlar üzücü oluyor. Bu olayı artık kapatmak lazım. O da özür dilemiştir. Ne yapsın, havada takla mı atsın Bu olayın şokunu ben de yaşadım, Hagi de çok mahcup ve üzgün. Kayserili taraftarlardan rica ediyorum, bu konuyu deşmeyelim. Artık bu olayı kapatırlarsa mutlu olacağım.'' 
     
     ''TARAFTARLARIMIZ DESTEKLESİN'' 
     Gökşen, taraftarlara da mesaj vererek, Trabzonspor maçı için tam destek istedi. 
     Medyada biletlerin tükendiği gibi haberler okuduğunu dile getiren Fatih Gökşen, ''Böyle bir şey yok. Biletlerin satışı devam ediyor. Taraftarlarımız stadı doldurup, bize yakışan şekilde takımı motive etsin. Hepsini desteğe bekliyoruz'' diye konuştu. 
     
     TRABZONSPOR MAÇI HAZIRLIKLARI 
     Bu arada Galatasaray, hafta sonu Trabzonspor'la yapacağı önemli karşılaşmanı hazırlıklarını sürdürdü. 
     Sarı-kırmızılı kulübün doktoru Murat Çevik, dünkü antrenmanda ayak bileğinden sakatlanan Frank Ribery'nin tedavisinin yoğun bir şekilde sürdüğünü kaydederek, ''Oynama şansı da düşük. Biz maç saatine kadar elimizden ne geliyorsa yapacağız'' dedi. 
     
</TEXT>
</DOC>
