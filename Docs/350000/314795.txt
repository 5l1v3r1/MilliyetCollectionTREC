<DOC>
<DOCNO> 314795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/siyaset/axsiy02.html </URL>
<DATE> 2005/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'e astronot konuk 
</HEADLINE>
<TEXT>


Fransa'nın AB İşleri'nden sorumlu bakanı ve ülkesinin uzaya gönderdiği ilk kadın astronot Haignere, "Türkiye'nin AB üyeliğini destekliyoruz" mesajını vermek için Türkiye'ye geliyor 

UTKU ÇAKIRÖZER Ankara 


Ülkesinin uzaya gönderdiği ilk kadın astronot olan Claudie Haignere, Fransa'nın AB İşleri'nden sorumlu bakanı olarak bugün Türkiye'ye geliyor. Bugün İstanbul'a gelecek Haignere, yarın Ankara'da Dışişleri Bakanı Abdullah Gül, Devlet Bakanı Ali Babacan, TBMM AB Uyum Komisyonu Başkanı Yaşar Yakış ve AB Genel Sekreteri Murat Sungar ile görüşecek. Fransa'da iktidarda yer alan Halk Hareketi İçin Birlik Partisi'nin UMP Türkiye'nin AB üyeliğine karşı tavrı ve AB ile müzakerelerin bitiminden sonra Türkiye'nin üyeliğini Fransız halkının oyuna sunma kararı nedeniyle gerginleşen Ankara-Paris ilişkilerini geliştirmek için gelen eski astronot bakan, destek mesajı getirecek. Haignere'nin, "Kendi içimizdeki tüm siyasi tartışmalara rağmen, Türkiye'nin AB üyelik sürecini destekliyoruz" mesajı vermesi bekleniyor. Gül, Fransa'nın BM Güvenlik Konseyi'ndeki etkisini Kıbrıs Türkleri lehine kullanmasını talep edecek. 
Kas ve iskelet hastalıkları alanında uzman olan ve sinir bilimlerinde doktora yaparak Fransa'nın tanınmış bilim adamları arasına giren Haignere, 2001'de Uluslararası Uzay İstasyonu'nda 10 gün geçirdi. 2002'de bilim, teknoloji ve uzay çalışmalarından sorumlu bakanlığa atandı. Geçen yıl da AB ile ilişkilerden sorumlu biriminin başına getirildi. 
Öte yandan Haignere, Fransa hükümetinin KKTC'yi ziyaret eden ve KKTC yetkililerini kabul eden yetkilisi unvanına da sahip. Kıbrıs'a yaptığı ziyaret sırasında kuzeye de geçerek KKTC Başbakanı Mehmet Ali Talat'la bir araya gelen Haignere, Temmuz 2004'te de Talat'ı makamında kabul etmişti. 


</TEXT>
</DOC>
