<DOC>
<DOCNO> 339065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/siyaset/asiy.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şahin'i ikna edemedi 
</HEADLINE>
<TEXT>


İsrail Başbakanı Şaron, barış için yeni adımlar atmasını isteyen Erdoğan'a "Ben istemez miyim çiftliğimde at binmeyi, inekleri sağmayı ama Filistinliler terörü bırakmadıkça barış olmaz" dedi 

UTKU ÇAKIRÖZER Kudüs 


Başbakan Recep Tayyip Erdoğan, İsrail 'in "Şahin " başbakanı Ariel Şaron 'u Ortadoğu 'da barış konusunda yeni adımlar atmaya ikna edemedi. Erdoğan 'ın Filistinliler'e karşı daha diyaloğa açık bir tutum izleyerek, barışa katkıda bulunmasını istediği İsrail lideri, "Ben istemez miyim sanıyorsunuz çiftliğimde at binmeyi, inekleri sağmayı ama Filistinliler terörü bırakmadıkça barış olmaz " dedi. 
Erdoğan ile Şaron 'un önceki gün yaptıkları görüşmenin ağırlıklı bölümünü Ortadoğu barış süreci oluşturdu. Erdoğan'ın, "Buraya barışa nasıl katkı yapabileceğimizi sormaya geldim" sözlerine Şaron, Türkiye'nin yapabileceği katkılardan memnuniyet duyacaklarını ancak Filistin yönetiminin terör eylemlerini durdurmaması halinde hiçbir şey yapılamayacağı yanıtını verdi. Erdoğan'ın, "Bu konuda çok katısınız" değerlendirmesine karşı çıkan Şaron, "Bu katılık değil. Ben barışı istiyorum ve İsrail'de barışı yapabilecek tek kişi olduğuma inanıyorum. Ben de barışın gelmesiyle huzur içinde yaşamak istiyorum" diye konuştu. 

'Bizim gibi yapın' 
Şaron'a Suriye ile ilişkileri normalleştirmeleri telkininde de bulunan Erdoğan, Türkiye - Suriye ilişkilerini örnek göstererek, "Yıllarca PKK 'yı desteklediler. Biz 40 bin kayıp verdik. Ama yeni sayfa açtık" dedi. Türkiye'nin Suriye ile bugünkü durumunun, İsrail'in hem Filistin, hem diğer Arap komşularıyla ilişkilerine örnek olabileceğini vurgulayan Erdoğan, Filistin'in yeni lideri Mahmud Abbas'ın terörle mücadele konusunda kararlılığını da vurguladı. Şaron da, "Ben kendisini çok iyi tanıyorum. Niyetinin barış olduğuna eminim, ancak söze değil eyleme bakmak zorundayım. Abbas'ın terörü durdurmaya yetecek gücü yok" diye yanıt verdi. 

Üçlü zirve formülü 
İsrail ve Filistinli işadamlarının Ankara'da buluştuğunu anımsatan Erdoğan, İsrail tarafı da isterse Türkiye'nin barış sürecinde iki ülke üst düzey yetkililerini Türkiye'de ağırlayabileceğini ve gerekirse "üçlü toplantılar" yapılabileceğini gündeme getirdi. 
İsrail tarafı da, önceliklerinin terörün bitmesi ve bunun ardından yol haritası sürecine geri dönülmesi olduğunu, bu süreçte Türkiye 'nin her türlü katkısına sıcak bakabileceklerini vurguladı. 

'İsrail'de bir şey olmaz' 
Erdoğan ile dün sabah görüşen İsrail Dışişleri Bakanı Silvan Şalom da, Türkiye 'nin Arap ülkeleri ile İsrail ilişkilerinin düzeltilmesi konusunda yardımlarını beklediklerini vurguladı. Görüşmenin terörle mücadeleyle ilgili bölümünde de Erdoğan, Avrupa'nın PKK'ya yönelik yumuşak tavrından şik yetçi oldu. Kısa süre önce yaptığı Norveç ziyareti sırasında bu ülkedeki PKK yandaşlarının kendisini "yumurta yağmuru"na tuttuğunu anlatan Erdoğan'a, Şalom, "Hiç merak etmeyin. Aldığımız güvenlik önlemleri sayesinde İsrail'de böyle bir şey başınıza gelemez" dedi. 

Şaron'dan BM'de şartlı destek 

İsrail Başbakanı Ariel Şaron, Erdoğan'a, Türkiye'nin BM Güvenlik Konseyi üyeliğini desteklediklerini de belirterek, "Sizden de BM'deki oylamalarda sürekli olarak Arapları desteklememenizi bekliyoruz" dedi. 
Şaron, görüşmede, yılan hik yesine dönen Türkiye'den Manavgat suyunun satın alınması projesine de değinerek, "Merak etmeyin. Bu suyu alacağız. Taşımayla ilgili sıkıntımız var ama bunları aşacağız" dedi. Türk heyeti de, İsrail'in GAP bölgesinde kazandığı ancak tasarruf önlemleri nedeniyle bütçe dışı bırakılan 6 sulama projesi konusunda Şaron'a güvence verdi. Türk heyeti, yatırım bütçesi artırıldığında bu projelerin yine İsrail'e verileceği garantisini verdi. 

'Ankara'nın arabuluculuğunu istemiyoruz' 

İsrail Dışişleri Bakanı Silvan Şalom, Türkiye'nin İsrail - Filistin arasında arabuluculuğuna karşı olduğunu açıkladı. Kudüs'te Başbakan Erdoğan ile görüşmesinden kısa bir süre önce devlet radyosuna açıklamalarda bulunan Şalom, "Türkiye, Rusya ve diğer ülkelere, 'Kudüs'ten Filistin yönetiminin bulunduğu Ramallah 'a gitmek sadece 30 dakika ve dolayısıyla başka bir memlekete gitmeden burada görüşmenin mümkün olduğunu' söylüyoruz" ifadesini kullandı. "Buna karşılık Türkiye, ekonomik ve insani alanlarda Filistinlilere yardım edebilir" diyen Şalom, Türkiye ile İsrail arasında ilişkiler konusunda da, "Türkiye ile ilişkiler ılımlı Arap ülkeleri için model oluşturabilir. Bir stratejik işbirliği geliştirdik" diye konuştu. 

Türkiye Musevileri oy hakkı istedi 

Erdoğan, İsrail'de yaşayan Türkiye asıllı Yahudilerin kurduğu Türkiyeliler Derneği yöneticilerini de kabul etti. Sayıları yaklaşık 120 bini bulan bu kesimin Türkiye'deki seçimlerde oy kullanma talebine sıcak yaklaşan Erdoğan, dernekten Ankara'nın tezlerini tanıtmasını istedi. Erdoğan, Türkiye'den turist gelmemesinden yakınan dernek yöneticilerine, "İsrail tarafı giriş-çıkış iyi davranmıyor. Vize ve güvenlik alanındaki bu zorluklar ortadan kalkarsa turist sayısı artar" dedi. 


</TEXT>
</DOC>
