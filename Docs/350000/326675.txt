<DOC>
<DOCNO> 326675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonsiy11.html </URL>
<DATE> 2005/03/24/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İnsan Hakları Danışma Kurulu üyeliklerinden istifa 
</HEADLINE>
<TEXT>

     Bazı sivil toplum örgütleri, "hükümetin insan hakları konusundaki samimiyetsiz tavrını" kınadıklarını ifade ederek Başbakanlık İnsan Hakları Kurulu üyeliklerinden istifa ettiklerini açıkladılar. 
     Pir Sultan Abdal Kültür Derneği Genel Başkanı Kazım Genç, Türkiye İnsan Hakları Vakfı Genel Başkanı Yavuz Önen, Türkiye İnsan Hakları Kurumu Vakfı Genel Başkanı Nevzat Helvacı ve Türk Tabipleri Birliği İkinci Başkanı Metin Bakkalcı, İnsan Hakları Vakfı'nda ortak basın toplantısı düzenledi. 
     Önen, toplantıda yaptığı açıklamada, danışma kurulunun "İnsan haklarını kapsayan ulusal ve uluslararası konularda, danışma organı olarak görev yapmak üzere" kurulan bir kurul olduğunu anımsattı. 
     Hükümetin, Avrupa Birliği'nin siyasi ve ekonomik kriterlerine uyum sağlamak üzere çıkarttığı 4 uyum paketi çerçevesinde çok sayıda yasa değişikliği yaptığını ancak kurula hiç danışmadığını ifade eden Önen, "Hükümetin kurula ilgisi, başbakanın, dış, iç ve adalet bakanlarının kurul toplantıları açılışında yaptıkları konuşmalardan ibaret kalmıştır. Başbakanlık İnsan Hakları Kurulu Başkanı'na karşı bir karalama kampanyası yürütülmüştür. Bu kampanyanın Başbakanlık İnsan Hakları Başkanlığı aracılığıyla yürütülmesi dikkat çekicidir" Önen, bu olumsuzlukları aşmak üzere kurulun 30 üyesinin, Dışişleri Bakanı ve Başbakan Yardımcısı Abdullah Gül ile görüşmek istediğini ancak bir yanıt alamadığını söyledi. Önen, danışma kurulu başkanlık divanının düzenlemek istediği olağan toplantısının da engellendiğini ve 14 kurul üyesinin görevlerinin, yasal süreleri bitmediği halde sona erdirildiğini kaydetti. 
     
</TEXT>
</DOC>
