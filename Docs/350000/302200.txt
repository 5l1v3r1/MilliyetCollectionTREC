<DOC>
<DOCNO> 302200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/soneko49.html </URL>
<DATE> 2004/12/30/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Türkiye, 11 aylık dönemde 56.2 milyar dolarlık ihracat yaptı... 
</HEADLINE>
<TEXT>

     Türkiye bu yılın Ocak-Kasım döneminde, 56 milyar 227 milyon dolar ihracat, 86 milyar 824 milyon dolar ithalat yaptı. 
     Devlet İstatistik Enstitüsü DİE , Kasım ayı itibariyle geçici dış ticaret verilerini açıkladı. Buna göre, geçen yılın aynı döneminde oranla, Ocak-Kasım itibariyle ihracat yüzde 31.8, ithalat yüzde 42.1 arttı. Bu dönemde dış ticaret açığı yüzde 65.9 artarak 18 milyar 448 milyon dolardan 30 milyar 598 milyon dolara çıkarken, ihracatın ithalatı karşılama oranı, yüzde 69.8'den yüzde 64.8'e geriledi. 
     Türkiye, geçen yılın Ocak-Kasım döneminde, 42 milyar 658 milyon dolar ihracat, 61 milyar 105 milyon dolarlık ithalat yapmıştı. 
     Geçici verilere göre, bu yılın Kasım ayında, geçen yılın aynı ayına göre ihracat yüzde 37.3 artarak 5 milyar 452 milyon dolara, ithalat yüzde 60.4 artarak 8 milyar 414 milyon dolara yükseldi. 
     Geçen yıl Kasım'da 1 milyar 275 milyon dolar olan dış ticaret açığı bu yıl yüzde 132.3 artarak 2 milyar 962 milyon dolara çıkarken, ihracatın ithalatı karşılama oranı yüzde 75.7'den yüzde 64.8'e geriledi. 
     Kasım'daki yüzde 60.4'lük ithalat ve dış ticaret açığındaki yüzde 132.3'lük artış, bu yıl gerçekleşen en yüksek aylık artışlar oldu. 
     Geçen yıl Kasım ayında, 3 milyar 970 milyon dolarlık ihracat, 5 milyar 245 milyon dolarlık ithalat yapılmıştı. 
     
     TÜKETİM MALLARI İTHALATI YÜZDE 91.5 ARTTI 
     DİE verilerine göre, Ocak-Kasım döneminde 86.8 milyar dolarlık ithalatın 15 milyar 278.1 milyon dolarını sermaye malı, 58 milyar 625.9 milyon dolarını ara malı, 12 milyar 445.6 milyon dolarını tüketim malı ithalatı oluşturdu. Geçen yılın aynı dönemine göre, sermaye malı ithalatı yüzde 61.8, ara malı ithalatı yüzde 31, tüketim malı ithalatı ise yüzde 91.5 arttı. 
     Tüketim malları ithalatındaki artış nedeniyle, söz konusu malların toplam ithalat içindeki payı, Ocak-Kasım itibariyle yüzde 10.6'dan yüzde 14.l3'e yükseldi. 
     Kasım'da tüketim malları ithalatı ise yüzde 62 artarak 695.8 milyon dolardan 1 milyar 127.2 milyon dolara çıktı. 
     
</TEXT>
</DOC>
