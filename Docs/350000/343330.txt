<DOC>
<DOCNO> 343330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonsiy15.html </URL>
<DATE> 2005/05/17/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Bu kez Elkatmış, Roth'u terletti 
</HEADLINE>
<TEXT>

     Almanya-Türkiye Parlamentolararası Dostluk Grubu Başkanı ve Yeşiller Partisi milletvekili Claudia Roth, TBMM İnsan Haklarını İnceleme Komisyonu Başkanı Mehmet Elkatmış’ı ziyaret etti. Elkatmış, 8 Mart Kadınlar Günü’nde İstanbul’da kadınların dövülmesi olayını soran Roth’a Paris’te ve Hamburg’da kadınlar ve liseli öğrencilerin dövülmesiyle ilgili fotoğrafları gösterdi. 
     Almanya-Türkiye Parlamentolararası Dostluk Grubu Başkanı ve Yeşiller Partisi milletvekili Claudia Roth’un, TBMM İnsan Haklarını İnceleme Komisyonu Başkanı Mehmet Elkatmış’ı ziyaretinde ilginç diyalog yaşandı. Roth, görüşmenin başlangıcında Elkatmış’a, hediye olarak iki küçük Berlin ayısı verdi. 
     Roth, burada yaptığı konuşmada 3 Ekim’de AB ile görüşmelerin başlamasından önce Türkiye’de reformların sekteye uğradığı ve temposunun yavaşladığına ilişkin kaygıları olduğunu söyledi. Roth, Kopenhag Kriterleri’nin Diyarbakır, Ankara, İstanbul ve İzmir’e ne kadar yansıdığını sorarken, işkence ve kötü muammele iddiaları, Mardin- Kızıltepe’de bir baba oğulun öldürülmesi ve kadın hakları konusunda bilgi istedi. 
     Roth, "Dini gruplarla ilgili, dini azınlıklarla ilgili hem Hristiyan, hem gayrimüslim ve Müslüman azınlıklar konusunda örneğin Aleviler ve vakıf haklarıyla ilgili de kısaca bilgiler istiyorum" dedi. 
     Roth, Kürt sorunu, Mersin’deki Türk Bayrağının yakılması olayı ile ilgili bilgi istediklerini de belirtirken, "Abdullah Öcalan ile ilgili olarak AİHM’nin vermiş olduğu karara ilişkin olarak da sizden tepkiler konusunda bilgi almak istiyorum" diye konuştu. Roth, Almanya’da Federal Meclis’te Ermeni soykırımı iddialarının ele alındığını da anımsatarak, bunda Almanya’nın da sorumluluk taşıdığını düşündüğünü ve bu konuda da bilgi istediğini söyledi. Roth, kendi partisinin Türkiye’nin AB’ye üyeliğini desteklediğini de vurguladı. 
     
     ELKATMIŞ’IN YANITLARI SERT OLDU 
     Elkatmış, AB’nin istediği Kopenhag Kriterleri’ni Türkiye’nin yerine getirdiğini, reformları yaptığını belirterek, "Reformların yavaşlatıldığı endişesine katılmıyorum. Reformların yavaşlatılması diye bir şey yok. 
     Şimdi reformları uygulama safhasındayız ve eksiklikleri yerine getiriyoruz" dedi. Elkatmış, cezaevlerinin durumunu anlatırken de, "Cezaevleri artık işyurtları gibi çalışıyor. 
     İşkence, kötü muammele ve isyanlardan eser yok" dedi. 
     Elkatmış, Mardin Kızıltepe’de öldürülen baba-oğul Ahmet ve Uğur Kaymaz olayını da münferit bir olay olarak değerlendirirken, davayı izlediklerini bildirdi. 
     
     ROTH’A, HAMBURG VE PARİS OLAYLARINI ANIMSATTI 
     Elkatmış, 8 Mart Dünya Kadınlar Günü öncesi polislerin kadınlara dayak atmasını da soran Roth’a, "Orada polisin yaptığı yanlıştır. Ancak bütün suçu polise atmak da doğru değil. Orada olay çıkarılmasını, radikal, illegal örgütlerin kışkırtmaları ve polise saldırmalarıyla meydana gelmiştir. 
     Bu gözardı ediliyor. Sadece bu olaylarla ilgili olarak Türkiye’nin suçlanmasını ve reformlar uygulanmıyor denilmesini kabul etmek mümkün değil. Bu olaylar başka ülkelerde de oluyor" dedi. Elkatmış, bunun ardından da, 18 Nisan 2005’te Almanya’da kadınların ve 13 Nisan 2005’te Fransa’da liseli öğrencilerin polisler tarafından dövülürken çekilen fotoğraflarını gösterdi. 
     Roth, fotoğraflara bakarak, "Bunu hiçbir şekilde kabul etmiyoruz" derken, Elkatmış, "Biz de İstanbul’daki olayları hoşgörmüyoruz. Ancak Türkiye’nin AB’den dışlanması için bir neden sayıldı. Ağır ithamlarda bulunuldu. Bunu da kabul etmiyoruz" dedi. 
     Elkatmış, dini azınlıklar konusunda da Türkiye’de bir sorun olmadığını, vakıflarla ilgili bir iki sorun yaşandığını ancak bu konuyla ilgili hazırlanan yasa değişikliğinin Bakanlar Kurulu’nda imzaya açıldığını bildirdi. 
     "KÜRT-TÜRK MESELESİ TUTMADI" Elkatmış, Mersin’de de Türk bayrağına bir saygısızlık yapıldığını ve halkın da buna dengeli bir şekilde tepki gösterdiğini vurgulayarak, "Bir takım kurumlar Kürt-Türk meselesi haline getirmek istediler tutmadı" şeklinde konuştu. 
     
     ELKATMIŞ "ERMENİLER 150 BİN AZERİYİ KATLETTİ" 
     Elkatmış, Ermeni soykırım iddialarıyla ilgili de bilgi isteyen Roth’a, Türkiye’nin ağır bir şekildre soykırım yapmakla suçlandığını ancak bunu kabul etmediklerini söyledi. Elkatmış, 1876-1877 Osmanlı-Rus savaşında Ermenilerin Türkleri arkadan vurduklarını ve aralarındaki sorunun bazı ülkelerin kışkırtmalarıyla bunun 1915’e kadar sürdüğünü anlattı. Elkatmış, "Biz 90 yıl önceki olaylarla suçlanıyoruz ancak Ermeniler 1992 yılında 150 bin Azeriyi katlettiler ve 1,5 milyon Azeri de göçebe olarak yaşamaktadır" dedi. 
     Elkatmış, "Dostlarımızın bu olaya bakışı iyi niyetle bağdaşmıyor, bizleri de üzüyor" diye konuştu. Elkatmış, Osmanlı’nın 35 ülke ve 3 kıtaya yayıldığını da anımsatarak, "Osmanlı soykırım yapmış olsaydı, Balkanlarda ve diğer yerlerde bu 35 devletten hiçbirinin olmaması gerekirdi" dedi. 
     Elkatmış, Türkiye’nin AİHM’nin verdiği karar doğrultusunda Abdullah Öcalan ile ilgili bir değerlendirme yapacağın da belirterek, Öcalan’ın bir katil olduğu, 40 bin kişinin kanına girdiği ve bir terörist olduğunun da unutulmaması gerektiğini söyledi. 
     
     TÜRK İŞÇİLERİ İNSAN HAKLARI İHLALİNE UĞRUYOR 
     Mehmet Elkatmış, Roth’a, Türklerin de Almanya’da bir takım sorunları olduğunu belirterek, Roth’a, Almanya’da Türklerin insan haklarının nasıl ihlal edildiği ve AİHM’nin kararlarının nasıl uygulanmadığı konusunda bir dosya vereceğini ve bu sorunların çözümü için destek isteyeceğini de bildirdi. 
     
     ROTH "ÖCALAN YENİDEN YARGILANMALI" 
     Bu konuşmanın ardından tekrar söz alan Roth, kendisinin eleştirilerini dostça yaptığını belirterek, "Ben hiç bir şekilde parmağımı kaldırarak şunları şunları yapın davranışı içinde değilim" dedi. Roth, Abdullah Öcalan ile ilgili davanın da yeniden açılması gerektiği görüşünü savunarak, bunun Türkiye’deki mahkemelerin adil yargılama yaptığını göstereceğini kaydetti. 
     
</TEXT>
</DOC>
