<DOC>
<DOCNO> 305856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonspo36.html </URL>
<DATE> 2005/01/12/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Celal Doğan Mısır'dan futbolcu alabiliriz... 
</HEADLINE>
<TEXT>

     Gaziantepspor Kulübü Başkanı Celal Doğan, genç futbolcuları geleceğe yatırım olarak gördüklerini söyledi. 
     Celal Doğan, Kahire'de A.A muhabirine transferle ilgili açıklamalarda bulundu. 
     Doğan, devre arasında genç ve yetenekli oyunculardan İnegölsporlu Gökhan ve Beşiktaş altyapısından Ozan'ı renklerine bağladıklarını hatırlattı. 
     Genç Milli Takım'da oynayan 14-16 yaş grubundan 3-4 futbolcuyu aldıklarını belirten Doğan, ''Amacımız geleceğe yatırım yapmak ve kendi yarattığımız değerleri ayakta tutmak. Onun için hep bütçemizi denk tutan bir yapıya sahibiz. Açılıp hiçbir zaman borca girmiyoruz'' dedi. 
     Genç futbolcuları geleceğe yatırım olarak gördüklerini ifade eden Doğan, ''Yurtdışında temaslarımız var. Brezilya ve Avrupa'dan bazı futbolcuları izliyoruz. Kahire'de özellikle 2-3 maç izledik. Mısırlı futbolcuları da takip etmeye çalışıyoruz ve bu ülkeden de futbolcu alabiliriz. Şu anda Ehli takımından 1-2 futbolcu var'' diye konuştu. 
     Doğan, Türkiye'de Mısırlı futbolcuların oynadığını ve bunlardan özellikle El Saka ve Ahmed Hassan'ın başarılı olduklarını vurgulayarak, ''Mısırlılar'ın, Türkiye'ye çabuk uyum sağlaması açısından avantajları var. Biz de Türkiye'de oynatabileceğimiz futbolcu varsa almayı düşünürüz'' dedi. 
     
</TEXT>
</DOC>
