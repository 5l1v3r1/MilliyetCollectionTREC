<DOC>
<DOCNO> 328267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur38.html </URL>
<DATE> 2005/03/29/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Yarın 6-7 kişilik bir Türk grubu Nias Adası'na gidecek 
</HEADLINE>
<TEXT>

     Güney Asya'daki deprem ve tsunami felaketinden sonra gittikleri bölgede yardım çalışmalarını sürdüren İstanbul Büyükşehir Belediyesi ekibinin sorumlusu Kamil Kolabaş, yarın Açe'de bulunan Türk ekiplerinden 6-7 kişilik bir grupla Nias adasına gideceklerini bildirdi. 
     AA muhabirinin telefonla görüştüğü Açe'de bulunan 25 kişilik yardım ekibinin sorumlusu Kolabaş, dün akşam meydana gelen 8.7 büyüklüğündeki depremin halk arasında büyük paniğe yol açtığını anlatarak, bölgede yaşayanların bulabildiği bütün araçlarla yüksek yerlere doğru yola çıktığını, durumun ancak sabah saatlerinde normale dönebildiğini söyledi. 
     Kolabaş, belediye yardım ekipleri ile bölgede bulunan Türk sivil toplum kuruluşlarından ekiplerin halka su, yiyecek, giyecek yardımında bulunduğunu belirterek, bunun Açe halkı tarafından memnuniyetle karşılandığını kaydetti. 
     Açe'nin, 8.7 büyüklüğündeki depremin en fazla etkisini hissettirdiği Nias adasına yakın bir konumda olduğunu dile getiren Kolabaş, yarın Açe'de bulunan Türk ekiplerinden 6-7 kişilik bir grupla bu adaya gideceklerini söyledi. 
     Kolabaş, ''depremin etkisiyle Nias adasında büyük bir yıkımın olduğu, 2 bine yakın kişinin öldüğü, hatta adanın ikiye bölündüğü'' duyumlarını aldıklarını ifade ederek, durumu yerinde gözlemleyeceklerini ve ihtiyaçları belirleyeceklerini sözlerine ekledi. 
     
</TEXT>
</DOC>
