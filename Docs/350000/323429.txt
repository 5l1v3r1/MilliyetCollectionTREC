<DOC>
<DOCNO> 323429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonsiy11.html </URL>
<DATE> 2005/03/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Baykal Başbakan doktor yerine üfürükçüye mi güveniyor 
</HEADLINE>
<TEXT>

     CHP Genel Başkanı Deniz Baykal, bu yılki 14 Mart Tıp Başramı'nın, doktorlara güvenmediğini açıklayan Başbakan'ın gölgesinde kutlandığını kaydetti. 
     Deniz Baykal, 14 Mart Tıp Bayramı dolayısıyla yayımladığı mesajda, yurttaşların daha iyi sağlık hizmeti beklenti ve umutlarının AKP iktidarınca 2.5 yıldır büyük bir propagandayla sömürüldüğünü ifade ederek, Hükümetin "Ben yaptım oldu" anlayışıyla hareket ettiğini söyledi. Hükümetin elinde reçete ve sağlık belgesiyle kuyruklarda ömür tüketenleri görmezden gelerek sağlıkta devrim yaptığını öne sürdüğünü belirten Baykal, "Bunu söyleyen bir Başbakan doktora güvenmediğini de açıklamıştır. Doktoralara güvenmediğini, iğne yaptırmayacağı açıklayan Başbakan üfürükçüye mi güvenmektedir. Yaptığı devrime gelince, o kuyruk devrimidir. Sağlığı kuyruklara emanet etmiştir" dedi. 
     Baykal, Başbakan Erdoğan'ı 1920'li yıllarda "Beni Türk hekimlerine emanet ediniz" diyen Atatürk'e şikayet etti. 
     
     14 MART BAYRAM OLARAK KUTLANMIYOR 
     Türk Sağlık-Sen Genel Başkanı Önder Kahveci de yaptığı açıklamada, Türkiye için Tıp Bayramı diye bir şeyin söz konusu olmadığını kaydetti. Bütçeden sağlığa ayrılan payın İtalya'da yüzde 11, ABD'de yüzde 21, İngiltere'de yüzde 15, İspanya'da yüzde 8, Yunanistan'da yüzde 7, Türkiye'de ise sadece yüzde 3.5 olduğuna dikkat çeken Kahveci, "Bu oran, Kostarika, Dominik, Botsvana, Grenada gibi pek çok geri kalmış üçüncü dünya ülkesinin bile gerisindedir" dedi. 
     Türkiye'de hekim başına düşen hasta sayısının 800 dolayında, AB'de ise bu sayının 300 olduğunu belirten Kahveci, Türkiye'deki 5 bin 848 sağlık ocağında 773'ünde hekim bulunmadığına dikkat çekti. Kahveci, Türkiye'de bir uzman tabibin yaklaşık 900 dolar dolayında çıplak maaş aldığını, AB üyesi ülkelerde çalışan uzmanın ise ortalama 4 bin dolar dolayında maaş aldığını belirtti. 
     SSK hastanelerinin devri sonrasında oluşan kuyruklarda 6 yurttaşın yaşamını yitirdiğini anımsatan Kahveci, "Sağlık 
     alanındaki tüm veriler, hükümetin hastaneleri yerel yönetimlere devretmesiyle misliyle kötüleşecektir" dedi. Kahveci, 14 Mart'ın, ancak Türkiye'nin sağlık verileri gelişmiş ülkeler düzeyine ulaştığında Tıp Bayramı olarak kutlanabileceğini kaydetti. 

ANKA 
     
</TEXT>
</DOC>
