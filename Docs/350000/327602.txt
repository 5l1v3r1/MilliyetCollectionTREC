<DOC>
<DOCNO> 327602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sontur07.html </URL>
<DATE> 2005/03/27/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Şimdi de sahte şampuan 
</HEADLINE>
<TEXT>

     Ramazan ÇETİN DHA 

      DENİZLİ'de sahte rakı, şampanya ve şaraptan sonra sahte deterjan ve şampuan üretildiği ortaya çıktı. İki depoya yapılan baskında piyasaya sürülmek üzere hazırlanmış ünlü markaların etiketi basılı sahte deterjan ve şampuanlar ele geçirildi. 
     Denizli Emniyet Müdürlüğü ve Jandarma İl Komutanlığı sahte şarap ve şampanya üretim tesislerini ortaya çıkardıktan sonra denetimlerini daha da sıklaştırdı. Emniyet Müdürlüğü Kaçakçılık ve Organize Suçlarla Mücadele Şube Müdürlüğü ekipleri, Üçgen mevkiinde bir depoya dün yaptıkları baskında sahte şampuanlar ve deterjanlar buldu. Ucuz şampuanlarla doldurularak Panten' etiketiyle piyasaya sürülmek üzere hazırlanmış 300 şişe sahte şampuan ve deterjanlar bulundu. 
     Jandarma ekipleri de merkeze bağlı Bağbaşı Beldesi'nde yaptığı baskında ünlü markalar adına poşetlenmiş, sahte deterjanlar buldu. Bağbaşı Beldesi'ndeki depoda, tanınmış markalarının bastırıldığı rulo halinde 15 kiloluk 1500 poşet, 15'er kiloluk 50 paket sahte çamaşır makinesi deterjanı ve tanınmış marka adı kullanılarak paketlenmiş 30 koli kireç önleyici bulundu. Sahte çamaşır makinesi deterjanlarının içine tuz, soda ve ucuz fiyatlı deterjanların doldurularak ünlü markaların adına piyasaya sürüldüğü anlaşıldı. Polis ve jandarma sahte şampuan ve deterjan üreterek markalar kanununa muhalefet eden depo sahiplerini arıyor. 
     
</TEXT>
</DOC>
