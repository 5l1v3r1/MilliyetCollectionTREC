<DOC>
<DOCNO> 308547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/ekonomi/eko07.html </URL>
<DATE> 2005/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den ABD'ye yaptırıma son 
</HEADLINE>
<TEXT>


EKONOMİ SERVİSİ 

Avrupa Birliği AB , ABD'nin ihracat sübvansiyonlarına karşı başlattığı yaptırım uygulamalarına son veriyor. Dünya Ticaret Örgütü'nün, ABD'nin firmalara yönelik yıllık 5 milyar dolar düzeyindeki vergi indirimini yasadışı ilan etmesinden yaklaşık iki yıl sonra AB, ABD ürünlerine uyguladığı gümrük vergisini artırma kararı almıştı. AB, yüzde 5 ile başlayan vergileri her ay yüzde 1 artırmış ve bu nedenle yalnız geçen yıl ABD firmaları gümrüklerde ek olarak 315 milyon dolar ödemişti. 
Çelikten kağıda, mücevherattan yiyeceğe bin 600 Amerikan ürünü etkileyen yaptırımın 1 Şubat'ta resmen sona ereceği ve 1 Ocak'tan bu tarihe kadarki masrafların tazmin edileceği belirtiliyor. Her yıl 4 milyar dolar değerinde ABD malının yaptırımdan etkilenmesi üzerine Bush yönetimi bu durumun dünya ticareti üzerinde "nükleer silah etkisi" yarattığı yorumunda bulunmuştu. 

Bush'un gezisi öncesi çıkıyor 
Yaptırımla birlikte ABD firmaları fiyat indirimlerine gitmiş ya da Avrupa pazarından çekilmişti. Ancak uğranan zararın doların değer kaybetmesi nedeniyle hafiflediği belirtiliyor. Ekim 2004'te ABD Kongresi 1 Ocak'tan geçerli olarak ihracat sübvansiyonunun bitirilmesi kararını aldı. 10 yılda yaklaşık 50 milyar dolarlık vergi indirimini öngören sübvansiyonun yerine, ABD merkezli üreticiler için yaklaşık 76.5 milyar dolarlık vergi kesintileri ve ABD firmalarının denizaşırı faaliyetleri için 42 milyar dolarlık vergi indirimleri getirilmesi bekleniyor. 
Kararın ardından, ABD Başkanı George Bush'un gelecek ay gerçekleştireceği Avrupa gezisinin daha yumuşak bir atmosferde geçeceği belirtiliyor. 




</TEXT>
</DOC>
