<DOC>
<DOCNO> 331875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/spor/spo01.html </URL>
<DATE> 2005/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönül Rıza'sıyla 
</HEADLINE>
<TEXT>


Beşiktaş Teknik Direktörü Rıza Çalımbay, şampiyonluğu kaçırdıkları Ankaragücü-Galatasaray maçını ima etti, "Bu karşılaşmayı benim için oynayın" diyerek Başkent ekibine karşı takımını motive etti 

BİLAL MEŞE 


Galatasaray'ın Ankaragücü karşısındaki 8-0'lık galibiyetiyle, şampiyonluğu averajla kaçıran Beşiktaş'ın o dönemdeki kadrosunda yer alan Teknik Direktör Rıza Çalımbay, futbolcularının motivasyonunda bunu silah olarak kullandı. 
Başkent ekibi karşısında korkulu rüya görmek istemeyen Çalımbay, 1992-93 sezonunda yaşananlardan söz etmemesine rağmen "Ankaragücü karşısında benim için oynayın. Bu maçın ayrı bir önemi var" diye konuştu. 
Ankaragücü'nü düşme potasına daha da yaklaştıran bu yenilgi, Çalımbay açısından adeta o dönemdeki maçın rövanşı gibi oldu. Galibiyet sonrasında oyuncularına teşekkür eden Siyah-Beyazlı teknik adam, özellikle forvetinden fazlasıyla memnun kaldı. 
Avrupa kupalarına katılabilmenin tek koşulunun tüm maçları kazanmak olduğunu vurgulayan Çalımbay, Fenerbahçe derbisinde de cesur bir futbol sergileyeceklerini ifade etti. 

Koray için seferberlik 

Koray Avcı'nın Fenerbahçe derbisine yetişebilmesi için çalışmalar hızlandırıldı. Teknik Direktör Rıza Çalımbay'ın en büyük güvencelerinden biri olan Koray'ın iyileşmesi için kulüp doktorları adeta seferberlik ilan etti. Başarılı oyuncunun büyük olasılıkla maça yetiştirileceği bildirildi. Ankaragücü maçının ardından iki gün izin yapan Siyah - Beyazlılar, derbinin hazırlıklarına yarın başlayacak. Rıza Çalımbay futbolcularını kritik maç öncesinden erken kampa almayı planlıyor. 

Yollara düştüler 

SAİM BOZER 

Türk Kalp Vakfı'nın öncülüğünde düzenlenen Sağlıklı Yaşam Yürüyüşü dün Bebek Parkı'nda başladı, Kuruçeşme Sahili'nde sona erdi. Yürüyüşe, Beşiktaş Teknik Direktörü Rıza Çalımbay, Menajer - Kaptan Tayfur Havutçu ve futbolculardan Ahmet Dursun ve Ronaldo katıldı. 

Yeni formanı kendin seç 

Yeni sezon için Umbro ile anlaşan Beşiktaş, forma modellerini taraftarının beğenisine sundu. Kulübün internet sitesine 11 alternatif koyan yönetim, "bilgi besiktasjk.com.tr"ye gönderilecek oylar sonucunda yeni sezonun formalarını belirleyecek. 16 Nisan'a kadar sürecek oylamanın sonuçları, kopya ürünü önlemek için haziran ayında açıklanacak. 

11 puanlık çalım 

Rıza Çalımbay, yerine geldiği Bosque'ye fark attı. Çalımbay, görev yaptığı 10 maçtan 23 puan toplarken, İspanyol çalıştırıcı ise ilk 10 karşılaşmasında sadece 12 puan bulabilmişti. Bu periyotlarda Rıza hocanın takımı 5, Bosque'nin ekibi ise 10 gol yemişti. 

Toraman'a takip 

İbrahim Toraman'a Avrupa'dan görücü geldi. İngiltere'den Newcastle United ile Fransa'dan Marsilya'nın, Beşiktaşlı futbolcuyu uzun süredir izlediği öğrenildi. Galatasaray'ın eski çalıştırıcısı, Newcastle Teknik Direktörü Souness'ın, İbrahim'i izlemek üzere iki kez yardımcılarını gönderdiği belirtildi. 

Arayışa devam 

Kartal'da transfer harekatı sürüyor. Rıza Çalımbay'ın yardımcılarından Zeki Önatlı ve kaleci antrenörü Cengiz Birgen, Avrupa'nın çeşitli ülkelerinde bir dizi maçlar için görevlendirildi. Avusturya'dan Belçika'ya geçen Önatlı, bugün Brugge - S.Liege arasında oynanacak karşılaşmayı izleyecek. Birgen de Almanya'da özellikle kaleci arayışlarına devam ediyor. 



</TEXT>
</DOC>
