<DOC>
<DOCNO> 330883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonyas12.html </URL>
<DATE> 2005/04/06/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Baharın büyüsüne kapılmayın... 
</HEADLINE>
<TEXT>

     Alev GÜRSOY DHA 

      BAHAR aylarında mutluluk hormonlarının arttığı, ancak bunun kalp hastalığı olanlarda risk teşkil edebileceğini belirten Doç. Dr. İzzet Tandoğan, "Baharın büyülü atmosferine kapılmayın. Rüzgara karşı yürümek bile aniden kalbi durdurabilir'' dedi. 
     Sivas Cumhuriyet Üniversitesi Tıp Fakültesi Kardiyoloji Ana Bilim Dalı Öğretim Üyesi Doç. Dr. İzzet Tandoğan, bahar ayı ile birlikte vücudun mutluluk hormonu olarak adlandırılan endorfinleri daha çok salgıladığını belirterek, bu durumun kendini iyi hisseden ve kendini yormaya kalkışan kalp hastalarında, kalp krizine ve hatta ölümlere neden olabilecek sonuçlara yol açabileceğini dile getirdi. 
     Doç. Dr. Tandoğan, "Bahar ayı tabiatın yeniden uyandığı bir aydır. Baharla beraber insan vücudunda da bir takım değişiklikler meydana gelir. Bahar aylarında salınmaları daha fazla artan endorfinler olarak adlandırılan mutluluk hormonları insanları dinçleştirir. Bu durumun koroner kalp hastaları açısından bazı sakıncaları vardır. Normalde belli kurallara uyarak hayatlarını sürdürmeleri gereken koroner kalp hastaları, vücutlarında artan mutluluk hormonlarının etkisiyle kendilerini aşırı yorabilirler. Aşırı yorgunluk ve heyecan ise koroner arterlerde ani tıkanıklıklara, kalp krizine, ani kalp durmalarına ve ölüme yol açabilir'' dedi. 
     Baharla beraber bağ ve bahçe işlerinin başladığını hatırlatan Doç. Dr. Tandoğan, kalp hastalığı açısından yüksek risk grubunda olan 50 yaş üstü insanların bu işlerle ilgilenirken kendilerini yormamaları gerektiğini söyledi. 
     Doç. Dr. Tandoğan, "Bağ ve bahçe işleri ile uğraşarak kalbin aşırı yorulması rist yaratabilir. Yine bahar aylarında havaların rüzgarlı olması nedeniyle koroner kalp hastalarının rüzgara karşı yürümesi kalp krizine, ani kalp durmasına neden olabilir. Tüm bu nedenlerle koroner kalp hastaları baharın getirdiği coşku ve heyecana kapılmamalı günlük aktivitelerini değiştirmeden sürdürmelidir'' dedi. 
     
</TEXT>
</DOC>
