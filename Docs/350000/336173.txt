<DOC>
<DOCNO> 336173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sondun18.html </URL>
<DATE> 2005/04/23/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Belçika gazetesi Türkiye'de Ermeniler mutlu... 
</HEADLINE>
<TEXT>

     Belçika'nın yüksek tirajlı gazetelerinden ''Le Soir'', sözde Ermeni soykırımı iddialarına ve Ermeni diasporasının faaliyetlerine yer verirken, Türkiye'de yaşayan Ermenilerin ve özellikle genç neslin soykırım iddialarını savunmadığını ve Türkiye'de mutlu olduklarını yazdı. 
     Gazete, İstanbul'daki Ermeni asıllı Türklerle yaptığı söyleşilere yer verdi. 
     ''Nadia'' adlı 35 yaşındaki Ermeni asıllı bir öğretmenin, Türkiye Cumhuriyeti'nin Ermeni azınlığa sağladığı haklar çerçevesinde, 4 yaşındaki çocuğunu Ermeni kültürü ve diliyle yetiştirdiğini, Ermeni azınlığın yüzde 90'ının yaşadığı İstanbul'da 18 Ermeni okulu ve iki Ermeni hastanesi bulunduğunu belirtti. 
     Nadia, gazeteye verdiği demeçte, ''Türkiye'de Ermeni olmak benim için hiçbir zaman sorun teşkil etmedi. Eskiden sokakta Ermenice konuşmaya çekiniyordum, son yıllarda bu da bitti. Kendi gazetelerimiz ve dergilerimiz var, yakında radyomuz da olacak. Evet, Türkiye'de yaşamaktan mutluyum'' dedi. 
     Zakar Aktungur 39 adlı Ermeni asıllı bir kuyumcunun, ''Türkiye'de, askerlik görevim süreci dahil, hiçbir zaman ayırımcılık yaşamadım'' sözlerine yer veren gazete, bu şahsın şu görüşlerini yansıttı 
     ''Biliyoruz ki 1915'te korkunç şeyler yaşanmış. Bugünkü tartışmalar eski yaraları deşmekten başka bir işe yaramıyor ve beni üzüyor. Bu tartışmalar gerekliyse AB tarafından alet edilmemeli ve kullanılmamalı.'' Patrikane'nin Sözcüsü Luiz Bakar'ın sözleri de gazetede yer buldu. Bakar, gerginliğin son günlerde arttığını, Türk basınında, Ermeni meselesi hakkında her gün çok sayıda yazı çıktığını, Ermeniler tarafından öldürülen Türklerin resimlerinin gösterildiğini, bütün bunları istemediklerini söyledi. 1915'te çok vahim olaylar yaşandığını, toplu göç edenler ve ölenler olduğunu belirten Bakar, ancak soykırımdan söz edilip edilemeyeceğini kendisinin de bilmediğini ifade etti. 
     Türkiye'deki Ermeni asıllı insanların büyük kısmının sözde soykırım veya toplu cinayet iddialarının araştırılmasının tarihçilere bırakılmasından yana olduklarını yazan gazete, diğer ülkelerde Ermeni diasporasının sözde soykırıma ilişkin girişimlerinden Türkiye'dekilerin rahatsız olduklarını ve bunlara katılmadıklarını belirtti. 
     
</TEXT>
</DOC>
