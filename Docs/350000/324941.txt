<DOC>
<DOCNO> 324941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/ekonomi/eko04.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK ve Bağ-Kurluya prim ödeme kolaylığı 
</HEADLINE>
<TEXT>


ANKARA Milliyet 

Çalışma ve Sosyal Güvenlik Bakanı Murat Başesgioğlu, prim toplamada sıkıntı yaşayan SSK ve BağKur'da ödenmemiş primlerin tahsili için "ödeme kolaylığı" üzerinde çalıştıklarını söyledi. İş Sağlığı ve Güvenliği Geliştirme Projesi çerçevesinde gerçekleştirilen "Güvenlik Kültürü Semineri"nden sonra gazetecilerin sorularını yanıtlayan Başesgioğlu, muadil ilaç uygulaması konusunda bazı hastaların tedirgin olduğunun anımsatılması üzerine, "Kimse endişeye kapılmasın. Eczacıların muadil ilaç verme yetkisi var" dedi. 
Bakanlığın, birikmiş BağKur ve SSK borçlarına yönelik çalışma yaptığını da belirten Başesgioğlu, şunları kaydetti 
"Af niteliğinde çalışmalar olmayacak. BağKur açısından çok uzun süreli prim borcu olan vatandaşların tasnifi, SSK açısından da değerlendirmeler yapılıyor. Ancak bunun kurumun aktüeryal dengelerini bozmayacak, devamlı prim ödeyen vatandaşlar için adaletsizlik yaratmayacak bir uygulama olması lazım. Hem Bağ - Kur, hem SSK'da durumları değerlendiriyoruz." Başesgioğlu, mevzuatın tamamlanmasıyla memurlar ile bağımsız çalışanların da iş sağlığı ve güvenliği hükümlerinden yararlanacağını bildirdi. 


</TEXT>
</DOC>
