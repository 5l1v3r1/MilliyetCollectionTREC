<DOC>
<DOCNO> 329895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/soneko17.html </URL>
<DATE> 2005/04/03/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Beyaz eşyada güçlü talep sürüyor... 
</HEADLINE>
<TEXT>

     Beyaz eşyada üretim ve talepte geçen yıl yakalanan ivme sürüyor. Nitekim Ocak ayında dayanıklı tüketim malları üretim ve satışlar canlılığını korudu. 
     A.A muhabirinin Devlet Planlama Teşkilatı DPT verilerini baz alarak yaptığı hesaplamaya göre, üretim bakımından tek düşüş buzdolabında görüldü. 
     Bir önceki yılın aynı ayına göre buzdolabı üretimi yüzde 8.5 oranında azalırken, Ocak'ta 297 bin adetlik üretim gerçekleşti. 
     Yine aynı ayda 323 bin adet çamaşır makinası üretilirken, bu rakam geçen yılın aynı ayındaki 254 bin adetlik üretimin yüzde 27.5 üzerinde bulunuyor. 
     Ocak'ta fırın üretiminde ise tam bir patlama yaşandı. Geçen yılın ilk ayında üretilen 144 bin adet fırına karşılık bu yılın aynı ayında 503 bin adetlik üretim rakamına ulaşıldı ve yüzde 249 oranda artış yakalandı. 
     Elektrik süpürgesindeki üretim artışı da yüzde 82.3 olarak hesaplandı. Geçen yıl Ocak ayında 51 bin olan üretim bu yılın aynı ayında 94 bine yükseldi. 
     Televizyon üretimi de aynı dönemde yüzde 20'lik artışla 1 milyon 342 bin adetten 1 milyon 611 bin adede çıktı. 
     Bulaşık makinasında üretim 34 binlerden 46 bine çıktı ve yüzde 35.5'lik artış görüldü. 
     
     GÜÇLÜ TALEBE DEVAM 
     Üretim artışında lider olan fırın yüzde 187 artış ile satışlarda da ilk sırada yer aldı. 
     Ocak'ta 2004 yılının aynı ayına göre, elektrik süpürgesi satışları yüzde 82, bulaşık makinası satışları yüzde 32, çamaşır makinası satışları da yüzde 25.2 arttı. 
     Buzdolabı satışlarında yüzde 4.3, televizyon satışlarında da yüzde 3.1'lik artış görüldü. 
     
</TEXT>
</DOC>
