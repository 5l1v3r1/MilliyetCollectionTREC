<DOC>
<DOCNO> 338179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonspo13.html </URL>
<DATE> 2005/04/29/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Feldkamp Şikenin önüne geçmek çok zor... 
</HEADLINE>
<TEXT>

     Galatasaray ve Beşiktaş'ın eski teknik direktörü Alman çalıştırıcı Karl Heinz Feldkamp, ''Şikenin önüne geçmek çok zor, Almanya gibi bir ülkede bile bir hakem, oynadığı bahis yüzünden bir takımı mahvediyordu'' dedi. 
     Bolu'ya eşiyle birlikte tatil için gelen Karl Heinz Feldkamp, A.A muhabirine yaptığı açıklamada, Türkiye'de çalıştığı dönemlerde Türk ve yabancı futbolcuların transfer ücretleri arasındaki uçurumu farkettiğine işaret ederek, şöyle konuştu 
     ''Türkiye'de yabancı oyuncularla yerli oyuncuların transfer ücretleri arsında bir dengesizlik var. Ben Galatasaray'dayken Okan 18 yaşında bir futbolcuydu ve oynadığı oyun diğer futbolcuların düzeyindeydi. Buna karşın Okan'a o dönemde çok az para veriliyordu. Bu olay beni inanılmaz derecede üzmüştü. Aynı dönemde yabancı oyuncular ise Okan'dan kat kat fazla para alıyorlardı. Türkiye'deki takımlar bu ücret adaletsizliğini mutlaka ortadan kaldırmak zorunda.'' 
     
     ŞİKE OLAYLARI 
     Türkiye'de yaşanan şike tartışmalarına da değinen Felkamp, şikenin önüne kolay kolay geçilemeyeceğini savunarak, ''Maalesef Almanya'da da böyle bir olay yaşandı. Almanya gibi bir ülkede bile bir hakem, oynadığı bahis yüzünden bir takımı mahvediyordu. Bu bana göre yalnızca Türkiye'nin veya Almanya'nın sorunu değil. Benzer örnekler dünyanın her yerinde var. Burada önemli olan takımların yöneticilerin olaya bakış açısı'' diye konuştu. 
     
     GURBETÇİ FUTBOLCULAR 
     Feldkamp, Almanya'da yaşayan gurbetçi gençlerin futbola çok büyük önem verdiğine işaret ederek, şunları söyledi 
     ''Almanya'da küçük bir köyde bile çok güzel yapılmış futbol sahaları var. Türk çocukları bu sahalarda kendilerini yetiştiriyorlar. Önümüzdeki 5-10 yıl içinde Yıldıray gibi tanınmış çok sayıda Türk futbolcu yetişecek. Bana öyle geliyor ki kısa bir süre sonra Türk Milli Takımı'na çağrılan fakat Türkçe konuşamayan gurbetçi futbolcular bile olacak. Çünkü Avrupa'da doğan ve Türkçe bilmeyen çok sayıda genç Türk futbolcu yetişiyor.'' Yaşamını konu alan bir kitabı yazmasının sık sık kendisine önerildiğini hatırlatan Feldkamp, ''Yaşamımı anlatan bir kitap yazmak istemiyorum. Bunun nedeni yazacaklarımın bir bölümünün insanları kızdırma olasılığı'' dedi. 
     
</TEXT>
</DOC>
