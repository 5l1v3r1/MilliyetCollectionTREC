<DOC>
<DOCNO> 309534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/soneko22.html </URL>
<DATE> 2005/01/26/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Tekstil işkolunda anlaşma sağlandı... 
</HEADLINE>
<TEXT>

     Türkiye Tekstil, Örme ve Giyim Sanayii İşçileri Sendikası TEKSİF ile Tekstil Sanayii İşverenleri Sendikası arasında sağlanan anlaşmaya göre, işçi ücretlerine altı ayda bir yüzde 6 oranında zam yapılacak. 
     TEKSİF'den yapılan açıklamada, Eylül 2004'ten bu yana sürdürülen toplu iş sözleşmesi görüşmelerinin anlaşmayla sonuçlandığı belirtildi. 
     1 Eylül 2004 tarihinden geçerli olmak üzere 30 ay süreli olarak imzalanan toplu iş sözleşmesi ile işçi ücretlerine altı ayda bir yüzde 6 oranında zam yapılacağı bildirilen açıklamada, toplu iş sözleşmeleriyle kazanılmış dört ikramiyenin korunduğu yeni sözleşmede ödeme şeklinde yapılan değişiklikle işçilere ikramiyelerinin her ay on günlük ücretleri tutarında verileceği kaydedildi. 
     Açıklamada, bu şekilde işçilere bir yıl içinde 120 günlük ücretleri tutarında ikramiye ödeneceği, sözleşmenin imza tarihinden sonra işe giren işçilere de ikramiyenin ayda 6 günlük ücretleri olarak ödeneceği ifade edildi. 
     TEKSİF açıklamasında, yeni sözleşme ile her üç ayda bir erzak yardımının da tüm çalışanlara yapılacağı belirtildi. 
     
</TEXT>
</DOC>
