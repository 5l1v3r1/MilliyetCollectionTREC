<DOC>
<DOCNO> 317153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun14.html </URL>
<DATE> 2005/02/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türkmenler Seçimlerde 1 milyon oyumuz kayboldu... 
</HEADLINE>
<TEXT>

     Irak Türkmen Cephesi ITC Yürütme Kurulu Üyesi ve Erbil İl Başkanı Abdulkadir Bezirgan, Irak'ta 30 Ocak'ta yapılan seçimlerde Türkmenlere ait 1 milyon oyun kaybolduğunu öne sürdü. 
     Bezirgan, ITC Erbil İl Başkanlığı'nda, AA muhabirine yaptığı açıklamada, seçimlerde bekledikleri oy oranını alamadıklarını belirtti. 
     ''Seçimlerde Türkmenlere haksızlık yapıldığını'' söyleyen Bezirgan, Yüksek Seçim Komisyonu'nun seçimlerde ITC'den 20 gözlemci, Kürt partilerinden ise yaklaşık 300 gözlemci görevlendirdiğini ifade etti. 
     Bezirgan şunları kaydetti 
     ''Seçimlerde 1 milyon oyumuz kayboldu. Örneğin Erbil'de 250 bin Türkmen bulunurken, 2335 oy çıktı. Türkmenlerin kullandığı oyların büyük bölümü geçersiz sayıldı. Bazı yerleşim yerlerine sandıklar ulaşmadı. Bazı yerlerde de kullanılan oyların içinde bulunduğu sandıklar kayboldu. Biz bu sıkıntılarımızı Yüksek Seçim Komisyonu'na 3 defa ilettik. Ancak bir sonuç alamadık.'' 
     
     ''ITC'NİN TEK BAŞINA SEÇİME GİRMESİ HATAYDI'' 
     Bezirgan, ''Irak Türkmen Cephesi'nin tek başına seçimlere girmesinin hata olduğunu'' söyledi. 
     Irak'ın kuzeyinde ITC dışında bazı Türkmen partilerin Irak Kürdistan Demokrat Partisi IKDP ile birlikte seçime katıldığını kaydeden Bezirgan, ''Kürt partileriyle birlikte seçime girseydik parlamentoda daha fazla söz hakkı sahibi olurduk. Bize böyle bir teklifle geldiler, biz kabul etmedik. Ancak bazı kendi çıkarları için seçime giren Türkmen partileri onlarla anlaşarak listelerinde yer aldı. Biz de onlarla birlikte seçime girip sonra parlamentoda ayrı bir grup kurabilirdik. Bunu yapmamamız bence hataydı. Şimdi hiçbir söz hakkımız yok'' dedi. 
     
     ''HİÇ KİMSE TÜRKİYE KADAR TÜRKMENLERE SAHİP ÇIKMADI'' 
     Türkiye'nin 1994 yılından bu yana her konuda Türkmenlere destek verdiğini belirten Bezirgan, ''Hiç kimse Türkiye kadar Türkmenlere sahip çıkmadı. Bugün Irak'ta Şiileri İran, Kürtleri ABD destekliyor. Bizler de Türkiye'den destek görüyoruz. Ancak siyasi konularda biraz daha yardım bekliyoruz. Türkmenlerin siyasi desteğe çok ihtiyacı var'' diye konuştu. 
     
     ''KERKÜK TÜRKMENLERİ HUZURSUZ'' 
     ITC Yürütme Kurulu Üyesi Bezirgan, Türkmenlerin Kerkük'te huzursuz olduğunu, bu huzursuzluğun seçimlerden sonra daha da arttığını kaydetti. 
     Seçimler öncesinde Erbil ve Süleymaniye'de yaşayan 172 bin Kürdün Kerkük'e yerleştirildiğini sözlerine ekleyen Bezirgan, şöyle konuştu 
     ''Kerkük'te Valilik Meclisi'nde Türkmenlerin sayısının az olması huzursuzluk yaratacak. Çünkü Türkmenlerin çoğunlukta olduğu bir kentte ikinci planda kaldık. Seçimler öncesinde Kerkük'te çeşitli oyunlar oynandı. Çevre illerden Kerkük'e 172 bin Kürt yerleştirildi. Bazı bölgelerde 15 defa oy kullananlar bile vardı. Mesela Kerkük'ün Altınköprü İlçesi'nde çocuklarla birlikte 11 bin nüfus mevcut. Ancak seçimlerde 17 bin oy kullanıldı. Bu seçim ihlalleri nedeniyle Valilik Meclisi'nde çok az sayıda Türkmen temsilci bulunacak. Valilik Meclisi'nde yaşanacak huzursuzluğun sokağa yansımasından çok korkuyoruz'' 
     
</TEXT>
</DOC>
