<DOC>
<DOCNO> 334760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun53.html </URL>
<DATE> 2005/04/19/ </DATE>
<TIME> 20.53 </TIME>
<AUTHOR>  </AUTHOR>
<HEADLINE>
İranlı yetkili "Nükleer silah üretmeyeceğiz" 
</HEADLINE>
<TEXT>

     İran Güvenlik Konseyi Genel Sekreter Yardımcısı Hüseyin Museviyan, nükleer silah üretmeyeceklerini ancak nükleer reaktör için uranyum zenginleştirme hakkını saklı tuttuklarını söyledi. 
     Museviyan, temaslarda bulunmak için geldiği Moskova'da düzenlediği basın toplantısında, İran'ın nükleer silah geliştirmesi için hiçbir neden bulunmadığını ve konuyu her ülkeyle görüşmeye hazır olduklarını belirtti. 
     İran'ın, nükleer silahların yayılmasından kaygı duyan ülkelerle aynı safta olduğunu ifade eden Museviyan, ''Biz onlarla birlikte aynı gemideyiz'' dedi. 
     İran'ın uranyum güçlendirme kapasitesi ve hakkı bulunduğuna dikkati çeken Museviyan, zenginleştirilmiş uranyumun reaktördeki nükleer yakıt için temel ihtiyaç olduğunu, İran'ın bu hakkını barışçıl amaçlar için kullanacağını kaydetti. 
     İran'ın nükleer teknolojisinin gelişmesinde, Rusya'nın ana ortak olmasından memnuniyet duyduklarını ifade eden Museviyan, Rusya Dışişleri Bakanı Sergey Lavrov ile görüşmesinde Rusya Devlet Başkanı Vladimir Putin'in İran'ı ziyaret olasılığını da ele aldıklarını sözlerine ekledi. 
     
</TEXT>
</DOC>
