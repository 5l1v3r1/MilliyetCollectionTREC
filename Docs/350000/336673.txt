<DOC>
<DOCNO> 336673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/soneko39.html </URL>
<DATE> 2005/04/25/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Baykal Erdemir'in satılmasını Meclis müzakere etmeli 
</HEADLINE>
<TEXT>

     Orhan Akyüz AA 

CHP Genel Başkanı Deniz Baykal, ''Ereğli Demir ve Çelik Fabrikaları ERDEMİR T.A.Ş'nin satılıp satılmaması konusunu TBMM'ye danışacağız. TBMM, fabrika satılsın mı, satılmasın mı bunu müzakere etmelidir'' dedi. 
     CHP Lideri Baykal, ERDEMİR'de incelemelerde bulunmak için helikopterle geldiği Zonguldak'ın Ereğli İlçesi'nde, fabrikanın stadında vatandaşların alkışlarıyla karşılandı. 
     Baykal, ERDEMİR Raşit Girginkaya Yemekhanesi'nde işçilerle yediği yemeğin ardından, fabrikanın işletme ofisinde kendisine verilecek brifing öncesi yaptığı konuşmada, fabrikanın blok olarak satılması kararının alınmasının Türk sanayisinin ve ekonomisinin geleceğiyle ilgili sorunları beraberinde getireceğini savundu. 
     Türkiye Cumhuriyeti'nin tarihinde, ekonomi alanında en somut ve net başarıyı ortaya koymasının yanı sıra ülkenin göğsünü kabartan kuruluşun ERDEMİR olduğuna işaret eden Baykal, şöyle konuştu 
     ''Sıradan bir sanayi kuruluşu olmayan fabrika, Türk ekonomisinin amiral gemisidir. Böyle bir tesisin satılmak istenmesi bizi yaralamıştır. Ankara'da büyük görev yaparak ERDEMİR'in satılıp satılmaması konusunu TBMM'ye danışacağız. TBMM, fabrika satılsın mı satılmasın mı bunu müzakere etmelidir. Bunu müzakere etmeden ve milletvekillerinin evet satılsın demesi söz konusu olmadan, bu işin oldu bittiye getirilmesini kabul edemeyiz. Çünkü, vicdanlar sızlar, gelecek kuşaklar bizleri affetmez. Çok önemli sorumlulukla karşı karşıyayız, bunun gereğini yapmalıyız.'' 
     
     ''ERDEMİR'İN ÖZELLEŞTİRME KARARI'' 
     CHP Lideri Baykal, fabrikanın 630 milyon doların üzerinde karlılık düzeyi gerçekleştirdiğini, bu dönemde de 350 milyon dolar tutarında bir modernleşme ve yenileşme yatırımını kendi kaynaklarından finanse ettiğini belirterek, şunları kaydetti 
     ''ERDEMİR, Türkiye'de hammadde olarak demir-çelik filizini işleyen entegre sanayidir. Bu şekliyle Türkiye'deki toplam demir yataklarının yüzde 50'sine sahip kuruluştur. Şimdi, böyle bir kuruluşu Türkiye satacak. ERDEMİR'in blok satışıyla ilgili olarak 19 Nisan'da Özelleştirme İdaresi Başkanlığı'nın ÖİB aldığı karar, Türkiye sanayi ve ekonomisinde olağanüstü gelişmelere yol açacaktır. Fabrikanın satılmasıyla önümüzdeki dönemde 10 milyon ton yıl yassı mamul ithal etmek için ne kadar ödeyeceğiz Fabrikayı tipik bir iç özelleştirme anlayışı içinde göremeyiz.' ERDEMİR'in 2010'da üretimini çok ciddi şekilde sıçratarak 10 milyon ton yassı madde üretim hedefini öngörerek gereklerini yapmaya başladığını, geçen yılı da zaferle kapattığını ifade eden Baykal, ''Şirket, kendi bünyesi içine aldığı teknolojisi dolan İskenderun Demir ve Çelik Fabrikaları'nın sorunlarını çözüp, ayağa kaldırarak da ekonomimize çok büyük katkı vermiştir. Fabrikanın modernleşme konusunda eksiği ve yönetim zaafiyeti de bulunmamaktadır. Boru sanayindeki adımları da önümüzdeki günlerde Türk ekonomisine kazanımlar sağlayacaktır'' diye konuştu. 
     
     ''ERDEMİR DÜNYANIN GÖZBEBEĞİDİR'' 
     ERDEMİR'in, dünyada son dönemde Kore'deki bir tesisin ardından en hızlı gelişen ikinci demir-çelik sanayi olarak dikkati çektiğini anlatan Baykal, konuşmasını şöyle sürdürdü 
     ''Gözbebeğimiz ve iftihar ettiğimiz sanayi kuruluşumuz ERDEMİR'i şimdi satacağız. Fabrikayı 1,5 milyar dolar bedelle yani iki yıllık fabrikanın karı karşılığı satacağız da ne elde edeceğiz Çin Halk Cumhuriyeti önemli demir-çelik tüketicisi bir ülkedir. Çin hariç dünyanın pek çok ülkesinde farklı kapasite var. Onların sorunu bunu yeterince kullanamamak. Türkiye'de ise hızlı dinamik piyasa var, talep de hızla yükseliyor. ERDEMİR'in alınması ülkemizin demir-çelik pazarına el konulması anlamına gelir. Bunun yol açabileceği çok önemli sosyal, mali ve ithalat açısından sonuçlar vardır. Bu fabrikayı satmayı düşünmek akla, mantığı, dış politikaya sığmaz.'' Fabrikanın satılmasının inat ya da Türkiye yararının gözden çıkarılması anlayışı olduğunu savunan Baykal, şöyle dedi 
     ''Buna karşı herkesin duyarlılık göstermesi gerekiyor. Biz şimdi fabrikanın satışına yönelik gelişmeleri etkilemek amacıyla bir büyük çalışmayı başlatıyoruz. ERDEMİR'in blok satış kararı alınması bizi çok yaraladı. Türkiye'nin can damarını, ekonominin atardamarını ve en önemli kalesinin satılmasını tasvip etmiyorum. Böyle bir olayı hiçbir ülke de doğal karşılamaz.'' 
     
     SENDİKADAN EYLEM MESAJI 
     Türk Metal Sendikası Genel Başkanı Mustafa Özbek de, ''Türkiye'nin egemenliğini etkileyip yok edecek ERDEMİR'in satış kararı''na karşı çıkması nedeniyle Baykal'ı kutladığını belirterek, şöyle devam etti 
     ''Fabrikayı sattırmayacağız. Aklı selim iktidar partisi milletvekillerinin ihanete varan bu satışa evet diyeceklerine kanaat getirmiyorum. Gerekirse ülke genelinde de metal iş kollarında eylemler yapar, 100-150 bin insanı toplarız. Türkiye'yi sömürülen ülke haline getirecek bu karardan hükümetin mutlaka vazgeçmesi lazım. Türkiye, 25-30 milyon ton yassı mamul üretmeye başladığında çok güçlü dünya devleti olacaktır.'' CHP Genel Başkanı Baykal ile diğer partililer daha sonra, fabrikada gezi ve incelemelerde bulundular. 
     
</TEXT>
</DOC>
