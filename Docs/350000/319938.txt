<DOC>
<DOCNO> 319938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun45.html </URL>
<DATE> 2005/03/02/ </DATE>
<TIME> 20.28 </TIME>
<AUTHOR>  </AUTHOR>
<HEADLINE>
Şii başkan adayı Caferi, Talabani ile görüştü... 
</HEADLINE>
<TEXT>

     Irak'ta 30 Ocak'ta yapılan seçimlerin galibi ve Şii ittifakının başbakan adayı İbrahim Caferi ile Irak Kürdistan Yurtseverler Birliği IKYB lideri ve Kürt listesinin devlet başkanı adayı Celal Talabani, Irak'ın Kalajula kentinde görüştüler. 
     IKYB lideri Talabani, görüşmenin ardından yaptığı açıklamada, ''İkimiz de diktatörlüğe karşı mücadele ettik. Kürt halkı bağımsız, birleşik, parlamenter ve federal bir Irak yönünde çok açık tavır alan Caferi'nin listesiyle gelecekteki ilişkisi hakkında çok iyimserdir'' dedi. 
     Talabani, Caferi'nin listesindekilerin, ''Kürtlerin isteklerine karşı gerçekçi bir tavır sergilediğini belirtirken, görüşmede olası bir ittifakın detaylarını konuşmadıklarını vurguladı. 
     Şiilerin başbakan adayı Caferi ise, ''iki tarafın da, Irak'ta yaşayan bütün halkları, sünniler de dahil olmak üzere istisnasız olarak kucaklayacak bir siyaset manzarasının gerekliliği konusunda ortak fikir belirttiğini'' söyledi. 
     İbrahim Caferi yine bugün, hükümetin oluşumu konusunda Irak Kürdistan Demokrat Partisi IKDP lideri Mesud Barzani ile Kuzey Irak'ta görüşmüştü. 
     Caferi, IKDP liderinin konutunda yapılan görüşmede, Barzani ile bakış açılarının yakınlaştığını belirterek, ''Görüşmelere devam etmeye karar verdik'' demişti. 
     275 sandalyeli mecliste 140 sandalye kazanan Şii ittifakla 75 sandalye kazanan Kürt listesi, bir devlet başkanı ve iki yardımcısının atanması için gereken üçte ikilik çoğunluğa teorikte sahip bulunuyor. 
     Bu üçlü başkanlık konseyi, oybirliğiyle yeni Irak hükümetinin başbakanını seçiyor. 
     Kürt listesinin devlet başkanı adayı Irak Kürdistan Yurtseverler Birliği IKYB lideri Celal Talabani olarak açıklanmıştı. 
     
</TEXT>
</DOC>
