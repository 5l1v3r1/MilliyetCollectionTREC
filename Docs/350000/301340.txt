<DOC>
<DOCNO> 301340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonspo18.html </URL>
<DATE> 2004/12/27/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ziya Doğan, Gençlerbirliği ile 1.5 yıllık sözleşme imzaladı... 
</HEADLINE>
<TEXT>

     Gençlerbirliği'nde, teknik direktör Ziya Doğan ile 1.5 yıllık sözleşme imzalandı. 
     Gençlerbirliği Kulübü Başkanı İlhan Cavcav, artık şampiyon olmak istediklerini ifade ederek, ''Önceki sezon bu şansı yakaladık. Ancak bizi engellediler. Ancak, artık Ziya Doğan ile şampiyonluğun zamanının geldiğini düşünüyorum'' dedi. 
     Sezona büyük ümitlerle başladıklarını belirten Cavcav, ''Yetenekli bir kadromuz olmasına rağmen ilk yarı sonunda istediğimiz yerde değiliz. Maalesef ilk yarı sonunda 3. antrenör ile sözleşme yapmak zorunda kaldık. İlk yarı boyunca çalıştığımız antrenörlerimiz Erdoğan Arıca ve Oğuz Çetin ile uyum sağlayamadık'' diye konuştu. 
     Bir takım küçük pürüzler nedeniyle imzanın 2 gün geciktiğini kaydeden Cavcav, ''Ziya Doğan'ın hassas olduğu bazı konular vardı. Ben Ziya Doğan'ı haklı buluyorum. Çünkü, kimse alınmasın ama kulüp yöneticiliği pek namuslu adamların yapacağı bir iş değil. Verilen sözler çoğu zaman tutulmuyor. Görüşmeler sonunda Ziya Doğan bizim, biz de hocamızın şartlarını kabul ettik'' ifadelerini kullandı. 
     Uzun yıllar Gençlerbirliği'nin başkanlığını yaptığını ifade eden Cavcav, artık şampiyonluk yaşamak istediğini dile getirerek, şunları söyledi 
     ''Bu sene yarışı kaçırdık. Önümüzdeki sezon daha iyi işler yapacağımıza inanıyorum. Ziya Doğan'ın istediği tüm transferler yapılacak. İkinci yarı kampınının ilk bölümünden sonra teknik direktörümüzün verdiği rapora göre, çalışmak istemediği oyuncuları göndereceğiz, isterse 10 tane de yeni oyuncu transfer edeceğiz. Bu arada tüm kulüplerden bir ricamız var. Hocamızın kafasını çelmesinler. Ersun Yanal'a yaptıklarını yapmasınlar ki, biz de şampiyon olabilelim. Bu arada, haklarını verdiğimiz tüm oyuncularımızdan biz de başarı bekliyoruz.'' 
     
     DOĞAN ''HEDEF ÖNÜMÜZDEKİ YIL ŞAMPİYONLUK'' 

     Teknik direktör Ziya Doğan, bu yıl yapabileceklerinin en iyisini yapmaya çalışacaklarını ve yeni sezonda da şampiyonluğa oynayacak bir kadro kurmaya çalışacaklarını söyledi. 
     Hep, huzurlu ve sistemi oturmuş bir kulüpte çalışmayı arzuladığını ve hayal ettiğini belirten Doğan, ''Yıllardır bunu hayal ederdim. Sistemi oturmuş bir Anadolu kulübünde şampiyonluk yakalamayı hayal ettim. Gençlerbirliği gerçekten böyle bir kulüp'' dedi. 
     Kısa sürede taraflı tarafsız herkesin beğenisini ve takdirini kazanacak bir takım oluşturacaklarını ifade eden Doğan, ''Gençlerbirliği Kulübü'nde enerjimin yüzde 95'ini sahaya yansıtabileceğimi düşünüyorum. İş olsun diye transfer yapmayacağız. Önümüzdeki yıl da yararlabileceğimiz, hedeflerimizi taşıyabilecek futbolcu bulursak transfer edeceğiz'' diye konuştu. 
     Doğan, Türkiye'de etik değerlere sahip çıkanlara değer verilmediğini vurgulayarak, çalıştığı kulübe bir şey veremeyeceğini anladığı zaman görevinden ayrılmasının doğru bir davranış olduğuna inandığını sözlerine ekledi. 

     
</TEXT>
</DOC>
