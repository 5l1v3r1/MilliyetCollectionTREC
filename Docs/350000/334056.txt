<DOC>
<DOCNO> 334056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sontur20.html </URL>
<DATE> 2005/04/16/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Görev dalışı sonrası kalp krizi... 
</HEADLINE>
<TEXT>

     Deniz Şube Müdürlüğü'nde çalışan dalgıç polis memuru, görev dalışının ardından geçirdiği kalp krizi sonucu hayatını kaybetti. 
     Alınan bilgiye göre, Başbakan Recep Tayyip Erdoğan ve Kore Cumhuriyeti Cumhurbaşkanı Roh Moo-Hyun'un İstanbul Boğazı turuna çıkması öncesi Beşiktaş'ta alınan güvenlik önlemleri kapsamında görev yapan dalgıç polis memuru Mehmet Hulusi Çatalyürek 45 , güvenlik araştırması için dalış yaptı. 
     Daha sonra sudan çıkarak kıyıda bekleyen polis aracına binen Çatalyürek, burada fenalaştı. 
     Kalp krizi geçirdiği belirtilen 2 çocuk babası polis memuru, ambulansla kaldırıldığı Taksim Eğitim Hastanesi'nde hayatını kaybetti. 
     Konuya ilişkin gazetecilerin sorularını yanıtlayan İstanbul Emniyet Müdürü Celalettin Cerrah, ''Arkadaşımız görev başında şehit oldu. Normalde 6 ayda bir sağlık kontrolleri var. Bu sağlık kontrollerinde herhangi bir şey çıkmamış. Ölümün ne zaman geleceği belli olmuyor'' dedi. 
     
</TEXT>
</DOC>
