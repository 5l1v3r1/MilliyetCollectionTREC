<DOC>
<DOCNO> 321773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun28.html </URL>
<DATE> 2005/03/08/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Mısır'da muhalif partinin gazetesine sansür... 
</HEADLINE>
<TEXT>

     Mısır'da muhalefet partisi El Gad'ın Yarın gazetesinin ilk sayısının dağıtımının durdurulduğu bildirildi. 
     Parti'nin hapisteki genel başkanı Eymen Nur'un eşi Cemile İsmail, AFP'ye yaptığı açıklamada, basılmış ve kamyonlara yüklenmiş gazetenin dağıtımının yasaklandığını belirtti. 
     Gazetenin avukatı Amir Salim de, El Ahram gazetesiyle basım ve dağıtım için anlaşmaları bulunduğunu söyledi ve ''El Ahram çalışanları, dün gece devlet güvenliği tarafından gazetenin dağıtımının durdurulması konusunda uyarılmış'' dedi. 
     Partiyle aynı adı taşıyan gazetenin ilk baskısında, Eymen Nur, eylül ayındaki devlet başkanlığı seçimlerinde aday olma niyetinde olduğunu açıklıyordu. 
     Nur'un eşi Cemile İsmail, ''Elbette seçilemeyeceğini biliyor, çünkü bu seçimde adaylar için koşullar çok ağır olacak'' dedi. 
     Eymen Nur, ocak ayında resmi belgede sahtecilikten gözaltına alınmıştı. 
     Mısır'da 23 yıldır iktidarda bulunan Devlet Başkanı Hüsnü Mübarek, şubat sonunda, çok sayıda adayın seçime katılması ve doğrudan seçimlerin yapılması için anayasa değişikliği önermişti. Mısır'da başkan adayı, şimdiye kadar meclis tarafından belirleniyordu. 
     
</TEXT>
</DOC>
