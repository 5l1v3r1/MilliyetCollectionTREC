<DOC>
<DOCNO> 312144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur39.html </URL>
<DATE> 2005/02/03/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Dedektif gibi davranıp suçluları yakalattı 
</HEADLINE>
<TEXT>

     Bolu'da bir esnaf, kendisini telefonda ölümle tehdit eden ve Sedat Peker'in adını kullanarak para isteyen 2 genci, polisle işbirliği yaparak yakalattı. 
     AA muhabirinin aldığı bilgiye göre, esnaf Hüseyin Ercan Albayrak'ı arayan ve adının Şahin Peker olduğunu iddia eden kişi, ''Bizi sizi öldürmek üzere 150 bin YTL'ye kiraladılar. Siz bize 200 bin YTL verirseniz sizi öldürmeyiz. Biz Sedat Peker'in adamıyız. Parayı vermezsen seni öldüreceğiz'' dedi. 
     Tehditlerin 8 gün boyunca her akşam devam etmesi üzerine olayı polise haber veren Albayrak, polislerle işbirliği yaparak, zanlıların yakalanması için dedektif gibi çalışmaya başladı. 
     Tehdit edilen Albayrak'ı 24 saat boyunca yakın korumaya alan Bolu Emniyet Müdürlüğü Asayiş Şube ekipleri, Albayrak'ın ankesörlü telefondan arandığını tespit ederek, kent merkezindeki ankesörlü telefonların çevresine sivil ekipler yerleştirdi. 
     Polis ekipleri, Albayrak'ı bu sabah da telefonda tehdit eden 2 zanlıyı ankesörlü telefonla konuşurken yakalayarak gözaltına aldı. 
     Zanlılar Mesut Ö. 18 ve Yılmaz Ç. 18 , Asayiş Şube Müdürlüğü'nde sorgulanmalarının ardından, ''tehditle para isteme'' suçundan adliyeye sevk edildi. 
     Zanlılardan Mesut Ö'nün, babası A.Ö'nün, olaydan 7 ay öncesine kadar tehdit edilen esnafın yanında çalıştığı öğrenildi. 
     Bu arada, zanlıların yakınları, zanlıların adliyeye getirilişini görüntülemeye çalışan basın mensuplarına saldırdı. Polis, zanlıların yakınlarını güçlükle sakinleştirdi. 
     Tehdit edilen Hüseyin Ercan Albayrak'ın oğlu Ercan Albayrak, AA muhabirine yaptığı açıklamada, babasının yapılan tehditlere aldırış etmeyerek bir dedektif gibi davrandığını belirterek, ''İşyerinde çalışanlar ve biz, Bolu kent merkezindeki telefon kulübelerinin çevresinde nöbet tutarak şüpheli şahısları takip edip polise yardımcı olduk. Zanlılardan birinin babasının eski çalışanımız olması bizi şaşırttı'' dedi. 
     
</TEXT>
</DOC>
