<DOC>
<DOCNO> 339473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun10.html </URL>
<DATE> 2005/05/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İntihar saldırıları bugün Erbil'i vurdu En az 60 ölü 
</HEADLINE>
<TEXT>

     Irak’ın kuzeyindeki Erbil kentinde bu sabah düzenlenen intihar saldırısında en az 60 kişinin öldüğü bildirildi. 
     Reuters, bir sağlık çalışanının açıklamalarını kaynak gösterdiği haberde, saldırıda yaklaşık 150 kişinin de yaralandığını belirtti. 
     Görgü tanıkları, üzerinde patlayıcı bulunan bir intihar eylemcisinin kendisini, polis kayıt merkezi olarak da kullanılan Irak Kürdistan Demokrat Partisi’nin bölgedeki ofisi önünde havaya uçurduğunu söylemişlerdi. 
     İntihar saldırısının sorumluluğunu, Ensar El Sünnet Ordusu üstlendi. 
     Örgütün internet sitesinde yayınlanan bildiride, "Bu operasyon, kardeşlerimizin hapishanelerinizde işkence görmesine ve kendilerini Haçlılara teslim eden kafir peşmergelere cevabımızdır" denildi. 
     
     BAĞDAT'TA PATLAMA 2 ABD ASKERİ ÖLDÜ 

     Öte yandan, başkent Bağdat’ta yol kenarına yerleştirilen patlayıcının infilak etmesi sonucu 2 Amerikan askerinin öldüğü bildirildi. 
     Amerikan ordusundan yapılan açıklamada, dün Bağdat’ta iki ayrı saldırı düzenlendiği, ölen Amerikan askerlerinin yakınları düşünülerek ayrıntılı bilgi verilmeyeceği kaydedildi. 
     
</TEXT>
</DOC>
