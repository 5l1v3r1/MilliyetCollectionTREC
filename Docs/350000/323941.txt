<DOC>
<DOCNO> 323941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun01.html </URL>
<DATE> 2005/03/16/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
İsrail Eriha'dan çekiliyor... 
</HEADLINE>
<TEXT>

     İsrail birliklerinin, Batı Şeria'daki Eriha kentini bugün terk edecekleri ve denetimi Filistinli güçlere bırakacakları bildirildi. 
     İsrail ordu radyosunun haberine göre İsrailli ve Filistinli yetkililer, çekilme ile ilgili son ayrıntılar üzerinde de mutabakata vardılar. 
     Her iki taraftan askeri yetkililer, kentte birlikte incelemeler yaptıktan sonra, devir teslimi tamamlayacaklar ve İsrail birlikleri ayrılmaya başlayacak. 
     İsrail ordu birliklerinin, öğle saatlerinde ayrılmaya başlaması bekleniyor. 
     Filistin Devlet Başkanı Mahmud Abbas ve İsrail Başbakanı Ariel Şaron, Mısır'ın Şarm El Şeyh beldesinde 8 Şubat'ta yaptıkları görüşmede, İsrail'in, Ramallah, Tulkarim, Kalkiliye, Eriha ve Beytüllahim'in denetimini Filistinlilere devretmesi, Filistinli tutukluların serbest bırakılması ve ateşkes konularında uzlaşma sağlamışlardı. 
     Ancak bu kararların uygulanması, Filistinli militanların giriştiği bir terör saldırısı nedeniyle İsrail tarafından durdurulmuştu. 
     Abbas dün yaptığı bir konuşmada, İsrail'in, Şarm El Şeyh kararlarına uymasını istemişti. 
     
</TEXT>
</DOC>
