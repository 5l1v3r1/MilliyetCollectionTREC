<DOC>
<DOCNO> 333422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sontur15.html </URL>
<DATE> 2005/04/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ölmeden önce 2 balıkçının adını verdi 
</HEADLINE>
<TEXT>

     Taylan YILDIRIM DHA 

      İZMİR'in Güzelbahçe İlçesi'nde 2 kişi tarafından çivili sopayla dövülen 38 yaşındaki Mecit Hekim, kaldırıldığı hastanede öldü. Hekim'in ölmeden önce adını söylediği iki kişinin bulunup, yakalanması için çalışma başlatıldı. 
     Olay, bugün saat 04.00 sıralarında Abdullah Baydar Caddesi, 124 numaradaki marangoz atölyesi yanında meydana geldi. Balıkçılık yapan Mecit Hekim, balıktan döndükten sonra arkadaşları ile birlikte içki içmeye başladı. Bir süre sonra arkadaşlarından ayrılan Hekim, yolda tartıştığı iki kişi tarafından tartaklandı. Yandaki marangoz atölyesinden alınan çivili sopayla başından, dizlerinden, sırtından ve karnından dövülerek yaralanan Mecit Hekim, gürültülere uyanan marangozhane sahibi Şadi Çetinkaya tarafından kanlar içinde bulundu. Şadi Çetinkaya'nın olayı bildirmesiyle polisle gelen sağlık ekipleri, Hekim'i, olay yerinde yaptıkları ilk müdahaleden sonra Dokuz Eylül Üniversitesi Hastanesi'ne kaldırdı. Yoğun bakım ünitesine yatırılan Hekim, kurtarılamadı. 
     Kanında metil alkol zehirlenme belirtileri de bulunan Hekim'in, cesedi savcının incelemesinin ardından otopsi için Adli Tıp Kurumu morguna kaldırıldı. Olayla ilgili araştırma başlatan polis ekipleri, Hekim'in yaralı olarak bulunduğu sırada isimlerini söylediği kendisi gibi balıkçı olan Erdem Benek ve Erkan Öz, cinayet zanlısı olarak aramaya başladı. İki kişiyi adreslerinde bulamayan polisin, Mecit Hekim'in dövülerek öldürülmesi olayını başka kişilerinde gerçekleştirmiş olabileceği olasılığına karşı soruşturmamayı çok yönlü sürdürdüğü bildirildi. 
     
</TEXT>
</DOC>
