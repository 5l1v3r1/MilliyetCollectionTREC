<DOC>
<DOCNO> 314610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/spor/axspo01.html </URL>
<DATE> 2005/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bıçakcı kesti, attı 
</HEADLINE>
<TEXT>


Futbol Federasyonu Başkanı, Milliyet'in ortaya çıkardığı teşvik primi belgesi hakkında, "Geçmiş dönemin yanlışlarıyla biz ilgili değiliz" açıklamasını yaptı 

CEMAL ERSEN 


'Yaptırım olanaksız' 
FUTBOLDA teşvik primi alındığının kanıtlanmasının ardından 2002-03 sezonunda yaşanan olay hakkında cezai işlem yapılıp yapılamayacağı tartışma konusu oldu. Hukukçular, "şike ve teşvikte zaman aşımı olmaz" yorumu yaparken, Başkanvekili Şekip Mosturoğlu, "Bizim hukuki bir yaptırımda bulunmamız talimat gereği olanaksızdır" dedi. Talimatın "zaman aşımı" başlıklı 67. maddesi bugünkü yönetim toplantısında değerlendirilecek. 

Bazı üyeler rahatsız 
FEDERASYON Başkanı Levent Bıçakcı'nın, Milliyet tarafından ortaya çıkarılan teşvik belgesi hakkında, "Bu konulara hiç girmeyelim. Geçmiş dönemin yanlışlarıyla ilgili değiliz" açıklaması, Şike Tahkik Kurulu raporlarının ikinci kez hasır altı edileceği şeklinde değerlendirildi. Bu arada bazı yönetim kurulu üyelerinin, "Biz temiz bir futbol vaadettik. Hukuki bir engel yoksa teşviğin üzerine gitmeliyiz" görüşünde olduğu kaydedildi. 

Aksu'ya sert tepki 
ESKİ başkanvekili Ata Aksu'nun "Hukuk Kurulu bize raporda şikeyi belirleyen unsurlar oluşmadığını söyledi" açıklamasına da Mosturoğlu'ndan sert tepki geldi. O günlerde Hukuk Kurulu üyesi olan Mosturoğlu, "Sayın Aksu'nun çok iyi bildiğini sandığım bu hukuki aşamaları farklı şekilde kamuoyuna yansıtmasının ardındaki niyeti anlamıyorum. Konu bir önceki federasyonca görüşülmüş ve karara bağlanmıştır" dedi. 


</TEXT>
</DOC>
