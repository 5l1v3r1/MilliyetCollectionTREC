<DOC>
<DOCNO> 319920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun26.html </URL>
<DATE> 2005/03/02/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
KKTC'de sürpriz koalisyon sinyali... 
</HEADLINE>
<TEXT>

     KKTC Başbakanı ve Cumhuriyetçi Türk Partisi CTP Genel Başkanı Mehmet Ali Talat ve Ulusal Birlik Partisi UBP Genel Başkanı Derviş Eroğlu, birlikte hükümet kurmalarının mümkün olduğunu söylediler. 
     Talat ve Eroğlu başkanlığındaki CTP-UBP heyetleri arasında yapılan görüşme sona erdi. 
     Eroğlu ile birlikte, görüşmenin ardından gazetecilerin sorularını yanıtlayan Talat, ''CTP başkanlığında UBP ile hükümet kurmanız mümkün mü '' sorusuna, ''Bizim açımızdan UBP ile bir hükümet kurmak her zaman için mümkündür ve söz konusudur'' karşılığını verdi. 
     Aynı soruya Eroğlu da, hükümeti kurma görevini Talat'ın alacağını ifade ederek, ''Sayın Talat böyle söylediğine göre, seçimden önce bütün partilere eşit mesafede olacağımızı söylemiştik, seçimden sonra da aynı şeyleri söyledik, dolayısıyla mümkündür'' dedi. 
     Görüşmede değerlendirme yaptıklarını, karşılıklı görüşlerini aktardıklarını ifade eden Talat, herhangi bir karar almadıklarını söyledi. Meclisin Cuma günü yemin edeceğini ve ardından da hükümeti kurma konusunda görevlendirme yapılacağını kaydeden Talat, görevlendirmeden sonra da görüşeceklerini belirtti. 
     Eroğlu da görüşmenin samimi bir ortamda geçtiğini belirterek, Talat'ın hükümeti kurmakla görevlendirilmesinin ardından diyalogun devam edeceğini söyledi. ''Alınmış bir karar ve varılmış bir mutabakat olmadığını'' kaydeden Eroğlu, sohbet havasında geçen görüşmede, seçim sonrasını ve muhtemel hükümet olasılıklarını değerlendirdiklerini kaydetti. 
     ''Hükümet olasılıklarından hangisinin daha ağır bastığı'' sorusuna Eroğlu, ''herhangi bir mutabakat olmadığına göre yorum yapmanın şu anda zamanı olmadığı'' karşılığını verdi. Talat da, ''Herhangi bir karar olmadı'' dedi. 
     Başbakan Talat, görüşmede cumhurbaşkanlığı seçiminin gündeme gelip gelmediğinin sorulması üzerine de, UBP'nin konuyu değerlendirdiğini, CTP'nin ise aday çıkarma kararı aldığını söyledi. Talat, UBP'den cumhurbaşkanlığı konusunda destek istemediklerini de belirtti. 
     Talat, ''14 Aralık 2003 seçimlerinin ardından meclise giren dört siyasi partinin genel başkanları Ankara'ya gitmişti ve hükümet de ondan sonra kurulmuştu. Bu kez de böyle bir ziyaret planlanıyor mu '' sorusuna, o zaman Kıbrıs'la ilgili yeni bir sürecin başlamak üzere olduğunu ve Başbakan Recep Tayyip Erdoğan'ın Davos'ta BM Genel Sekreteri'ne, ''Biz Türk tarafı olarak hazırız, bir adım önde olacağız'' demek üzere olduğunu belirtti. KKTC'de bir hükümet olmadığını ve o nedenle bütün partilerin çağrıldığını ifade eden Talat, ''bu defa da öyle olacak diye bir şeyin söz konusu olmadığını'' söyledi. 
     Başbakan Erdoğan'ın KKTC'yi ziyaret edeceği yönündeki haberlerin anımsatılması üzerine ise Talat, ''Benim bilgimde bir şey yok. Gelirse hoş geldi. Kendisini her zaman için hazırlamaya hazırız, ben de Sayın Eroğlu da'' dedi. 
     Meclis başkanlığı seçiminin görüşülüp görüşülmediği sorusuna Talat, meclis çalışmalarına kısaca değindiklerini, başkanlık seçimi üzerinde durmadıklarını belirtti. Eroğlu da, ''En yaşlı üye olarak, Cuma günü meclis başkanı benim. Arkadaşları yemin ettireceğim'' dedi. 
     
</TEXT>
</DOC>
