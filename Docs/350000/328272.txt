<DOC>
<DOCNO> 328272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur43.html </URL>
<DATE> 2005/03/29/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
46 gayrimenkulu olan kişiye yeşil kart verilmiş .. 
</HEADLINE>
<TEXT>

     Niğde'de, kendisi ve eşi adına toplam 46 gayrimenkul, 130 küçükbaş hayvan ve bir traktörü bulunan kişiye yeşil kart verildiği tespit edildi. 
     Niğde Valisi Gündüz Beder, düzenlediği basın toplantısında, yeşil kart sahiplerine ücretsiz tedavi ve ilaç imkanı sağlanmasının ardından, yeşil kart taleplerinde patlama olduğunu belirtti. 
     Yeşil kart uygulamasındaki amacın fakir ve yoksul vatandaşların sıkıntısını çözmek olduğunu ifade eden Vali Beder, ancak varlıklı insanların da yeşil kart almak için değişik yollara başvurduğunu kaydetti. 
     İhbar üzerine yapılan araştırmada, pek çok mala sahip bir kişinin yeşil kart aldığının tespit edildiğini kaydeden Beder, şöyle konuştu 
     ''Merkez ilçeye bağlı bir beldede ikamet eden çiftçi H.B'nin, kendi adına 32, eşi adına 14 gayrimenkul, 130 küçükbaş hayvan ve bir traktör ile ziraat ekipmanları olduğu tespit edildi. Bu kadar mal varlığı olmasına rağmen resmi dairelere yaptığı başvurularda hiçbir mal varlığına rastlanmaması ve geliri olmadığının belirtilmesi üzerine yeşil kart alarak tedavisini yaptırmıştır.'' H.B'nin mal varlığı olduğu halde ''Yeşil kart almasında sakınca yoktur'' diye onay veren tapu sicil müdürlüğünde görevli bir personelin valilikçe açığa alındığını ifade eden Vali Beder, şunları söyledi 
     ''H.B'nin ilimiz eczanelerinden bugüne kadar aldığı 302 YTL'lik 302 milyon lira ilaç bedelleri ile hastanelerde yapılan muayenelerin ücreti, 2 kat cezalı tahsil edilecek. Bu konuda araştırmalar devam etmektedir. H.B. hakkında Cumhuriyet Başsavcılığı'na suç duyurusunda bulunulmuştur.'' Beder, konuda ihmali bulunan diğer görevliler hakkında da araştırma yapıldığını, ihmali bulunanlarla ilgili cezai işlem uygulanacağını belirtti. 
     
</TEXT>
</DOC>
