<DOC>
<DOCNO> 323657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/soneko14.html </URL>
<DATE> 2005/03/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Meclis Lojmanlarından yapılacak Ticaret Merkezi projesi iptalin eşiğinde 
</HEADLINE>
<TEXT>

     Türkiye Ticaret Merkezi olarak satışa sunulan TBMM Lojmanlarında, çok katlı 2 bloktan sonra villaların da yeniden konuta dönüştürülmesi gündemde bulunuyor. 
     Villaların showroomlara, çok katlı bloklardaki dairelerin de ofislere dönüştürüldüğü TBMM Lojmanlarının satışında, aradan geçen yaklaşık 2 yıllık süreye rağmen istenen başarı sağlanamadı. 
     Edinilen bilgiye göre, başlangıçtan bu yana 400 villadan ancak 7'si alıcı buldu. Aynı şekilde çok katlı 2 bloktaki 177 daireden de sadece 13'ü satılabildi. Yiyecek ve içecek çarşısında yer alan 17 dükkan ile birlikte, Türkiye Ticaret Merkezi adını alan lojman alanında satışı gerçekleştirilen toplam işyeri sayısı 37 olarak belirlendi. 
     Çok büyük bölümü taksitlendirilerek yapılan bu işyerlerindeki toplam satış tutarı ise 8 milyon 382 bin dolar olarak hesaplandı. 
     
     OTEL VE TİCARET BİRİMİ ARSA SATIŞI 
     Bu süreçte Ticaret Merkezinin alıcılar için daha cazip kılınması amacıyla, lojman alanındaki boş araziye inşa edilmesi kararlaştırılan otel arsası da 4 milyon 150 bin dolara satıldı. 
     Aynı şekilde burada kurulacak ticari birimin arsası da, 2 milyon 820 bin dolara alıcı buldu. 
     Ancak ne otel ne de ticari birimi kurulmasına dönük adımlar, villa ve çok katlı dairelere yönelik bir talep artışı yaratmadı. 
     Bunun üzerine bu defa 177 daireden sadece 13'ü satılabilen çok katlı 2 blok, tekrar konuta dönüştürüldü ve topluca satış yoluyla ihaleye çıkarıldı. İhaleyi de, çok katlı 2 blokta kalan 164 daireye 25 milyon 894 bin dolar veren teklif sahibi kazandı. 
     Daha önce bu bloklarda ofis alan 13 hak sahibinin vereceği muvafakatın ardından onaylanacak bu ihaleden gelecek 25.8 milyon doların 3 milyon 852 bin dolarını katma değer vergisi, 642 bin dolarını da emlak alım satım vergisi oluşturuyor. Kalan 21 milyon 400 bin doların da satış geliri olarak Hazine'ye kalacağı belirtiliyor. 
     
     VİLLALAR NE OLACAK 
     Bu arada çok katlı 2 bloğun tekrar konut olarak satışından sonra projeyi koordine eden Emek İnşaat'ın, villaların da tekrar konuta dönüştürülerek satılması konusunda araştırma yaptığı öğrenildi. 
     Yapılacak araştırma sonucunda, villaların nasıl değerlendirileceği konusunda bir karara varılacak. Villaların tekrar konut olarak satışı yönünde bir görüş benimsenirse, şu ana kadar sadece 7'si satılabilen 400 villa, bu defa konut olarak satışa sunulacak. 
     Bu durumda, TBMM Lojmanlarının Türkiye Ticaret Merkezi'ne dönüştürülme projesi de tümüyle ortadan kalkmış olacak. 
     
     LOJMANLARIN SATIŞ SERÜVENİ 
     TBMM Lojmanlarının satışı, 3 Kasım 2002 seçimlerinin ardından gündeme geldi. Başbakan Recep Tayyip Erdoğan'ın o tarihte AK Parti Genel Başkanı olarak açıkladığı bu yöndeki karar çerçevesinde, TBMM Başkanlık divanı, lojmanları Maliye Bakanlığı Milli Emlak Genel Müdürlüğü'ne devretme kararı aldı. Bu kararın ardından da, lojmanlar 15 Ocak 2003'te Maliye Bakanlığı'na geçti. 
     400 villa ve 177 daire ile alışveriş alanındaki dükkanlardan oluşan lojmanların satışına dönük ön çalışmalar sonucunda, buranın Türkiye Ticaret Merkezi olarak değerlendirilmesi benimsendi. 
     Maliye Bakanı Kemal Unakıtan, 15 Nisan 2003 yılında düzenlediği basın toplantısında, çok katlı dairelerin ofis, villaların ise showroomlara dönüştüğü Türkiye Ticaret Merkezinde, bir yapı ve hipermarket ile helikopter pisti, otopark ve kültür merkezi inşa edileceğini açıkladı. Unakıtan, 1 yıl içinde bitecek satışlar sonucu Hazineye 300 trilyon liranın üzerinde bir gelir sağlanacağını da bildirdi. 
     Projede villa ve ofislerin satışlarını üstlenen Reha Medin Emlak Hizmetleri de, hemen talep toplamaya başladı ve 21 Temmuz 2003'de showroom ve ofisler için o ana kadar 100 firmanın başvurduğunu belirtti. Aynı yılın Ekim ayında ise Reha Medin, lojmanların dörtte birinin sahiplerini bulduğunu açıkladı. 
     Ancak Maliye Bakanı Unakıtan, 2004 yılı Temmuz ayında, bir soru önergesine verdiği yanıtta, Medin'in aksine, o tarihe kadar sadece 25 lojmanın satışının yapıldığını ifade etti. 
     Satışlarda istenen başarının sağlanamaması üzerine, bu defa lojman sahasındaki boş alana bir otel ve ticaret birimi kurulması benimsendi ve bunların arsalarının satışı yapıldı. 
     
</TEXT>
</DOC>
