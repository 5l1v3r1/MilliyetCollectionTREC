<DOC>
<DOCNO> 313783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko06.html </URL>
<DATE> 2005/02/09/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
ABD bütçesinden Türkiye'ye dış yardım... 
</HEADLINE>
<TEXT>

     Deniz Arslan AA 

ABD Başkanı George W. Bush'un Amerikan kongresine sunduğu 2006 bütçesinde, dış yardımlar kapsamında Türkiye'ye ''insan hakları ve ekonomik istikrarı destek için'' 10 milyon dolar ve NATO kapsamındaki faaliyetler çerçevesinde, ''Türk silahlı Kuvvetleri'nin modernizasyonuyla, terörizme karşı savaşa desteği, Irak ve Afganistan'a yapıcı katkılarının devamı için'' 25 milyon dolar ayrıldı. 
     ABD Dışişleri Bakanlığı'nın bütçesinde, Türkiye ile ilgili bölümde, ''NATO müttefiki ve bölgenin istikrarı için büyük önem taşıyan Türkiye'ye insan haklarını geliştirme programları ve ekonomik istikrarı destek için'' 10 milyon dolar ayrıldığı belirtildi. 
     Bunun dışında, Avrupa ve Avrasya bölgesinde, NATO müttefiklerine ve koalisyon ortaklarına destek kapsamında Avrupa ve Avrasya'ya toplam 203.4 milyon dolar fon ayrıldığı görüldü. Bu fonların en büyük kısmının Türkiye ve Polonya'ya ayrıldığı kaydedildi. 
     Bütçede ''Türk Silahlı Kuvvetleri'nin modernizasyonu ve terörizme karşı küresel savaşa katılımın güçlendirilmesi, Türkiye'nin Irak ve Afganistan'daki yapıcı katkıları için'' Türkiye'ye 25 milyon dolar ayrıldığı belirtildi. 
     Polonya'ya da, askeri kuvvetlerini reformize etmesi ve koalisyon çabalarının desteklenmesi için 30 milyon dolar ayrıldığı görüldü. 
     ABD Dışişleri Bakanlığı'nın dış operasyonlar bütçesi için 4.589 milyar dolar ayrıldı. Bütçede bu program, koalisyon kurma, çok uluslu koalisyonlar ve operasyonlarda dost ve müttefiklerin kapasitelerini güçlendirmede kritik olarak tanımlandı. 
     
     KIBRIS 
     Bütçede Kıbrıs için de, BM'nin Nisan 2004'teki referandum planının başarısızlığının ardından barış sürecine destek ve nihai olarak adanın birleşmesi için 20 milyon dolar ayrıldı. 
     Bu paranın aynı zamanda, Kıbrıs Türk ekonomisi ve adanın ekonomik entegrasyonunu güçlendirecek faaliyetlerde kullanılmasına devam edileceği kaydedildi. 
     Bush'un Amerikan kongresine sunduğu 2.57 trilyon dolarlık bütçenin kongrede görüşülerek onaylanmasının, eğitim, sağlık, çevre gibi konularda 150 hükümet programında yapılan kesintilere Demokrat Partililer'in itirazları nedeniyle aylar alması bekleniyor. ABD'de 2006 bütçe yılı 1 Ekim'de başlıyor. 
     
</TEXT>
</DOC>
