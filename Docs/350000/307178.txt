<DOC>
<DOCNO> 307178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/soneko27.html </URL>
<DATE> 2005/01/17/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Yeşim Tekstil, 2005'te global rekabete hazırlanacak... 
</HEADLINE>
<TEXT>

     Nike, Mark Spencer, GAP, Schlafgut ve Zara gibi dünyanın önde gelen markalarına üretim yapan ve 2004'ü 295 milyon dolar ihracat ile kapatan Yeşim Tekstil'in, bu yıl global rekabet ortamına uyum sağlamak için rakamsal büyüme yerine, yapısal değişim hedeflediği bildirildi. 
     Yeşim Tekstil Sanayi ve Ticaret A.Ş Genel Müdürü Şenol Şankaya, yaptığı yazılı açıklamada, 2004 yılında 207 milyon doları konfeksiyon ve hazır giyim, 88 milyon doları da tekstil olmak üzere, toplam 295 milyon dolarlık ihracat gerçekleştirdiklerini kaydetti. 
     Uludağ İhracatçı Birlikleri'ne UİB göre, Bursa'daki 581 firmanın, değişik ihracatçı birlikleri kanalıyla toplam 704 milyon 339 bin dolar hazır giyim ve konfeksiyon ihracatı yaptığını belirten Şankaya, hazır giyim ve konfeksiyon ihracatının yaklaşık yüzde 30'unu Yeşim'in tek başına gerçekleştirdiğini bildirdi. 
     Şankaya, 2004'te tekstil sektöründe yüzde 3-5 büyüme gerçekleşirken, Nergis Grubu'nun ciro bazında yüzde 20 büyüdüğüne işaret ederek, 2005 yılında da aynı ciro ve ihracat rakamlarını yakalayabilmeyi hedeflediklerini ifade etti. 
     Bu yıl daha çok yapısal değişim hedeflediklerini, rakamsal büyümenin birinci hedefleri olmayacağını vurgulayan Şankaya, şunları kaydetti 
     ''2005'te kendimizi yapılandırma, sektörde neler olduğunu gözleme ve değişime ayak uydurma sürecini yaşayacağız. Firma olarak çok ciddi bir reorganizasyon içine girdik. Farklı sistemler geliştirerek verimliliğimizi artırmaya çalışıyoruz. Yeni bilgisayar programları ile fabrikanın her bir bölümünü IT ağına dönüştürmeyi ve her şeyi bilgisayar ortamında takip etmeyi hedefliyoruz. Bundan sonraki hedefimiz bu başarıları karlılığımıza da yansıtarak global rekabette yerimizi sağlamlaştırmak. Yani 2005, global rekabet için hazırlıklarımızı tamamlayacağımız bir yıl olacak. 2006'dan sonra yeniden büyüme dönemimiz başlayacak.'' Şankaya, bünyesinde yaklaşık 4 bin 500 kişi çalıştıran firmanın, fason ve tedarikçi firmalar aracılığıyla toplam 8 bin kişiye istihdam olanağı yarattığına da değindi. 
     
</TEXT>
</DOC>
