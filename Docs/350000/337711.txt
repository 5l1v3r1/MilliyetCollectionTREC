<DOC>
<DOCNO> 337711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun35.html </URL>
<DATE> 2005/04/28/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Vatikan'da komünist casus iddiası 
</HEADLINE>
<TEXT>

     Roma Katolik Kilisesi'ni yaklaşık 27 yıl yöneten Papa İkinci Jean Paul'ün, Vatikan'daki Polonyalı bir rahip tarafından Doğu Bloku'nun gizli servisleri adına yıllarca yakın takipte tutulduğu belirtildi. 
     Merkezi Varşova'da bulunan Ulusal Hafıza Enstitüsü'nün IPN dün yaptığı açıklama, Vatikan ve İtalya'da bomba etkisi yarattı. 
     Doğu Bloku'nun çöküşü sonrasında, Polonya'da Nazilerin ve Komünist rejimin karanlık işlerini gün ışığına çıkarmak amacıyla kurulan IPN'nin Başkanı Leon Kieres, II. Jean Paul'ü 1979'dan itibaren takip işini üstlenmiş Polonyalı ajanın rahip Konrad Hejmo olduğunu belirtti. 
     Kieres, ''Dominik'' kod adıyla çalışan rahip Hejmo'nun casusluk faaliyetlerine ilişkin yaklaşık 800 sayfalık belgelerin önümüzdeki günlerde kamuoyuna duyurulacağını kaydetti. 
     Düne kadar Polonyalı Katolik hacıların Vatikan ziyaretlerini organize eden rahip Hejmo, Polonya televizyonuna dün gece yaptığı açıklamada, hakkındaki casusluk iddialarını reddetti. 
     Vatikan ise resmi bir değerlendirmede bulunmak için IPN tarafından sözü edilen gizli servis belgelerini görmek istiyor. 
     IPN'nin açıklamalarına göre, rahip Hejmo, Komünist Polonya istihbaratında kadrolu eleman olarak değil, farklı bir statü altında çalışıyordu. 
     IPN Başkanı Kieres, ellerinde rahip Hejmo'nun Polonya gizli servisiyle yaptığı telefon görüşmelerinin ses kayıtlarının yanı sıra istihbarat servisinin bu iş karşılığında yaptığı ödemelere dair makbuzların bulunduğunu açıkladı. 
     
     RAHİP HEJMO İDDİALARI REDDETTİ 
     Varşova'dan dün gelen haberlerin ardından, Roma'da bulunan rahip Hejmo, basın mensuplarına yakalanmamak için izini kaybettirmeyi tercih etti. Hejmo, Polonya televizyonuna yaptığı açıklamada ise hakkındaki iddiaları ''saçma'' olarak niteledi. 
     ''Komünist rejimin bulunduğu dönemde, Polonyalı rahiplerin her birinin istihbarat servisinde bir hamisi de vardı'' diyen Hejmo, Vatikan'da bulunduğu sırada çeşitli gizli servislerin kendisiyle bağlantı kurmaya çalışmış olduklarına da işaret etti. 
     Hejmo, Vatikan Radyosu'nda yaptığı yayınların Polonya istihbarat servisi tarafından kaydedilerek, teknolojik imkanlarla bunlara eklenen başka cümleler aracılığıyla kendisinin bir casusmuş gibi gösterilmeye kalkışılmış olabileceğini ileri sürdü. 
     Hejmo, Vatikan'da iken II. Jean Paul ve devlet sekreteryası hakkında raporlar kaleme aldığını doğruladı. 
     Rahip Hejmo, ''Ancak ben bu raporları Polonya'daki kiliseye takdim etmek amacıyla kaleme alıyordum. Asla doğrudan casusluk yapmam söz konusu olmamıştır'' dedi. 
     Hejmo, 1980'li yıllarda Köln'lü bir Almanla yakın dostluğu konusunda da isim vermeksizin ve ''Bay M'' diye niteleyerek, şöyle konuştu 
     ''Bay M, sık sık beni ziyarete gelir, kendisiyle yemeğe çıkardık. Sempatik biriydi. Almanya'ya iletme amacıyla bilgilere ihtiyacı olduğunu söyler, benim raporlarımı kopyalardı. Şimdi düşünüyorum da bu bilgileri belki de Doğu Almanya'nın istihbarat servisi Stasi'ye iletiyordu.'' Öte yandan, dün Roma'dan uçakla Varşova'ya gitmek üzere olan rahip Hejmo'nun, Polonya'daki casusluk haberlerinin ardından seyahatini son dakikada iptal ederek, İtalya'da kalmayı yeğlediği öğrenildi. 
     
     AĞCA'NIN SUİKAST GİRİŞİMİ 
     IPN tarafından açıklanacak belgelerde Mehmet Ali Ağca'nın 13 Mayıs 1981'deki suikast girişimi konusunda da yeni bilgiler ortaya çıkabileceği ileri sürülüyor. Olay günü Papa'nın yanında olan rahip Hejmo'nun bu konuda da rapor yazmış olmasına kesin gözüyle bakılıyor. 
     Rahip Hejmo, hakkındaki iddiaları reddetse de IPN Polonya'da ciddi bir kurum olarak kabul ediliyor. 
     
     RAHİP HEJMO KİMDİR 
     69 yaşındaki Konrad Hejmo, Domenikocular tarikatına mensup bir rahip olarak tanınıyor. 1961'de rahip olarak Domenikocular tarikatına giren Hejmo, 16 Ekim 1978'de II. Jean Paul'ün Papalık tahtına oturmasının ardından, dönemin Varşova Başpiskoposu Kardinal Stefan Wyszynski'nin referansıyla Vatikan'a gönderildi. Rahip Hejmo, 1979'da Vatikan'a ayak bastığında kendisine Vatikan Radyosu'nda bir görev verilmesi planlanıyordu. 
     Kısa bir süre Vatikan Radyosu'nda çalışan Hejmo, 1980'den itibaren ise Roma'da ''Corda Cordi'' diye adlandırılan Polonyalı Hacılar Merkezi'nin başkanı oldu. 
     Polonyalı hacıların Vatikan ziyaretlerini organize etmekle yükümlü Hejmo, 1979'dan itibaren Papa II. Jean Paul ve onun Polonyalı özel sekreteri Stanislao Dzwisiz'le yakın temas içinde bir kişi olarak biliniyor. Rahip Hejmo, II. Jean Paul'ün 2 Nisan'da ölümünden önce Gemelli Polikliniği'nde tedavi gördüğü sırada da Papa'nın yattığı odaya girebilen nadir kişiler arasındaydı. 
     
</TEXT>
</DOC>
