<DOC>
<DOCNO> 303747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonspo24.html </URL>
<DATE> 2005/01/05/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Beşiktaş'ta ikinci yarı hazırlıklarına gurbetçi kaleci de katıldı 
</HEADLINE>
<TEXT>

     Beşiktaş, Birinci Süper Lig'in ikinci yarı hazırlıklarını, bu sabah yaptığı çalışmayla sürdürdü. 
     BJK Nevzat Demir Tesisleri'nde teknik direktör Vincente Del Bosque yönetiminde yapılan antrenmanda siyah-beyazlı futbolcular, 2 grup halinde çalıştı. 
     Mustafa Doğan, Carew, Ali Güneş, Juanfran, Tayfun, Çağdaş, Berkant, İbrahim Akın, Okan, Fatih ve Pancu'ya alt sahada kondisyon ağırlıklı bir çalışma yaptıran Del Bosque, diğer futbolculara ağırlıklı olarak kanatlardan yapılan ortalarla gol vuruşlarına yönelik bir çalışma yaptırdı. 
     Ayağında sorunu olan Ahmet Yıldırım ve sakatlığı bulunan Serdar Özkan antrenmana katılmazken, ayağı su toplayan Sergen, çalışmayı yarıda bıraktı. 
     Bu arada dünkü çalışmaya katılamayan Ahmed Hassan, takımla çalışmalara başladı. 
     Beşiktaş, bu akşam basına kapalı yapacağı antrenmanla ikinci yarı hazırlıklarını sürdürecek. 
     
     GURBETÇİ KALECİ ANTRENMANDA 

     Siyah-beyazlıların antrenmanına, Almanya'dan gelen genç gurbetçi kaleci Göksu Hasancık da katıldı. 
     TSV 1860 Münih takımı altyapısında forma giyen 1987 doğumlu Göksu Hasancık'ın bir süre deneneceği öğrenildi. 

     
</TEXT>
</DOC>
