<DOC>
<DOCNO> 308511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sontur35.html </URL>
<DATE> 2005/01/22/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
32 bin Türk bayramlaşmak için Suriye'ye geçti... 
</HEADLINE>
<TEXT>

     Kurban Bayramı'nda yakınlarıyla bayramlaşmak için Suriye'den Türkiye'ye 6 bin 200 Suriyeli giriş yaptı, Türkiye'den Suriye'ye 32 bin 250 Türk geçti. 
     Hatay'ın Reylanlı İlçesi'ndeki Cilvegözü ve Yayladağı İlçesi'ndeki Sınır Kapıları'ndan Suriye tarafına geçen vatandaşlar, yakınlarına, hediye götürmeyi de ihmal etmediler. 
     Suriye tarafına dünden itibaren Cilvegözü Sınır Kapısı'ndan yaklaşık 2 bin 500 otobüs, minibüs ve otomobil ile 22 bin 500, Yayladağı Sınır Kapısı'ndan ise 9 bin 750 kişi Suriye'nin İdlip ve Lazkiye kentlerindeki akrabalarının yanına gitti. 
     Cilvegözü ve Yayladağı Sınır Kapıları'ndan başkasının belgesiyle geçiş yapmak isteyenlere, güvenlik güçleri tarafından izin verilmedi. 
     Akrabalarının yanına 48 saat için giden ve beraberinde hediye götüren Türkler, ziyaretleri sırasında Suriye'de yoğun bir alışveriş trafiği de yaşadılar. Hatay'dan Suriye'ye gidenler fiyatını düşük buldukları şeker, çay ve spor ayakkabısı satın aldılar. 
     Suriye'ye geçen vatandaşların, yarından itibaren dönüş yapacağı bildirildi. 
     
     KARKAMIŞ SINIR KAPISI'NDAN GİRİŞLER... 
     Gaziantep'in Karkamış Sınır Kapısı'ndan Türkiye'ye gelen Suriyeli'lerin geçişleri devam ediyor. 
     Dün 2 bin 400 Suriyeli'nin giriş yaptığı Karkamış Sınır Kapısı'ndan, bugün de bin kişi geçiş yaptı. Halen devam eden geçişler, saat 17.00'de sona erecek. 
     Karkamış Kaymakamı Yavuz Selim Süzer, Kurban Bayramı'nı Türkiye'deki yakınları ile geçirmek isteyen 4 bin Suriyeli'nin başvuruda bulunduğunu, şu ana kadar da 3 bin 400 kişinin geçiş yaptığını söyledi. 
     
     MARDİN'DEN GEÇİŞLER... 
     Mardin ve Suriye'nin Haseki Valilikleri arasında imzalanan protokol çerçevesinde 2 bin 800 Suriyeli, Türkiye'deki yakınlarının bayramını kutlamak amacıyla erken saatlerde Mardin'in Nusaybin İlçesi yakınlarındaki sınır kapısına geldi. 
     Geçişlerde, Kamışlı kasabası tarafında toplanan halk arasında izdiham yaşandı. Bir an önce Türkiye'ye gelmek için acele edenlerin sınır kapısına dayanmalarıyla Suriye tarafında geçişler bir süre durduruldu. Bu yasağa uymayan bazı Suriyeliler, kapıların üzerinden atlayarak Türkiye sınır kapısına ulaştı. 
     Geçişlerin tamamlanmasıyla Kamışlı Kaymakamı Albay Teysir El Hatip, eşi Tamara El Hatip, çocukları Ali ve Halit ile Nusaybin tarafına geçti. Sınır kapısında Kamışlı Kaymakamı'nı, Nusaybin Kaymakamı Ersin Emiroğlu ve eşi Zeynep Emiroğlu ile öteki yetkililer karşıladı. 
     Nusaybin Kaymakamı Ersin Emiroğlu, iki ülke arasında geçmişten gelen bir dostluğun olduğunu belirterek, bayramın her iki ülke insanı ve tüm dünyaya huzur getirmesini umut ettiğini söyledi. 
     Kamışlı Kaymakamı Teysir El Hatip de Bayramını Suriye'nin kardeş ülkesi Türkiye topraklarında geçirmekten mutluluk duyduğunu belirtti. 
     
</TEXT>
</DOC>
