<DOC>
<DOCNO> 324180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonyas08.html </URL>
<DATE> 2005/03/16/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Hayat kadınları şikayetçi Fuhuş yaparken polis tarafından izleniyoruz 
</HEADLINE>
<TEXT>

     AMSTERDAM DHA 

      HOLLANDA'nın Groningen kentinde çalışan hayat kadınları, "Müşterilerle cinsel ilişkiye girerken sürekli polis tarafından izleniyoruz" diyerek kent belediyesine şikayette bulundu. 
     Polisin sıkı 'izleme' faaliyetlerinden ötürü fuhuş sektörünün yoğun olduğu bölgelere artık müşterilerin de gelmeye çekindiğini söyleyen hayat kadınları, bu nedenle işlerinin bozulduğunu iddia etti. 
     Genelev bölgelerinde polisin caddelere park edip kendilerini izlediğini öne süren hayat kadınları, "Denetim yapacaklarına maymun gibi bize bakıyorlar" ifadesini kullandıkları yazılı şikayeti yerel yönetime yolladı. Hayat kadınları grubunun sözcüsü ise "Kentte durum sakinse polisler bir düzine araçla bizi izlemeye geliyor. Ancak başımız derde girdiğinde hiçbirini göremiyoruz" dedi. Hayat kadınları, geceleri devriye gezen araç sayısının bir düzineden bire indirilmesini talep etti. 
     
</TEXT>
</DOC>
