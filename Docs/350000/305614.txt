<DOC>
<DOCNO> 305614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/ekonomi/eko02.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Değiştik, müşteriyi katladık' 
</HEADLINE>
<TEXT>


Beko Genel Müdürü Sümerval, uyguladıkları değişim programıyla son üç yılda müşteri sayısını 2.6 kat, üretimi 3.5 kat, ciroyu da 3 kat artırdıklarını söyledi 

EKONOMİ SERVİSİ 

Beko Elektronik Genel Müdürü Ali Sümerval, uyguladıkları değişim programıyla son 3 yılda müşteri sayılarının 2.6, üretimlerinin 3.5, cirolarının da 3 kat büyüdüğünü bildirdi. 
Sümerval, 3. Geleceğin Yönetimi Zirvesi'nde yaptığı konuşmada, kurum olarak izledikleri stratejileri anlattı. Stratejilerini değişen duruma göre adapte eden bir yapıları bulunduğunu ifade eden Sümerval, "Çok açık, net, anlaşılabilir temel stratejilerimiz var" dedi. Sümerval, bu temel stratejilerinin iş yapış tarzında farklılışma, ürün yönetimi ve rekabetçi büyüme olduğunu vurguladı. İş dünyasında insan kaynağının farklılığı yaratmada önemli bir unsur olduğunu dile getiren Sümerval, şöyle konuştu 

1.5 milyar euroluk hedef 
"Bizim için iyi kriterlerin içinde iyi elektronik mühendisi, iyi işletmeci yok. Yurtdışına açık, dünyayı tarif edebilir girişimci, risk alabilen, yaratıcı ve özgüveni olan çalışanlar var. Yani arka bahçenizde sizi gelecek 15 seneye taşıyacak insanlar... Onları arka bahçede nadide bir çiçek gibi yetiştirmeniz lazım." 
Bu arada 2004'te 1 milyar 75 milyon euro ciro elde eden Beko Elektronik, bu yıl sonunda 1.5 milyar euro ciroya ulaşmayı hedeflediğini açıkladı. Beko Elektronik'ten yapılan açıklamada, şirketin 2005 ihracat hedefinin 1 milyar 130 milyon olduğu belirtilerek şöyle denildi 
"2002'de 4.2 milyon televizyon üretimi gerçekleştiren Beko Elektronik, bu rakamı 2003'te 5.3 milyon adede, 2004'te 7.1 milyon adede çıkardı. Bu yıl ise televizyon üretiminin 8.7 milyon adede yükseltilmesi planlanıyor." 

Vestel 500 mühendis alacağız Vestel Dış Ticaret Başkanı ve İcra Kurulu Üyesi Turan Erdoğan, Vestel'in 500 olan mühendis sayısını 1.000'e çıkarmayı hedeflediklerini belirterek, "Sadece İstanbul'daki Arıkent'e bu yıl 100 yazılım mühendisi almak istiyoruz. Bulamazsak Hindistan'dan getirebiliriz" dedi. 3. Geleceğin Yönetimi Zirvesi'nde konuşan Erdoğan, 1.000 mühendis hedefine iki-üç yıl içinde ulaşacaklarını bildirdi. Erdoğan, Vestel'in 2004'te 2.1 milyar dolarlık ihracat yaptığını, bu yıl bu rakamı 3 milyar dolara ulaştırmayı planladıklarını söyledi. 


</TEXT>
</DOC>
