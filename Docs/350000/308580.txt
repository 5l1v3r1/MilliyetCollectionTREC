<DOC>
<DOCNO> 308580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/spor/spo03.html </URL>
<DATE> 2005/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'ye sert mesaj 
</HEADLINE>
<TEXT>


Galatasaray taraftarı, 70. dakikadan itibaren "Petre dışarı" diye tempo tuttu, Saidou ve Ümit Karan'a destek verdi. Morali bozulan Rumen oyuncuyu, Bursaspor Kaptanı Okan bile teselli etmek için uğraştı 


Patlama noktası 
BURSASPOR maçı, Galatasaray için patlama noktası oldu. Transferler konusunda yönetimin ve teknik heyetin tutumunu beğenmeyen Sarı - Kırmızılı taraftar, 70. dakikadan itibaren Petre aleyhine tezahüratta bulundu. Bununla da yetinmeyen tribünler, Saidou ve Ümit Karan'ı destekleyen tezahüratlar yaparak Rumen hocaya böylesine ilk kez tepki gösterdi. 

Susturamadılar 
YEŞİL - Beyazlılar karşısında galip olmalarına rağmen takımın futbolundan memnun kalmayan tribünler, "Petre dışarı" diye tempo tutmaya başladı. Rumen oyuncu, gelen bu tepkilere şaşırırken, olaya ilk müdahale eden Necati ile Hasan Şaş oldu. Galatasaray taraftarının önüne gelen iki oyuncu, tribünleri susması için işarette bulundu ama başaramadı. 

Hagi ıslıklandı 
TRİBÜNLER buna rağmen tepkisini devam ettirdi, bu kez Saidou ile Ümit Karan lehine bağırmaya başladı. Petre'nin moralinin bozulduğunu gören Bursaspor Kaptanı Okan bile Rumen oyuncunun yanına gelerek onu teselli etmeye çalıştı. Galatasaray taraftarları maç sonuna kadar bu şekilde tepki gösterirken, üçüncü değişiklikte de Petre'yi almayan Hagi'yi ıslıkladı. 

Aslan'ın önü açılıyor 

Pleşan'ı transfer etmek için Saidou'yu göndermek isteyen Galatasaray, Kamerunlu oyuncuyu Malatyaspor'a kiralıyor. Sarı - Kırmızılı oyuncunun yarın yeni takımına imza atacağı belirtildi 

ERHAN TELLİ - M. ALİ SABUNCU 

Kontenjan boşalıyor 
CİM-BOM, transferde elini kolunu bağlayan Saidou'dan nihayet kurtuluyor. Universitatea Craiova'dan transfer edilecek Pleşan'ın gelebilmesi için yabancı kontenjanının boşalmasını bekleyen Galatasaray, Kamerunlu oyuncuyu takımdan uzaklaştırmak için elinden geleni yapmıştı. Ancak Saidou'nun inadı nedeniyle gidişi sürekli ertelendi. Sonunda Saidou konusunda Malatyaspor ile anlaşma sağlandı. Böylece Pleşan için Aslan'ın önü açıldı. 

Altı aylığına kiralık 
SAİDOU'NUN, eski hocası Aykut Kocaman'ın yanına gitmeye sıcak baktığı da belirtildi. 6 aylığına kiralanacak olan futbolcu, sezon sonunda yine Galatasaray'a dönecek. Malatyaspor Futbol Şube Sorumlusu Özcan Kayhan, imzanın yarın gerçekleşeceğini belirtirken, Saidou'nun Menajeri Abdullah Kılınç ise transferin henüz kesinlik kazanmadığını söyledi, "Metz ve Malatyaspor ile görüşmelerimiz sürüyor" dedi. 

Yüksek tansiyon 

STADA girişte birkaç Bursasporlu taraftar tarafından Galatasaray otobüsüne taş atıldığı, ancak hasar verici bir durumun meydana gelmediği bildirildi. Karşılaşma sırasında da Yeşil - Beyazlı seyirciler arasında arbede yaşandı. Çıkan kavgaya müdahale eden çevik kuvvet gerginliği büyümeden önledi. Taraftarlar zaman zaman eski futbolcuları Galatasaraylı Hakan Şükür'ün aleyhine de tezahüratta bulundular. 


</TEXT>
</DOC>
