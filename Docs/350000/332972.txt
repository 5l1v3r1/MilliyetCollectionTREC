<DOC>
<DOCNO> 332972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonsiy17.html </URL>
<DATE> 2005/04/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sezer Suriye'de kahramanlar gibi... 
</HEADLINE>
<TEXT>

     Veli Güney bildiriyor 

Daha gerçekleşmeden büyük gürültüler koparan ziyaret gerçekleşiyor. ABD'nin muhalefetine rağmen Cumhurbaşkanı Sezer bugün Suriye'ye gitti. Suriye halkı Sezer'i büyük coşkuyla karşılarken, ''Hoşgeldiniz onurlu Cumhurbaşkanı'', ''Sizi seviyoruz'' pankartları açıldı. Suriye gazeteleri ise büyük övgülerle Sezer'i manşetlere taşıdı Sezer ikinci vatanında... 

Cumhurbaşkanı Ahmet Necdet Sezer, resmi ziyaret amacıyla saat 13.30'da özel uçak ''GAP'' ile Suriye'ye geldi. Sezer'i Şam Havaalanı'nda Suriye Dışişleri Bakanı Faruk El Şara karşıladı. 
     Karşılamada, Türkiye'nin Şam Büyükelçisi Halit Çevik ve öteki ilgililer de bulundu. Sezer ile birlikte eşi Semra Sezer ve Cumhurbaşkanlığı Genel Sekreteri Kemal Nehrozoğlu da Şam'a geldi. 
     Karşılama sırasında Sezer'in eşi Semra Sezer'e çiçek sunuldu. 
     Havaalanı çıkışında Suriyeliler, Sezer'e sevgi gösterilerinde bulundular. 
     ''Sözünün eri Cumhurbaşkanı'', ''Hoşgeldiniz onurlu Cumhurbaşkanı'', ''Suriye sizi asla unutmaz'', ''Sizi seviyoruz'', ''Suriye-Türkiye ilişkilerine evet'', ''Sizinle her şey daha güçlü'' Türkçe-Arapça yazılı dövizler taşıyan Suriyeli gençler Sezer'i alkışladılar. Sezer de Suriyeliler'i selamladı. Havaalanında ve havaalanından şehir merkezine uzanan yol üzerinde çok sayıda Türkiye ve Suriye bayrağının asıldığı gözlendi. 
     Cumhurbaşkanı Sezer için resmi karşılama töreni Şaab Sarayı'nda gerçekleştirilecek. 
     Sezer, daha sonra Suriye Cumhurbaşkanı Beşar Esad ile biraraya gelecek. Görüşmelerin ardından iki Cumhurbaşkanı basına açıklama yapacak. 
     Sezer, daha sonra, ikametine ayrılan Teşrin Sarayı'nda Suriye Başbakanı Naci Otri'yi kabul edecek. 
     Sezer'in gezisi dolayısıyla geniş güvenlik önlemleri alındığı gözlendi. Güvenlik kuvvetleri, helikopter ile de havadan denetim yaptı. 
     
     
</TEXT>
</DOC>
