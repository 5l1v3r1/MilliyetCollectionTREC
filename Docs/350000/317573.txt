<DOC>
<DOCNO> 317573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonsiy19.html </URL>
<DATE> 2005/02/22/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Baykal KKTC'de Güney'deki gibi bir ''Ulusal Konsey'' kurulmalıdır 
</HEADLINE>
<TEXT>

     CHP Genel Başkanı Deniz Baykal, Kuzey Kıbrıs Türk Cumhuriyeti'nde, Güney Kıbrıs Rum Kesimi'nde olduğu gibi bir ''Ulusal Konsey'' kurulmasını önerdi. 
     Baykal, partisinin TBMM grup toplantısında yaptığı konuşmada, KKTC seçimlerinin sonuçlarını değerlendirdi. KKTC'deki seçimlerde hiçbir partinin hükümet kurabilecek çoğunluğa sahip olamamasının uzlaşma zorunluluğunu ortaya çıkarttığını belirten Baykal, ''Önce hükümet kurmak için, sonra da parlamento düzeyinde bir uzlaşma ihtiyacı kendisini her aşamada hissettirecektir'' dedi. 
     Kıbrıs Rum Kesimi'nde bir Ulusal Konsey bulunduğuna dikkati çeken Baykal, sözlerini şöyle sürdürdü 
     ''Onlar bütün önemli kararlarını Ulusal Konsey'de alıyor. Sadece hükümet partileri Bir araya geldik, istediğimizi yapıyoruz demezler. Bütün siyasi yelpaze oraya yansır. Hep birlikte tartışırlar, hep birlikte karar alırlar, hep birlikte yürürler. KKTC'de de böyle bir Ulusal Konsey anlayışı içinde hükümetin ötesinde parlamentonun tümünü kapsayan, parlamentoyu da aşan bir dayanışma içinde yürüme ihtiyacı vardır. Bu uzlaşma ve işbirliği sadece Kıbrıs'la da sınırlı kalmamalıdır. Çünkü KKTC'nin varlığına destek olan anlaşmalar Türkiye ile de ilgilidir. O anlaşmalar TBMM'de kabul edilmiştir. O yüzden uzlaşma ihtiyacı KKTC'yi de aşan biçimde Türkiye'yi de kapsamalıdır. TBMM'nin varlığı da dikkate alınarak Kıbrıs sorununa çözümler üretilebilmelidir.'' Kıbrıs'ta iki ayrı toplumun, ulusun ve siyasi kimliğin bulunduğu kabul edilerek bir çözüm bulunması gerektiğini bildiren Baykal, KKTC halkının büyük haksızlıklara uğradığını, aldatıldığını söyledi. Baykal, Annan Planı'nın kabulü yönünde oy verilmesine karşın KKTC'nin hala tecrit edilmişliğinin sürmesinin kabul edilemeyeceğini, büyük devletlerin buna son verecek ciddi ve somut adımlar atması gerektiğini kaydetti. Türkiye'de yaşayan bir grup yabancının KTHY uçağı ile Kıbrıs'a gitmelerinin yeterli olmadığını belirten Baykal, başka ülkelerin uçaklarının da KKTC'ye inmesi, doğrudan ABD gibi büyük ülkelerden insanların doğrudan bu ülkeye gitmesi gerektiğini söyledi. 
     Baykal, Başbakan Recep Tayyip Erdoğan'ın Güney Kıbrıs Rum Yönetimi Lideri Tasos Papadopulos'la ''Karşılıklı kahve içmesinin sorunun çözümünü sağlamayacağı'' yönündeki görüşlerini yineleyerek, ''Papadopulos'un muhatabı Erdoğan değildir, bunu önce Başbakanın anlaması gerekir'' dedi. 
     
     ''BU CİNAYETTİR'' 
     Konuşmasında Erdemir'in özelleştirilmesine de değinen Baykal, 7 milyar dolara yeniden yapılabilecek büyüklükteki bu fabrikanın yüzde 46'sının 1 milyar dolara blok halinde özelleştirilmesinin ''cinayet'' olduğunu söyledi. Erdemir'in Türk sanayiinin ''Yüzakı, amiral gemisi'' olduğunu ifade eden Baykal, ''Göz göre göre Türkiye'nin en önemli, en stratejik üretim alanının yüzde 46'sının satılmasının ne anlamı var '' diye sordu. Baykal, İzmit'teki SEKA Fabrikası'nın kapatıldığını, Türkiye'nin selüloz fabrikalarının kapatılması ile selüloz üretilemez hale geldiğini, şimdi de TEKEL'in satışına hazırlanıldığını bildirerek, ''Fabrika satılıyor, fabrika kapatılıyor, sosyal sorunlar olağanüstü düzeye çıkıyor'' dedi. 
     Habur Sınır Kapısı'nda binlerce kamyonun geçiş için bekletilmesinin ''İnsani ve ekonomik bakımdan facia'' olduğunu da bildiren Baykal, bu sorunun bir an önce çözülmesi gerektiğini kaydetti. Baykal, Ankara'da sorunları çözecek siyasi irade zaafı yaşandığını da savundu. 
     
     ABD İLE İLİŞKİLER 
     Konuşmasında, Türkiye-ABD ilişkilerine de değinen Baykal, Türkiye'de, ABD'nin Irak'taki politikasını uygun görmeyenlerin oranın yüzde 82 olduğunu belirterek, Fransa'da bu oranın yüzde 76, Avrupa genelinde ise yüzde 70'in üzerinde olduğuna dikkati çekti. 
     Türk halkının ve Türkiye'deki siyasi kurumların Amerikan düşmanı olmadıklarını kaydeden Baykal, ''Bizim dış politikayı husumet temelinde sürdürme anlayışımız yoktur. Biz olaylara gerçekçi bakarız. Bizim siyaset kültürümüzün temelinde Mustafa Kemal Atatürk'ün ''yurtta barış, dünyada barış'' ilkesi yatar. Bizim dış politika anlayışımızın temelinde barış ve uluslararası hukuka saygı, meşruiyet ilkesi var'' diye konuştu. 
     Baykal, Türkiye'nin uluslararası hukuk açısından tereddüt yaratan ve gereksiz yere komşularıyla husumet, düşmanlık içine sokabilecek baskılar karşısında direnç göstermesini herkesin saygıyla karşılaması, içine sindirmesi gerektiğini söyledi. 
     Deniz Baykal, ''Bu tartışmaları yapanlar niçin yapıyorlar bilemiyorum. Hafif bir yıldırma havası seziyorum. Bunun arkasından ne gelir merakla bekliyorum. Bunun arkasından hadi bakalım kendinizi gösterin, şimdi sizden şunu bekliyoruz diye bir talep mi gelecek, ne gelecek bunu hep birlikte göreceğiz'' dedi. 
     
</TEXT>
</DOC>
