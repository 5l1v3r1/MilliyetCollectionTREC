<DOC>
<DOCNO> 310388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonyas10.html </URL>
<DATE> 2005/01/28/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Sigara içilen evde büyüyen çocuklarda kanser riski 3 kat fazla 
</HEADLINE>
<TEXT>

     İngiltere'de Imperial College bilim adamları tarafından yapılan araştırmanın sonuçları, sigara içilen evlerde büyüyen çocukların ilerleyen yaşlarda akciğer kanseri olma risklerinin, içilmeyen evlerde büyüyenlere göre üç kat daha fazla olduğunu ortaya koydu. 
     Rutin olarak sigara dumanıyla temas eden çocukların akciğer kanseri risklerini araştıran bilim adamları, bu amaçla 7 yılda 123 bin kişinin sağlık durumlarını takibe aldı. 
     Sonuçları British Medical Journal adlı tıp dergisinde yayımlanan araştırmayla ''pasif içicilikle'' akciğer kanseri arasında dikkat çekici bir bağlantı bulunduğu belirlendi. Araştırmada izlenen 123 bin kişinin bir kısmının sigara içtiğini, bir kısmınınsa pasif içici olduğunu belirten bilim adamları, kendisi sigara içmeyip, çocukluğunda sigara içilen evde oturan kişilerin de büyük tehdit altında olduğunu tespit ettiklerini vurguladı. 
     ''Canser Research'' Vakfı da araştırma sonuçlarını değerlendirirken, bu sonuçların sigara içen anne-babalara yeni sorumluluklar yüklediğine dikkati çekti. Bu kişilerin sadece kendi yaşamlarını değil, çocuklarının yaşamlarını da tehlikeye attığını belirten vakıf yöneticileri, anne-babaların bir an önce sigarayı bırakmaları gerektiğini bir kez daha vurguladı. 
     
</TEXT>
</DOC>
