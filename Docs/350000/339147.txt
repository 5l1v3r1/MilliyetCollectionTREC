<DOC>
<DOCNO> 339147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sondun08.html </URL>
<DATE> 2005/05/03/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
ABD'den İran ve Kuzey Kore uyarısı 
</HEADLINE>
<TEXT>

     ABD, nükleer silahların yayılmasının önlenmesine dair yükümlülüklerini ihlal ettikleri gerekçesiyle İran ve Kuzey Kore’nin barışçıl nükleer enerji imkanlarına erişmelerinin engellenmesi gerektiğini savundu. 
     New York’ta düzenlenen Nükleer Silahların Yayılmasının Önlenmesi Antlaşması NPT Yedinci Gözden Geçirme Konferansı çerçevesinde BM Genel Kurulu’nda ABD adına konuşma yapan ABD Dışişleri Bakan Yardımcısı Stephen Rademaker, "NPT’nin şartlarının son derece açık olduğunu" belirtti. 
     Rademaker, "Barışçıl nükleer kalkınmanın nimetlerinden faydalanma hakları bulunduğunu iddia eden devletler, NPT’nin 1. ve 2. 
     maddelerinde belirtilen nükleer silahların yayılmasının önlenmesine dair yükümlülüklere uymak zorundadır" dedi. Rademaker, konuşmasını, "NPT’nin 1. ve 2. maddelerini ihlal eden hiçbir devlet 4. maddenin sağladığı olanaklardan faydalanamaz. Bu tür bir devlete ikili ya da Uluslararası Atom Enerjisi Ajansı UAEA aracılığıyla yapılan bütün nükleer yardımlar durdurulmalıdır. Bu önerimizin, bu Gözden Geçirme Konferansı’nda kabul edileceğini umuyoruz" diye sürdürdü. Amerikan yönetimi, İran ve Kuzey Kore’nin, nükleer silahların yayılmasının önlenmesine yönelik en büyük tehditler olduğunu ileri sürerken, ABD ve diğer nükleer devletlere yöneltilen NPT kapsamındaki nükleer silahsızlanma yükümlülüklerini yerine getirmediklerine dair eleştirileri ise görmezden gelmeyi tercih ediyor. ABD ve diğer bazı ülkeler, İran’ın 18 yıldır nükleer silah üretimine dair gizli program yürüttüğünü ileri sürüyor. Bu ülkeler, Kuzey Kore’nin de nükleer silaha sahip olduğunu açıklar açıklamaz 2003 yılında NPT’den çekildiğine dikkat çekiyorlar. Rademaker, BM Genel Kurulu’nda yaptığı konuşmada, "Bazı ülkeler barışçıl nükleer program izledikleri bahanesini kullanarak nükleer silah geliştirme hedefine ulaşmaya çalışmaktadır" dedi. Antlaşmanın geçerliliğini koruyabilmesi için bu tehlikenin bertaraf edilmesi gerektiğine dikkati çeken Rademaker, NPT’deki boşlukların gerçekten barışçıl nükleer programlara zarar vermeksizin de kapatılabileceğini ifade etti. ABD’nin NPT kapsamında nükleer silahlarda indirime gidilmesine yönelik yükümlülüklerini yerine getirmediği yönündeki eleştirilere de cevap veren Rademaker, ABD’nin antlaşma kapsamındaki yükümlülüklerini tam olarak yerine getirdiğini söyledi. Rademaker, 2002 yılında ABD ile Rusya arasında yapılan Moskova Antlaşması’nın uygulanmasıyla, ABD’nin 1990 yılında konuşlandırdığı stratejik nükleer savaş başlıklarının yaklaşık yüzde 80’inin 2012 yılında imha edilmiş olacağına dikkati çekti. Rademaker, ABD’nin caydırıcılık stratejisinde nükleer silahların rolünün de azaltıldığını belirterek, nükleer stokların yarı yarıya azaltılarak onlarca yılın en alt seviyesine indirildiğine işaret etti. ABD Dışişleri Bakanlığı, NPT Yedinci Gözden Geçirme Konferansı çerçevesinde, yabancı delegasyona nükleer silahların yayılmasının önlenmesine ve bu bağlamda kendi yükümlülüklerine dair görüşlerini içeren bir de CD dağıttı. BM Genel Kurulu’nda bugün konuşacak olan İran Dışişleri Bakanı Kemal Harrazi’nin, hem ABD’ye cevap vermesi, hem de yeniden başlatma tehdidinde bulundukları nükleer programlarının geleceği konusunda bilgiler vermesi bekleniyor. 
     
     KUZEY KORE ABD, DEVLET TERÖRÜNÜN BABASI 
     Bu arada, Kuzey Kore, Amerikan yönetimini "devlet terörünün babası" olmakla suçladı. 
     KCNA ajansına göre, Kuzey Kore Dışişleri Bakanlığı sözcüsü, ABD’nin Kuzey Kore’yi "terörü destekleyen ülkeler arasında saydığını" hatırlatarak, "Oysa bizim terör geçmişimiz yok" dedi. 
     "Devlet terörizminin babası George Bush’tan başkası değil" diyen sözcü, "Bush yönetiminin de aslında Kuzey Kore’nin terörist geçmişi olmadığını kabul ettiğini, ama buna rağmen onu suçladığını" belirterek, "Bu da ABD’nin Kore Demokratik Halk Cumhuriyeti’ni devirmek isterken ne denli ümitsiz bir çaba içinde olduğunu gösteriyor" diye konuştu. 
     Sözcü, ABD’nin gittikçe daha alenileşen çabalarının, "Kore’nin seçtiği yoldaki azim ve kararını ancak daha da pekiştireceğini" söyledi. 
     ABD Dışişleri Bakanlığı’nın son raporunda, Kuzey Kore terörü destekleyen ülkeler arasında sayılmıştı. 
     
</TEXT>
</DOC>
