<DOC>
<DOCNO> 344098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/ekonomi/eko03.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şirketler 10 yıl sonra 35 milyar doları yönetir' 
</HEADLINE>
<TEXT>


Bireyselin Latin Amerika uygulamalarında 10 yılda GSMH'nın yüzde 8'i oranında bir kaynak biriktiğini belirten Oyak Portföy Genel Müdürü Çelik, bizde de benzer vadede 35 milyar dolarlık bir fon oluşacağını söyledi 

Ayfer Yıldız 

Oyak Portföy Genel Müdürü Tankut Taner Çelik, bireysel emeklilik sistemindeki fon büyüklüğünün 10 yıl sonra Gayri Safi Milli Hasıla'nın GSMH yüzde 8'ine ulaşmasını beklediklerini söyledi. Sistemin gelişiminin Latin Amerika ülkelerine benzediğini anlatan Çelik, "Şu anda sistem çok yeni. Daha gideceğimiz çok yer var. Latin Amerika'da sistemin gelişimiyle ilgili yapılan araştırmalarda, sistemin zorunlu olduğu Şili dışındaki ülkelerde bireysel emeklilik sisteminin 10 yıl içinde GSMH'nın yüzde 8- 12'si arasına ulaştığı görülüyor. Türkiye'de GSMH şu anda yaklaşık 300 milyar dolar. 10 yıl sonra bireyseldeki fon büyüklüğünün GSMH'nın yüzde 8'ine ulaştığı varsayıldığında, emeklilik şirketleri toplamda 30-35 milyar dolarlık bir fon yönetecek" şeklinde konuştu. Çelik, sistemin bu rakamlara ulaşabilmesi için yatırım alternatiflerinin ve piyasanın derinliğinin artmasının yanı sıra sektörün gelişimi için yasal düzenlemelerin de yapılması gerektiğini ifade etti. 

'Sektör büyüyor' 
Şu anda sektördeki toplam katılımcı sayısı 451 bin 113, yatırıma yönlendirilen fon büyüklüğü ise 490.2 milyon YTL. Tankut Taner Çelik, sistemin henüz çok yeni olduğunu, sektörün yavaş yavaş büyüdüğüne dikkat çekti. Oyak Emeklilik'in 6 adet emeklilik yatırım fonunu yöneten Oyak Portföy, 1997 yılında kuruldu. 
Türkiye'nin ilk portföy yönetim şirketi olduklarını belirten Çelik, "Biz bireysel emeklilik ve yatırım fonları üzerinden kitlelere ulaşmayı hedefliyoruz. Ayrıca, bilinçli bir müşteri tabanı yaratmayı istiyoruz" dedi. Şu anda 53 bin 954 katılımcı sayısına ulaşan Oyak Emeklilik'in fon büyüklüğü de 31.9 milyon YTL oldu. 

Riske göre seçim yapın 
Oyak Portföy Genel Müdürü Çelik, bireysel emeklilik katılımcılarının fon seçimini gelir düzeyine, gelecekteki gelir beklentisine ve alabileceği riske göre yapması gerektiğini söyledi. Şu andaki getirilere bakarak seçim yapmayı doğru bulmayan Çelik, şöyle devam etti "Üyeler sisteme her ay ödeme yaptığı için getirilere yılbaşından itibaren bakmak çok doğru değil. Fon katılma payı her ay satın alındığı için iç verim analizine ya da ortalama getiriye bakılmalı. Yatırımcılar fonun istikrarına, başarı kriterine göre getirisine bakmalılar." 

Portföylerinizi çeşitlendirin 
Bireysel emeklilik sisteminde katılımcılar, portföylerinde yılda dört kez değişiklik yapabiliyorlar. Sisteminin uzun vadeli bir yatırım aracı olduğunu ifade eden Tankut Taner Çelik, "Yatırımcılar, uzun vadeli perspektifte ne istediklerine karar verip, kendi profillerine uygun yatırım araçlarını seçmeliler" dedi. Katılımcıların portföy dağılımlarına bakıldığında ağırlıklı olarak kamu iç borçlanma araçlarının yer aldığı görülüyor. Bu tercihin şu anda doğru olduğunu kaydeden Çelik, ancak gençlerin emekliliklerine uzun bir zaman olması nedeniyle portföylerinde hisse senedine ağırlık verebileceğini sözlerine ekledi. 

Latin Amerika ülkelerinde fonların GSMH'ya oranı Ülke 1998 2001 2002 Arjantin 3.3 7.4 11.3 Bolivya 3.9 11.0 15.5 Şili 40.3 55.0 55.8 Kolombiya 2.7 7.0 7.7 Kosta Riko - 0.1 0.9 El Salvador 0.4 5.5 7.4 Meksika 2.7 4.3 5.3 Peru 2.5 6.6 8.1 Uruguay 1.3 6.1 9.3 Ortalama 7.1 11.4 13.5 

</TEXT>
</DOC>
