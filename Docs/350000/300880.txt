<DOC>
<DOCNO> 300880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/soneko09.html </URL>
<DATE> 2004/12/25/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Şener Vergi indirimi fiyatlarda düşüşe yol açacak... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, doğrudan tüketiciye sunulan mal ve hizmetler üzerindeki vergi indiriminin, büyük ölçüde fiyatlarda düşüşe yol açacağını düşündüğünü söyledi. 
     Bir dizi inceleme ve ziyaretlerde bulunmak üzere geldiği Konya'nın Ereğli İlçesi'nde Belediye Başkanı Ahmet Özdoğan'ı makamında ziyaret eden Şener, ilçenin sorunları hakkında bilgi aldı. 
     Ardından partisinin Ereğli İlçe Başkanlığı'na geçen Şener, ziyaretten sonra çıkışta basın mensuplarının gündeme ilişkin sorularını yanıtladı. 
     Bir gazetecinin ''Vergi oranlarının indirilmesi'' ile ilgili sorusu üzerine Şener, vergi alınmasına ihtiyaç duyulmayan bir ülkenin rekabet gücünün artacağını, maliyetlerin ucuzlayacağını, sonuç olarak da yatırımların ve üretimin artacağını söyledi. 
     Ancak, dünyada vergi oranlarının sıfır olduğu hiçbir ülkenin bulunmadığını ifade eden Şener, ''Devletin, adalet, üretim, diplomasi, eğitim ve sağlık gibi yaptığı hizmetler vardır. Bu işler için paraya ihtiyaç vardır. Bunun finansman yolu da vergilerdir'' dedi. 
     Yıllardır Türkiye'de müsrif bir anlayışın olduğunu kamu gelir- giderleri arasındaki dengenin iyi gözetilmediğini, gelecekle ilgili finansman dengeleri konusunda iyi iktisatlar yapılmadığını belirten Şener, bunların ardından Türkiye'nin büyük bir borç batağına sürüklendiğini borç faizleriyle birlikte kamusal hizmetleri sürdürebilmek için yüksek vergi oranlarının ortaya çıktığını anlattı. 
     Şener, 59. Hükümet'in göreve gelmesiyle birlikte Türkiye'de birçok şeyin değişmeye başladığını, reel faiz oranlarının düştüğünü ve böyle bir periyotta da vergi oranlarının azaltılmasının gündeme geldiğini vurgulayarak, KDV, gelir ve kurumlar vergisinin önümüzdeki yıldan itibaren aşağı çekilmesinin kararlaştırıldığını bildirdi. 
     Son günlerde tartışılan konulardan birinin de vergi oranlarının düşürülmesinin ne kadarının tüketiciye yansıyacağı olduğunu ifade eden Şener, şunları söyledi 
     ''Bu teknik bir konudur. Bir yansıma teorisi denilebilir. Bu teoriye göre vergilerde indirimin ne kadarının tüketiciye yansıyacağı tüketiciyle ve piyasa koşulları ile ilgilidir. Teoride, Arz-talep dengesiyle bağlantılıdır. Talebin yetersiz olduğu arzın fazla olduğu durumlarda indirimin tamamı tüketiciye yansır. Eğer talep çok fazla ise herkes bol harcıyorsa arzın yetersiz kaldığı durumda ise yansımaz deniliyor. Peki Türkiye'de durum ne olur Ben, Türkiye'de doğrudan tüketiciye sunulan mal ve hizmetler üzerindeki vergi indiriminin büyük ölçüde fiyatlarda düşüşe yol açacağını düşünüyorum.'' Piyasada dayanıklı tüketim malları, ev eşyalarının fiyatlarının iki yıl öncesine göre düştüğünü vurgulayan Şener, ''Piyasaların iyi takip edilmesi gerekiyor. Hem tüketici tarafından izlenmeli, hem de kamu tarafından izlenmeli. Bunun fayda sağlayacağı düşüncesindeyim. Tüketici bilinci her şeye rağmen önemli faktördür'' dedi. 
     
</TEXT>
</DOC>
