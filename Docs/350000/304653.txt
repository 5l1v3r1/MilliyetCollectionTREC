<DOC>
<DOCNO> 304653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/soneko08.html </URL>
<DATE> 2005/01/08/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
"Depreme karşı güçlendirme çalışmaları acilen başlamalı" 
</HEADLINE>
<TEXT>

     Dünya Bankası Doğal Afetler Programı Türkiye sorumlusu Wael Zakout, Türkiye'nin, İran, Bulgaristan, Ermenistan ve Yunanistan gibi komşu ülkelerle birlikte yüksek deprem riski altında olduğunu, bu konuda Türkiye'nin devamlı bir hazırlık içinde olması gerektiğini söyledi. 
     Dünya Bankası'nın, Türkiye'ye yönelik doğal afetler konusunda teknik ve mali yardımda bulunan program sorumlusu Wael Zakout, A.A muhabirine yaptığı değerlendirmede, Türkiye'nin, sismik olarak dünyanın en aktif bölgesinde bulunduğunu, bu nedenle de depreme karşı en etkili önlemleri alması gerektiğini vurguladı. 
     Wael Zakout, 1999 yılındaki depremden buyana, Türkiye'nin başka büyük depremlere karşı önlemler almaya başladığını deprem konusunda önemli hazırlıklar gerçekleştirdiğini belirterek, ''DASK Doğal Afet Sigortaları Kurumu , dünyadaki en başarılı sigorta örneklerinden biri'' diye konuştu. 
     Türkiye'nin, Acil Yönetim Kurumu'nu oluşturduğunu, etkin bir sigorta sistemini geliştirdiğini, kamuoyunda, depreme yönelik bilgilendirmenin arttırıldığına dikkat çeken Zakout, özellikle belediyeler öncülüğünde, okul ve hastane binalarının güçlendirilmesi kararının önemine dikkat çekti. 
     Zakout, bütün bu hazırlıkların ve önlemlerin, büyük bir doğal afet durumunda, afetin zararını en aza indireceğini ve Türkiye'nin böyle bir olay karşısında daha hazırlıklı olmasını sağlayacağını ifade etti. 
     
     AVRUPA, ABD VE JAPONYA DÜZEYİNDE HAZIRLIK... 

     Wael Zakout, doğal afetlere karşı hazırlık açısından, Türkiye'nin henüz Avrupa, ABD ve Japonya düzeyinde bir hazırlığa sahip olmadığını, bunun için daha çok gayret gösterilmesi gerektiğini de vurguladı. 
     Depreme karşı kamuoyundaki ilginin devamlı canlı tutulması gerektiğinin de altını çizen Zakout, bunun muhtemel bir depreme karşı hazırlılığı güçlendireceğini kaydetti. 
     Hükümetin, depremle ilgili kurumsal zayıflığı gidermek için taahhütte bulunduğunu belirten Zakout, kurumsal güçlülüğü sağlayıcı, ortak bir platformda koordinasyonu sağlayan, ulusal bir öncelik içeren bir kararın yakında çıkarılmasını ümit ettiklerini vurguladı. 
     
     DEPREM TEHLİKE RİSK YÖNETİMİ... 

     Dünya Bankası, afet riskinin azaltılması ve afet yönetimi konusunda Türkiye'ye mali ve teknik yardımda bulunuyor. 
     Banka yetkililerine göre, doğal afetler sonucu genelde ölümlerin yüzde 95'ine yakını gelişmekte olan ülkelerde meydana geliyor. 
     Türkiye nüfusunun yaklaşık üçte ikisinin fay hatları yakınında yaşadığını vurgulayan Banka yetkilileri, bu nedenle Türkiye'nin daha çok önlem alması gerektiğini vurguluyorlar. 
     
     TÜRKİYE'DE DEPREM BİLİNCİ GELİŞTİ... 

     Türkiye'de 1999 depreminden sonra, afet olmadan önce riskin en aza indirilmesi yönünde bir bilincin oluştuğunu vurgulayan Banka yetkilileri, acil duruma yanıt yeteneğinin geliştirilmesi, kurumların bu konuda kapasitelerinin artırılması, mevzuatın doğru şekilde uygulanması, sigorta ve fon gibi yeni tekniklerin devreye sokulmasının, afet öncesi hazırlıklar ve afetlerin etkisini en aza indirmek açısından önemli olduğunu kaydediliyor. 
     Banka yetkilileri, doğal afetlerin önlenemeyeceğini, ancak ölüm, hasar olaylarının çok daha az bir sayıya indirilmesinin insan elinde olduğunu vurguluyorlar. 
     Dünya Bankası yetkilileri, daha iyi bir koordinasyon, sigorta, finansman sistemlerinin devreye sokulması, daha sağlıklı ve dayanıklı binaların yapılmasıyla depremlerdeki can ve mal kaybının en aza indirilebileceğini de ifade ediyorlar. 
     Banka yetkilileri, doğal afetlerde önemli olanın, afet öncesi riskleri minimize etmek olduğunu, bu neden önlemlerin etkili olması gerektiğine işaret ediyorlar. 
     
     400 MİLYON DOLARLIK KREDİ POTANSİYELİ... 

     Dünya Bankası, Türkiye'ye, deprem önleme projesi çalışması kapsamında yaklaşık 400 milyon dolar kredi vermeyi planlıyor. Bu çerçevede, başta İstanbul olmak üzere binaların depreme karşı kuvvetlendirilmesi amaçlanıyor. 
     Dünya Bankası verilerine göre, muhtemel doğal afetlerin Türkiye ekonomisine vereceği zarar da, Türkiye'nin Gayri Safi Yurtiçi Hasılası'nın yüzde 5'inden fazla olacak. 
     
</TEXT>
</DOC>
