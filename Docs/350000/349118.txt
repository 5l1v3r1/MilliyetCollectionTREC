<DOC>
<DOCNO> 349118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/soneko13.html </URL>
<DATE> 2005/06/05/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Tüzmen Otomotiv yeni yıldızımız... 
</HEADLINE>
<TEXT>

     Devlet Bakanı Kürşad Tüzmen, ''Otomotiv yeni yıldızımız. Sektörün ihracatı bu yıl 15 milyar doları zorlayacak'' dedi. 
     AK Parti Yerel Yönetimler Başkanlığı'nca düzenlenen ''İlçe ve İlk Kademe Belediye Başkanları Toplantısı''na katılmak üzere Bursa-Uludağ'a gelen Tüzmen, gazetecilerin soruları üzerine, tekstil-konfeksiyon ile otomotiv sektörlerine ilişkin değerlendirmelerde bulundu. 
     Tüzmen, Türkiye'nin uzun yıllardır ihracatının belkemiği olan tekstil ve konfeksiyon sektörünün, toplam ihracat içinde yüzde 28 ağırlığa sahip bulunduğunu ve istihdamda çok önemli rol oynadığını ifade ederek, şunları söyledi 
     ''Yaşatılan bütün sıkıntılara rağmen, tekstil ve konfeksiyonda yüzde 11-12 oranında ihracat artışımız sürüyor. Tabi otomotiv yeni yıldızımız. Bu sektör yavaş yavaş tekstil-konfeksiyon ihracatının yüzdesine yaklaşmaya başladı. Ama şu andaki toplam ihracatımız içindeki ağırlığı yüzde 18. Otomotivin geldiği aşama çok önemli, çünkü biliyorsunuz 250-300 milyon dolardan yaklaşık bugün 11 milyar dolarlık otomotiv ihracatı yapar hale geldi. Otomotiv yeni yıldızımız. Sektörünün ihracatı bu yıl 15 milyar doları zorlayacak. Tekstil-konfeksiyon sektörü de neresinden bakarsanız 18 milyar dolar ihracat yapacak. Tekstil konfeksiyon sektörü, kesinlikle unuttuğumuz vazgeçtiğimiz bir sektör olarak algılanmamalı. Sıkıntıları var. Neden Çünkü, girdi maliyetlerimiz halen yüksek.'' Girdi maliyetleri içinde yalnızca finansman maliyetlerini aşağıya çekmeyi başardıklarını, daha istenen noktada olmadıklarını anlatan Tüzmen, enerji, su ve işgücü maliyetlerinin halen yüksek seyrettiğine dikkati çekti. 
     Tüzmen, diğer ülkelerin, özellikle Uzakdoğu ülkelerinin devamlı para birimlerini devalüe edip, işgücü maliyetlerini aşağıda tutarak aynı pazarlara ihracat yaptığını anlatırken, ''Biz ister istemez miktar ve ucuz fiyat endeksinden çıkıp, yavaş yavaş daha kaliteli malların daha yüksek fiyatlarla satıldığı bölüme doğru, yani modamızı markamızı yaparak mallarımızı satma yoluna doğru kayıyoruz. Bu, o geçiştir'' dedi. 
     
     TÜRKİYE'NİN AVANTAJLARI VE MODA 
     Çin ve diğer uzak doğu ülkelerinin haksız rekabetine karşı önlemlere de değinen Tüzmen, ihracatçı birliklerinin başkanlığında yapılan çalışmalar sonucu yayınlanan İstanbul deklarasyonuna yaklaşık 50 ülkenin destek verdiğini belirtti. 
     Tüzmen, Brüksel'de Dünya Ticaret Örgütü'nde DTÖ ilk defa bu önlemlerin tartışılır hale geldiğini, AB ve ABD'nin de bazı kategorilerde kotalara devam kararı aldığını kaydederek, şöyle devam etti 
     ''Biz 2005 sonrasında da 42 kategoride kotaları devam ettiriyoruz. Çünkü iç sanayimiz çok büyük bir sıkıntı yaşadı. Yani tedbirlerimizi aldık. Ancak, böylesine ucuz üretim bir yere kadar devam edecek. Oradaki işgücü maliyeti arttığı sürece, o ülke ekonomisi belli noktalara eriştiği sürece, onlar da aynı fiyatlardan üretim yapmak zorunda kalacak. O zamana kadar sektörümüzün moda, marka desteğiyle dünya piyasalarında kendi alanını devam ettirmesi lazım. Belki fiyatta sıkıntımız var, ama bizim şöyle bir avantajımız var başka ülkelerin bir koleksiyonu hazırlamaları, yenilemeleri 3 ila 6 ay arasında değişiyor. Ama, Türkiye AB pazarına son derece yakın biz bir hafta hatta 3-4 gün içinde istenilen, renk, desende koleksiyonu anında verebiliyor. Hizmet zamanının bu kadar düşük olması bizim avantajımız.'' Dünyaca ünlü Türk modacı, stilist ve dizaynırların artık yetişmeye başladığına işaret eden Tüzmen, ''Biz artık modayı markayı yaratan ülke konumuna geleceğiz. İstanbul'da moda enstitüsü olacak. Tahmin ediyorum bunun arkasından Bursa da gelecek. Yani elemanlarımızı iyi eğiteceğiz, markayı modayı biz yaratacağız. Bu şekilde teknik tekstile kayarak tekstil-konfeksiyon rekabetimizi sürdürebiliriz. Bütün dünyanın yaşadığı geçişi biz de yaşıyoruz'' diye konuştu. 
     
     KOMŞU ÜLKELERE İHRACAT 
     Tüzmen, geçmişte Türkiye'nin komşu ve çevre ülkelerle olan ticaretinin, toplam ticareti içindeki payının sadece yüzde 3'ler seviyesinde olduğunu anımsatarak, bugün bu oranın yüzde 28'e ulaştığını bildirdi. 
     Karadeniz ve Akdeniz'i serbest ticaret bölgeleri haline getirmeye çalıştıklarını anlatan Tüzmen, Orta Asya'yı da unutmadıklarını, dünyada ilk uygulama olarak İpek Yolu Fuar Treni'ni bu amaçla yola çıkardıklarını, taşıma maliyetlerinin düşürülmesi halinde, Türkiye'nin tüm dünyada söz sahibi ''dış ticaretçi'' ülke konumuna geleceğini ifade etti. 
     Bakan Tüzmen, Başbakan Recep Tayyip Erdoğan'ın ABD gezisinin ekonomik boyutuna ilişkin bir soru üzerine de, ''Şu anda ABD'yle 10 milyar dolar ticaret hacmine sahibiz. Önemli ürünler gidiyor. Otomotiv yan sanayi ihraç ediyoruz. Kuyumculuk sektörü ABD'ye yapılan toplam ihracatta en büyük ikinci kalemimiz haline geldi. Diğer sektörlerde de bu tip artışlar sürecektir. İhracatı 100 milyar dolar, seviyesine getirdiğimiz zaman ki bunu 2008'lerde yakalayabileceğimizi zannediyorum, o zaman bizler de bu kadar yorulmadan daha rahat şekilde, sadece stratejiyi belirleyerek iş yapabiliriz'' diye konuştu. 
     
</TEXT>
</DOC>
