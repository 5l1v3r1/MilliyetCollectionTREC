<DOC>
<DOCNO> 317497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sondun29.html </URL>
<DATE> 2005/02/22/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
NATO üyelerinin tamamı Irak'ta hep birlikte çalışacak... 
</HEADLINE>
<TEXT>

     NATO Genel Sekreteri Jaap de Hoop Scheffer, ittifak üyesi 26 ülkenin tamamının, NATO'nun Irak operasyonuna ''bir şekilde katılımının'' sağlandığını bildirdi. 
     De Hoop Scheffer, NATO olağanüstü zirvesi sırasında yaptığı açıklamada, müttefiklerin Irak'ta hep birlikte çalışacaklarını duyurdu. 
     İstanbul zirvesinde alınan kararların ardından, Irak güvenlik birimlerinin eğitimi amacıyla Bağdat yakınlarında görevlendirilen NATO subayları, geçen yıl ağustos ayında çalışmaya başlamışlardı. ''NTIM-I'' NATO Training Implementation Mission - Iraq olarak adlandırılan operasyon çerçevesinde NATO bayrağı Irak'a girmişti. 
     ABD, Avrupalı müttefiklerin bu operasyona katkılarını artırmaları ve oluşturulan fona para aktarmaları için baskı yapıyordu. 
     ABD Başkanı George Bush'un Avrupa temaslarını başlatması öncesinde birçok Avrupalı müttefik, NTIM-I operasyonuna maddi ve askeri katkı kararı aldıklarını açıkladılar. 
     AB üyesi ülkelerin dışişleri bakanları da dün AB Genel İşler Konseyi'nde, Iraklı yargıçların ve güvenlik görevlilerin eğitilmesi için bir AB ekibi oluşturulmasına yeşil ışık yaktılar. Bakanlar, önümüzdeki yaz başlatılacak ve ''Lex'' Yasa olarak adlandırılacak bir operasyon çerçevesinde, 770 Iraklı savcı, yargıç, gardiyan ve polisin AB uzmanları tarafından eğitilmesini onayladılar. 
     
     CHİRAC ''DAHA FAZLA DİYALOG LAZIM'' 

     Bu arada, NATO olağanüstü zirvesi, NATO-Ukrayna Komisyonu'nun NUC ardından, 26 müttefik ülkenin devlet ve hükümet başkanlarının bir araya gelmesiyle devam ediyor. 
     Genel Sekreter Jaap de Hoop Scheffer'in konuşmasıyla başlayan liderler toplantısı, ''en kıdemli devlet başkanı'' sıfatıyla Fransız Cumhurbaşkanı Jacques Chirac'ın konuşmasıyla sürdü. 
     Chirac, konuşmasında, ''Avrupa ile ABD arasında daha fazla diyalog'' istedi ve bu çerçevede Avrupa'nın gelişiminin daha çok dikkate alınacağını savundu. 
     ''Birbirimizi daha fazla dinlemeliyiz'' diyen Chirac, Almanya Başbakanı Gerhard Schröder'in son dönemde NATO'ya ilişkin tepki toplayan açıklamalarına atıfta bulunarak ve destek vererek, ''Avrupa'daki değişimlerin daha fazla dikkate alınması gereği'' üzerinde durdu. 
     Schröder, geçen hafta, Münih'te yaptığı değerlendirmede, ''NATO'nun, transatlantik işbirliğinin ve koordinasyonun tartışıldığı ana forum olmaktan çıktığı'' görüşünü savunmuş ve kapsamlı bir reformun gereğinden söz etmişti. 
     Chirac, konuşmasında, Avrupa ile ABD arasında ''dengeli, adil, sıkı ilişkilerle'' NATO'nun temelindeki Washington Antlaşması'nın öngördüğü stratejik işbirliğinin güvence altında kalacağını anlattı. 
     Chirac, Fransa'nın Irak'taki NATO operasyonuna katıldığını, bu amaçla oluşturulan fona 2005'te 2 milyon euro aktardığını ve yükümlülüklerini yerine getirdiğini de söyledi. 
     Jacques Chirac, İttifak'ın askeri kanadı dışında kalan Fransa'nın son 10 yılda tüm askeri operasyonlara katıldığını, Afganistan ve Kosova'da 4 bin asker bulundurduklarını anlattı ve AB'nin savunma boyutunun gelişmesinin NATO yararına olacağını ifade etti. 
     
</TEXT>
</DOC>
