<DOC>
<DOCNO> 302408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sondun12.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rafsancani "ABD'den aylardır olumlu işaretler var" 
</HEADLINE>
<TEXT>

     Eski İran Cumhurbaşkanı Ali Ekber Haşimi Rafsancani, ''ABD'den aylardır olumlu işaretler geldiğini'' söyledi. 
     Rafsancani, depremin yıktığı Bem kentinde havaalanında yaptığı açıklamada, ''İşaretleri sonra incelemeliyiz, ancak Amerikalılar aylardan beri olumlu işaretler veriyorlar'' dedi. 
     Haşimi Rafsancani, ABD yönetiminin İran'a yönelik kısıtlamaları depremden etkilenen İranlılara yardım amacıyla hafifletmesini ''olumlu işaret'' olarak nitelendirdi. 
     Bu kararın iki ülke arasında yeniden diyaloga başlanmasını sağlayıp sağlayamayacağı sorusuna Rafsancani, ''Emin değilim, ancak ABD'den gelen işaretler bu yönde'' yanıtını verdi. 
     ABD Hazine Bakanlığı Yabancı Servetleri Kontrol Dairesi'nden yapılan açıklamada, 27 Aralık Cumartesi gününden geçerli olmak üzere 90 günlük süre içinde İran'a istisnai durumlarda yardım yapılabilmesine imkan sağlayan özel lisansların onaylandığı ve Amerikalıların bu süre içinde özel teşkilatlara kurtarma ve inşa çalışmalarında kullanılmak üzere fon aktarabilecekleri belirtilmişti. 
     
</TEXT>
</DOC>
