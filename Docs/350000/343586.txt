<DOC>
<DOCNO> 343586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sondun06.html </URL>
<DATE> 2005/05/18/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
ABD, Özbekistan'dan reform istedi 
</HEADLINE>
<TEXT>

     ABD Dışişleri Bakanı Condoleezza Rice, Özbekistan hükümetinden siyasi sistemini açmasını ve sistemde reform yapmasını istedi. 
     Rice, yaptığı basın toplantısında, bu ülkedeki insan hakları ihlalleri konusunda ABD’nin kaygısını dile getirerek, Özbek hükümetinin neler olup bittiğini anlama konusunda çok dürüst olacağını umduğunu söyledi. 
     Özbekistan’da geçen cuma günü başlayan olaylarla ilgili olarak Rice, masum insanların hayatını kaybettiğini, bunun her zaman kaygı yarattığını belirtti. 
     
     
     İSYANCILARIN LİDERİ İSLAM DEVLETİ KURMAK İSTİYORUZ 

     Özbekistan’ın Kırgızistan sınırındaki Korasuv kasabasının denetimini ele geçiren isyancıların lideri Bahtiyar Rahimov, niyetlerinin İslam devleti kurmak olduğunu söyledi. 
     Rahimov, AP’ye verdiği demeçte, "halkın esaretten bıktığını" belirterek, "Kuran-ı Kerim’e uygun İslam devleti kuracağız" dedi. 
     42 yaşındaki isyancı lideri, hükümet güçlerinin kendilerine 
     müdahale etmesi halinde, onlara karşı savaşmaya hazır olduklarını da belirtti. 
     
     NATO OLAYLAR AŞIRI DİNCİLER VE UYUŞTURUCU BARONLARININ İŞİ 

     NATO Genel Sekreteri’nin Kafkasya ve Orta Asya özel temsilcisi Robert Simmons, Özbekistan’da meydana gelen olayların sorumlusunun "aşırı dinciler ile uyuşturucu baronları" olduğunu söyledi. 
     Kırgızistan-NATO ilişkileri ve Barış İçin Ortaklık Programı BİO 
     kapsamında görüşmeler yapmak üzere Bişkek’te bulunan Simmons, basın toplantısı düzenleyerek temasları hakkında bilgi verdi. 
     Kırgızistan ile NATO arasındaki ilişkilerin gelecek dönemde sağlıklı şekilde yürüyeceğine inandığını ifade eden Simmons, özellikle bilimsel ve askeri alanlarda ortak çalışma programlarını faaliyete geçirmek istediklerini söyledi. 
     Simmons, gazetecilerin Özbekistan’daki olaylarla ilgili soruları üzerine, "Kırgızistan’da 24 Mart’ta meydana gelenlerle Özbekistan’daki olayların birbirinden tamamen farklı olduğunu" belirtti. Kırgızistan’daki olayların, "seçimlerin adil ve şeffaf geçmediği için halkın sokağa dökülmesiyle başladığını" ifade eden Simmons, "Özbekistan’da meydana gelen olayların bu tür bir sorundan kaynaklanmadığını" belirtti. 
     Robert Simmons, Özbekistan’daki olayların bir seçim sonrasında meydana gelmediğine dikkat çekerek, bu ülkede yakın bir gelecekte de seçim olmayacağını hatırlattı. Gelişmeleri yakından takip ettiklerini belirten Simmons, "Özbekistan’daki olayların sebebi, aşırı dinci gruplar ile uyuşturucu trafiğini elinde tutmak isteyenlerdir" diye konuştu. Simmons, "bu olayların yakın zamanda sorumluluk içinde yatışmasını umduklarını" da kaydetti. 
     
</TEXT>
</DOC>
