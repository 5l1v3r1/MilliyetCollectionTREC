<DOC>
<DOCNO> 328365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/siyaset/siy08.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ömer Abuşoğlu AKP'den istifa etti 
</HEADLINE>
<TEXT>



Gaziantep Milletvekili Ömer Abuşoğlu, ağır bir dille eleştirdiği AKP'den dün istifa etti. Abuşoğlu'nun ANAP'a geçmesi beklenirken, AKP'nin milletvekili sayısı 359'a düştü. Yerel seçimlerde kardeşi Mücaz Abuşoğlu'nun Gaziantep Büyükşehir Belediye Başkanlığı adayı olmasını isteyen, ancak istemi gerçekleşmeyince milletvekilleriyle ve teşkilatla arası bozulan Abuşoğlu'nun Devlet Bakanı Kürşad Tüzmen'le de sürtüşme yaşadığı öğrenildi. Abuşoğlu, istifa dilekçesinde, AKP'nin Türk toplumunun güvenini hoyratça harcadığını savundu. Abuşoğlu, dilekçesinde şunları kaydetti "AKP'nin iktidara geldiği günlerde var olan problemler aynısıyla devam etmekte, hatta bazı bakımlardan daha da ağırlaşmaktadır. AKP iktidarı, başlangıçtaki dinamizminden uzaklaşmış, çözüm üretemez hale gelmiştir." 


</TEXT>
</DOC>
