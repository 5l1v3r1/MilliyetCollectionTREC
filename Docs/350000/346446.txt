<DOC>
<DOCNO> 346446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonspo36.html </URL>
<DATE> 2005/05/27/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Galatasaraylı Hakan Ünsal Kim ne derse desin, Hagi başarılı oldu 
</HEADLINE>
<TEXT>

     Galatasaraylı futbolcu Hakan Ünsal, bu sezon yapabileceklerinin en iyisini yaptıklarını söyledi. 
     Lotto firmasının Yenibosna’daki merkezinde Medya Kupası Futbol Turnuvası’nın 2. tur kura çekimine katılan sarı-kırmızılı futbolcu, basın mensuplarının kendisi ve takımla ilgili sorularını yanıtladı. 
     Hakan Ünsal, "Mevcut kadro ve yaşanılan sakatlıklarla bu sezon yapabileceğimizin en iyisini yaptık. Tabii ki 100. yılda beklentilere cevap veremedik ve sadece Türkiye Kupası’nı kazandık, ancak Avrupa Şampiyonlar Ligi için de bu hafta Denizlispor’u yenip, İstanbulspor’un Trabzonspor’dan puan almasını bekleyeceğiz. Futbolda herşey var" dedi. 
     Takımda kalıp kalmayacağı tartışma konusu olan teknik direktör Gheorghe Hagi’yi başarılı bulduğunu dile getiren deneyimli futbolcu, "Karar tabii ki yönetimin, ama bence bu yıl Hagi önemli bir tecrübe kazandı. Eğer yeni bir hoca gelirse onun zaman ihtiyacı olacak. Ancak Hagi yeni sezonda daha faydalı olacaktır. Kim ne derse desin Hagi, başarılı bir sezon geçirdi" diye konuştu. 
     
     "3 YIL DAHA FUTBOL OYNARIM" 
     Sarı-kırmızılı takım futbolcusu, basında artık futbolu bırakma zamanı geldiği yönünde çıkan yazıların hatırlatılması üzerine ise, şöyle konuştu 
     "Önce herkesin birbirine saygı göstermesi lazım. Ben nasıl bir spor yazarı için, ’O artık bu işi bıraksın’ diyemezsem, onlar da benim futbol hayatım hakkında karar veremezler. Galatasaray’a layık olmadığımı, iyi oynayamadığımı söyleyebilirler ama futbol hayatım hakkında karar veremezler. ’Futbolu bıraksın’ kelimesini kullananmazlar. Kendimi iyi hissediyorum ve 3 yıl daha oynayacağım. 
     Eğer Galatasaray beni istemezse saygı duyarım. Denizlispor maçı sonrası görüşeceğiz. Sanırım yönetim çağıracaktır. Olmazsa başka kulüplerin tekliflerini görüşürüm. Türkiye’de maalesef bizim yaşımızdaki futbolcular doymuş ve yaşlı olarak adlandırılıyor. 
     Avrupa’da ise tecrübeli deniyor. Ben henüz 32 yaşındayım." 
     
</TEXT>
</DOC>
