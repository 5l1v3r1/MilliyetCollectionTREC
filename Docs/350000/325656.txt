<DOC>
<DOCNO> 325656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur28.html </URL>
<DATE> 2005/03/21/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Tiyatrodan müzik aletleri çalındı 
</HEADLINE>
<TEXT>

     Kocamustafapaşa'da bulunan Çevre Tiyatrosu'ndan bazı müzik aletleri çalındı. 
     Alınan bilgiye göre, ''Semaver Kumpanya'' oyuncularınca sahnelenecek ''Süleyman ve Öbürsüler'' adlı müzikli oyunun hazırlıkları kapsamında Kuvayimilliye Caddesi'ndeki Çevre Tiyatrosu'nda gece saat 02.30'a kadar prova yapıldı. 
     Tiyatrocular ayrıldıktan sonra saatin geç olması nedeniyle geceyi burada geçirmeye karar veren Ömer Bulut adlı tiyatro çalışanı, ilerleyen saatlerde duyduğu sesler üzerine uyanınca, bir kişinin dekor odası kapısından kaçtığını fark etti. 
     Diğer tiyatro görevlilerinin durumdan haberdar edilmesiyle yapılan incelemelerde, piyasa değerleri yaklaşık 6-7 bin YTL olan 1 basgitar, 1 pikola trompet ve 1 kanunun sahne bölümünden, 1 müzik seti ile 1 elektrikli su ısıtıcısının da Ömer Bulut'un kaldığı oyuncu fuayesinden çalındığı anlaşıldı. 
     Polisin yaptığı incelemeler sonucu tiyatroya, dekor odasına açılan dış kapının camı kesilip kilidi açılarak girildiği belirlendi. 
     Hırsızlık olayına üzülen tiyatrocular, çalınan müzik aletlerinin çeşitli zorluklarla temin edildiğini anlatarak, bunların yerine yenilerinin bulunmaya çalışılacağını ve oyunun önümüzdeki Pazartesi gününe yetiştirileceğini ifade ettiler. 
     
</TEXT>
</DOC>
