<DOC>
<DOCNO> 314747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sontur19.html </URL>
<DATE> 2005/02/12/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Sivas olaylarının aranan 2 sanığı yakalandı... 
</HEADLINE>
<TEXT>

     Sivas'ta, 12 yıl önce 37 kişinin ölümüyle sonuçlanan Madımak Oteli yangını olayına karıştığı gerekçesiyle, haklarında gıyabi tutuklama kararı bulunduğu belirtilen 2 kardeşin yakalandığı bildirildi. 
     Düzenlenen operasyonda yakalanan iki kardeş Sivas Cumhuriyet Başsavcılığı'na sevk edildi. 
     Sivas Emniyet Müdürlüğü'ndeki sorgu ve işlemleri tamamlanan Ali T. ve Saadettin T. kardeşler, güvenlik önlemleri altında Sivas Cumhuriyet Başsavcılığı'na getirildi. 
     Adliye girişinde yüzlerini kapatan sanıklardan biri, ''Bizim olayla ilgimiz yok, hepsi iftira, yalan. Günahımız yok. Gerçek suçlular bulunsun'' diye bağırdı. 
     Bu arada, adliyede toplanan sanıkların yakınları ise basın mensuplarına tepki göstererek, asıl suçluların bulunmasını istediler. 
     Adliyede işlemleri devam eden sanıkların haklarındaki gıyabi tutuklama kararının vicahiye çevrileceği bildirildi. 
     Bu arada, operasyonla ilgili Sivas Emniyet Müdürlüğü'nden yapılan açıklamada şöyle denildi 
     ''2 Temmuz 1993 tarihinde Sivas ili Madımak Oteli'nin yakılması ve 37 kişinin ölümü ile sonuçlanan olaylara katılmak suçundan, 1997 yılında Ankara 1 No'lu DGM tarafından haklarında gıyabi tevkif müzekkeresi çıkarılan Ali T. ve Saadettin T'nin saklandıkları yerin ihbar edilmesi üzerine, savcılıktan alınan arama kararına istinaden görevli ekiplerimizce belirtilen adreslere gidilerek yapılan arama sonucu, Saadettin T. yakalanarak gözaltına alınmış, diğer şahıs Ali T. ise güvenlik görevlilerimizi görünce kaçmaya başlamış, söz konusu şahsı takip eden görevlilerimiz, kaçan şahsı da saklandığı binada yaptıkları arama sonucu yakalayarak, gözaltına almışlardır.'' 
     
</TEXT>
</DOC>
