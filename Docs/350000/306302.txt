<DOC>
<DOCNO> 306302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/guncel/gun02.html </URL>
<DATE> 2005/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı'da kaydı var, bizde yok 
</HEADLINE>
<TEXT>


ABD ve İngiltere'de devlet başkanlarına verilen hediyeler listelenirken, Türkiye listeleme yapmıyor 

ANKARA Milliyet 

ABD, İngiltere gibi önde gelen ülkelerde, devlet başkanları ve üst düzey yetkililere gelen armağanlar listelenerek depolarda saklanırken, Türkiye'de şeffaflık sorunu yaşanıyor. 
Türkiye'de kabul edilecek armağanların sınırları belli olmasına karşın düzenli bir listeleme yapılmıyor. 
ABD'de, Kongre onayından geçen ve değeri 250 doları aşmayan armağanlar ABD Başkanı'nca kabul edilebiliyor. Bu değerin üzerindekiler, listelenerek Ulusal Arşiv'e kaldırılıyor. Listeler de her yıl sonunda açıklanıyor. ABD Başkanı, yurtiçindeki bir kaynaktan bir yılda en fazla bin dolarlık armağan alabiliyor. 
Örneğin, Bülent Ecevit'in başbakanlığı döneminde ABD Başkanı George W. Bush'a armağan ettiği 990 dolar değerindeki deri kaplama Kuranı Kerim, 2003'te Ulusal Arşiv'e kaldırıldı. 

Cezası 5 yıl hapis 
Türkiye'de Mal Bildiriminde Bulunulması, Rüşvet ve Yolsuzlukla Mücadele Kanunu ve bu yasaya ilişkin yönetmeliğe göre, yabancı kişi ve kuruluşlardan alınan ve değeri 10 aylık net asgari ücreti aşan armağanların 1 ay içinde hediye alanın çalıştığı kuruma teslim edilmesi gerekiyor. 
Hediye alan kişinin Türkiye'ye döndükten sonra 10 gün içinde değer saptaması için hediyeyi defterdarlığa göndermesi zorunlu bulunuyor. Düzenlemeye aykırı davrananlar için 3 yıldan 5 yıla kadar hapis cezası öngörülüyor. Devlet memurlarının hediye kabul etmemesi öngörülen mevzuata göre, hediyelerle ilgili listeleme yapılacağı ve açıklanacağı hükmü de bulunmuyor. 


</TEXT>
</DOC>
