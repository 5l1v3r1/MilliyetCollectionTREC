<DOC>
<DOCNO> 328613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonspo22.html </URL>
<DATE> 2005/03/30/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
"Ersen Martin'in transferi için Beşiktaş ile para konusu konuşulmadı" 
</HEADLINE>
<TEXT>

     Denizlispor Profesyonel Futbol Şube Sorumlusu Turgut Dalaman, Ersen Martin'in Beşiktaş'a transferi konusundaki haberlerin birçoğunun gerçeği yansıtmadığını söyledi. 
     Dalaman, kulüp binasında düzenlediği basın toplantısında, Ersen Martin'in Beşiktaş'a transferi için yapılan görüşmeler hakkında bilgi verdi. 
     Bu futbolcu için Beşiktaş'a henüz bir rakam bildirmediklerini, bunu kısa bir süre önce yapılan kongreden sonra oluşturulan transfer komitesinin tespit edeceğini bildiren Dalaman, şöyle konuştu 
     ''Ersen Martin'in Beşiktaş'a transferi konusunda kulüp başkanları Zafer Katrancı ve Yıldırım Demirören'in telefon görüşmeleri dışındaki her bilgi asılsızdır. Yapılan görüşmelerde para konusu ele alınmamıştır. Büyük ihtimalle önümüzdeki hafta Katrancı, İstanbul'da Demirören ile görüşme yapacak. O tarihten sonra da her şey netliğe kavuşur. Şu anda Ersen Martin bizim futbolcumuz. Önümüzdeki yıl da devam edecek sözleşmesi var.'' Dalaman, Beşiktaş'tan bazı futbolcuların da transfer için teknik direktör Giray Bulak ile görüştüklerini ifade ederek, ''2-3 tane belirlediğimiz çok kaliteli futbolcuları var. Bu takas değildir. Biz önce para konusunu ilk hedef olarak görüyoruz. İstediğimiz futbolcular da bizim ekonomik değerlerimize uygun olursa, gerekeni yaparız'' dedi. 
     Denizlispor Basın Sözcüsü Hasan Kıbrıslıoğlu da Konyaspor maçı hazırlıklarının devam ettiğini, sakatlığı bulunan Kratochvil ile kart cezalısı Ömer Rıza dışında takımda eksik bulunmadığını söyledi. 
     
</TEXT>
</DOC>
