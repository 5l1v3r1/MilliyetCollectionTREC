<DOC>
<DOCNO> 314950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/dunya/axdun01.html </URL>
<DATE> 2005/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'ın UFO'su casus çıktı 
</HEADLINE>
<TEXT>


İranlıların UFO sanarak yetkililere başvurduğu uçan cisimlerin Amerikan casus uçağı olduğu ortaya çıktı 

DIŞ HABERLER SERVİSİ 


Amerikan yönetiminin İran'ın nükleer silah programlarına ilişkin kanıt bulmak ve hava savunmasının zayıflıklarını tespit için bir yıldır bu ülkenin üzerinde casus uçakları uçurduğu öne sürüldü. The Washington Post'un haberine göre Irak'taki Amerikan üslerinden havalanarak İran'ın hava sahasına giren pilotsuz casus uçakları halk UFO sanarak yetkililere başvurdu. İran basınının "UFO'lar İran'da" diye haber yaptığı iddiaları İngiliz yayın kuruluşu BBC de 4 Nisan 2004'te internet sitesine taşıyarak haberleştirmişti. 
Haberini üç Amerikalı yetkiliye dayandıran gazete, havadan casusluk faaliyetinin, hava saldırısına askeri açıdan hazırlık anlamı taşıdığını savundu. 
Gazete, İranlı bir yetkiliye de dayanarak, Hazar Denizi kıyısında görülen bu uçakların ne olduğunu tespit için İran yetkililerin Ruslarla anlaşma yaptığını ve geçen ay başında ABD casus uçakları olduğunun anlaşıldığını yazdı. 

Geçen yıl başladı 
Amerikalı yetkililer, casus uçakların İran'ın kuzeyinde ve batı sınırında, Nisan 2004'ten bu yana bilgi topladığını kaydetti. Gazete, güneydeki İsfahan ve Buşehr kentlerindeki nükleer tesisler çevresinde uçuşların tespit edilmesinin ardından İranlıların bölgede askeri güvenlik önlemlerini artırdığını bildirdi. 
Gazeteye bilgi veren bir ABD'li istihbarat yetkilisine göre, casus uçaklarından bazıları, çok alçaktan uçarak, bir filtre aracılığıyla havadan partiküller topluyor ve analiz için üsse götürüyor. Bu sayede, uydular tarafından tespit edilmesi mümkün olmayan plütonyum, uranyum veya tritiyumun izine rastlanması, bölgede nükleer faaliyetin olduğunu gösteriyor. 


</TEXT>
</DOC>
