<DOC>
<DOCNO> 346528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonyas09.html </URL>
<DATE> 2005/05/27/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Discovery hangara çekildi, uzay mekiğine yeni yakıt tankı 
</HEADLINE>
<TEXT>

     Amerikan uzay mekiği Discovery, yeni ve daha güvenli yakıt tankının takılması için 10 saatlik bir yolculuğun ardından fırlatma rampasından hangara geri götürüldü. 
     NASA yetkilileri, 2,5 yıl önceki Columbia faciasının ardından temmuz ortasında planladıkları ilk mekik uçuşu için hazırlanan Discovery’nin dış yüzeyine buzlanmayı önleyecek bir ısıtıcı da yerleştirecekler. 
     NASA uzmanları, aşırı soğuk yakıt doldurulduğunda dış yakıt tanklarında buz oluştuğunu ve bunun da 2,5 yıl önce Columbia’nın kalkışı sırasında olduğu gibi köpük yalıtım malzemesinin kırılarak gövdeye zarar verdiğini tespit etmeleri üzerine uzay mekiği fırlatma rampasından, dev paletle taşıyıcı "Crawler Transporter" ile hangara geri götürüldü. 
     Mekik programının sorumlusu Bill Parsons, Discovery’yi hangara geri götürmelerinin, mekik uçuşlarına güvenlik içinde yeniden başlamaya ne kadar istekli olduklarının göstergesi olduğunu belirtti. 
     Mühendisler, hangarda Discovery’nin şu an üzerinde bulunan ET-120 tipi yakıt tankını ve iki yardımcı roketi 31 Mayıs’ta sökecekler. 
     Discovery’ye, 7 Haziran’da ET-121 tipi yeni yakıt tankı monte edilecek. 
     Discovery uzay mekiğinin haziran ortasında yeniden fırlatma rampasına götürülmesi ve Uluslararası Uzay İstasyonu’na UUİ 
     götürülecek İtalyan modülü Raffaello yük bölümüne konduktan sonra 13 Temmuz’dan sonra 3 hafta içinde fırlatılması öngörülüyor. 
     
</TEXT>
</DOC>
