<DOC>
<DOCNO> 322752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/yasam/axyas01.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Soygun dehşeti 
</HEADLINE>
<TEXT>


Kosta Rika'da banka soyguncuları 30 kişiyi rehin aldı. Polis operasyon düzenledi. 9 kişinin öldüğü operasyonu televizyonlar naklen yayımladı 

DIŞ HABERLER SERVİSİ 

Kosta Rika'da, önceki gün bir banka soygunu, polisin düzenlediği operasyon sonrası 9 kişinin can verdiği bir vahşete dönüştü. Önceki gün, 4 veya 5 soyguncu, başkent San Jose'nin 120 km kuzeybatısındaki turistik Monteverde kasbasındaki Banco Nacional'i soymaya kalktı. 2 soyguncu, bankanın güvenlik görevlisi tarafından öldürüldü. 

Saatler sürdü 
Sağ kalan soyguncular, 30 kadar kişiyi rehin alarak, 40 bin dolar 51 bin YTL istedi. Bunun üzerine polis, operasyon düzenleme kararı aldı. 
Polisin, rehineleri kurtarmak ve soyguncuları ele geçirmek için düzenlediği operasyon sırasında 1 polis, 5 rehine ve 1 soyguncu öldü. Dün sabah saatlerinde sona eren operasyonda 19 kişi de yaralandı. Bir soyguncu polise teslim olurken, bir soyguncunun da kaçmış olabileceği belirtildi. Olayda hayatını kaybeden polisin, devlet başkanının eski güvenlik şefi Oscar Quesada olduğu açıklandı. 
Televizyon kanallarının naklen yayımladığı operasyon, nadiren şiddet olayları yaşayan Kosta Rika'da şok etkisi yarattı. 



</TEXT>
</DOC>
