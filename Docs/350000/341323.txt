<DOC>
<DOCNO> 341323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sontur23.html </URL>
<DATE> 2005/05/10/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Hagi'nin tanıkları Emre Belezoğlu ve Ümit Davala 
</HEADLINE>
<TEXT>

     Galatasaray Teknik Direktörü Gheorghe Hagi’nin, 4 yıl önce forma giydiği bir maçta hakeme hakaret ettiği iddiasıyla yargılandığı davada, futbolcular Emre Belözoğlu ve Ümit Davala tanık olarak dinlenilecek. 
     Şişli 7. Asliye Ceza Mahkemesi’nde görülen davanın bugünkü duruşmasına, tutuksuz yargılanan Gheorghe Hagi’nin avukatı Murat Ulusoy katıldı. 
     Avukat Ulusoy, mahkemeye dilekçe vererek, dava konusu olan maçta oynayan ve halen İtalya’nın Inter takımında forma giyen Emre Belözoğlu ile Almanya’nın Werder Bremen takımında oynayan Ümit Davala’nın tanık olarak dinlenilmesini talep etti. 
     Mahkeme, Davala ve Belözoğlu’nun adreslerinin tespit edilmesine, İstanbul dışında oldukları takdirde bulundukları yerin mahkemesine yazı yazılarak ifadelerinin alınmasına karar vererek, duruşmayı erteledi. 
     Şişli Cumhuriyet Başsavcılığı’nca hazırlanan iddianamede, 2001 yılında Ali Sami Yen Stadı’nda Galatasaray ile Gençlerbirliği futbol takımları arasında yapılan maçta forma giyen Hagi’nin, kendisine kırmızı kart gösteren orta hakem Erol Ersoy’a tükürerek hakaret ettiği ve tekme attığı ileri sürülüyor. 
     İddianamede, Hagi’nin, "müessir fiil" ve "hakaret" suçlarından 1,5 yıla kadar hapsi isteniyor. 

     
</TEXT>
</DOC>
