<DOC>
<DOCNO> 341872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy03.html </URL>
<DATE> 2005/05/12/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Erdoğan, California gezisini iptal etti 
</HEADLINE>
<TEXT>

     ABDULLAH KARAKUŞ Ankara 

Başbakan Recep Tayyip Erdoğan, yaklaşık iki ay önce gerçekleştireceğini açıkladığı California ziyaretini iptal etti. 
     Erdoğan'ın California eyaletini ziyaret edeceği yaklaşık iki ay önce kamuoyuna yansıdı. Erdoğan geçtiğimiz haftalarda Zaman gazetesine verdiği mülakatta California'nın devlet olarak düşünüldüğünde dünyanın en büyük ekonomilerinden biri olduğunu vurgulamış, bir işadamı topluluğuyla bu eyaleti ziyaret etmeyi planladığını söylemişti. Ancak kısa süre sonra California eyaletinin valisi Arnold Schwarzenegger, 24 Nisan'ın Ermeni soykırımı günü olarak kabul edilmesine ilişkin kararı açıkladı. Bu gelişme Erdoğan'ın California ziyareti ve Schwarzenegger buluşmasına ilişkin planları tartışmaya açtı. 
     Erdoğan 28 Nisan'da Başbakanlık konutunda Milliyet yazarlarıyla yaptığı söyleşide California'ya giderek Schwarzenegger'le görüşüp görüşmeyeceğinin henüz netleşmediğini belirtti. Erdoğan'ın ABD gezisini gerçekleştirebilmek için sürdürülen diplomatik temaslar sırasında kamuoyuna Erdoğan'ın Beyaz Saray'dan randevu alamadığı iddiaları da yansıdı. Ancak bu iddialar Başbakanlık kaynaklarınca yalanlandı. 
     Erdoğan'ın kızı Sümeyye Erdoğan'ın mezuniyet töreni çerçevesinde ABD'ye gideceği aynı zamanda ABD'deki resmi temaslarını yapacağı da kamuoyuna yansıdı. Bu arada Erdoğan'ın yaşanan randevu sıkıntısı nedeniyle ABD'ye 2 ziyaret gerçekleştireceği, ilkinde California Üniversitesi'nde okuyan kızı Sümeyye Erdoğan'ın mezuniyet törenine gideceği, Türkiye'ye döndükten kısa bir süre sonra da 8-12 Haziran tarihlerinde Newyork ve Washington'a beklenen gezisini gerçekleştireceği belirtildi. Son olarak, Erdoğan'ın 8-12 Haziran tarihleri arasında ABD'ye gerçekleştireceği gezi bizzat kendisi tarafından açıklandı. Milliyet'e bilgi veren kaynaklar Erdoğan'ın California gezisinin sözkonusu olmadığını söyledi. 
     Erdoğan'ın ABD gezisinin önemli ayaklarından biri olacak California gezisinin iptalinde aynı tarihlerde ABD Başkanı George Bush'tan randevu alamamasının etkili olduğu da kulislerde dile getirildi. 
     Başbakanlık kaynakları, Erdoğan'ın kızının mezuniyet töreninin bu yıl olmayacağını vurgulayarak, şunları söyledi 
     "Başbakanımız, California Üniversitesi'nin mezuniyet törenlerine onur konuğu ve konuşmacısı olarak çağrılmıştı. Ancak kamuoyu bunu hep 'kızının mezuniyet töreni yapılıyor' diye gündeme getirdi. Böyle bir şey yok. Başbakanımız California Üniversitesi törenlerine ilk önce gitmeyi düşündü. Ancak törenlerin 19 Mayıs'ta yapılacak olması bunun gerçekleşmemesine neden oldu. Başbakanımız 19 Mayıs törenlerine katılmak için Türkiye'de kalma kararı aldı. Bu yaz içinde sadece Washington ve New York ziyaretleri var. Bu da 8 - 12 Haziran arasında yapılacak." 
     
</TEXT>
</DOC>
