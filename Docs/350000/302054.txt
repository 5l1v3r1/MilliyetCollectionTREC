<DOC>
<DOCNO> 302054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/siyaset/axsiy02.html </URL>
<DATE> 2004/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Boncuk' anısına bir yazı 
</HEADLINE>
<TEXT>


Mümtaz Soysal, dün Cumhuriyet gazetesindeki köşesinde, Rauf Denktaş ile ölen köpeği Boncuk'un ilişkisini duygusal bir dille kaleme aldı 

ANKARA Milliyet 


KKTC Cumhurbaşkanı Rauf Denktaş'ın danışmanı Prof. Dr. Mümtaz Sosyal, Cumhuriyet gazetesindeki 'Boncuk' başlıklı yazısında, 'Kocaman Adam' diye tanımladığı KKTC Cumhurbaşkanı'nın sokak köpeklerinin saldırısı sonucu ölen köpeğini anlattı 
"Kocaman Adam'la görüşenlere davranışları ilginçti küçük köpeğin. Önce, onun dizi dibine oturur, gelenlere bakardı. Özellikle de, yabancı olduklarını, konuştukları dilden, hallerinden tavırlarından anladıklarına. Uslu uslu oturup onları süzerdi. Kocaman Adam'ı yorduklarını, sinirlendirdiklerini, onun yükselen sesinden anlamaya başlamışsa, ortalıkta dolaşıp havayı dağıtarak, gitme zamanını hatırlatmanın yolunu bulurdu. 
Kim bilir, gelen o ikiyüzlü yabancıların birtakım hesaplar peşinde olduklarını ve Kocaman Adam'ı kandırma, aldatma, yolundan döndürme, inancını söndürme hayali peşinde olduklarını sezmekteydi belki. 
Uzaklardaki, denizin ötesindeki başka koskoca adamların bir türlü göremediklerini ya da görmek istemediklerini sezerek... 
Kış akşamının sıkılmışlığıyla dolaşmaya çıktığında kendisini parçalayan azgın köpekler, hangi davaya ne denli zarar verdiklerini ve kimlerle ittifak içine girdiklerini biliyorlar mıydı acaba " 


</TEXT>
</DOC>
