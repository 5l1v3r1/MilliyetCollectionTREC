<DOC>
<DOCNO> 332755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonyas25.html </URL>
<DATE> 2005/04/12/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Reflü hastalığına yeni tedavi yöntemi... 
</HEADLINE>
<TEXT>

     Reflü hastalığını cerrahi bir girişime gerek kalmadan radyofrekans yardımıyla tedavi ettiği belirtilen ''Stretta Yöntemi'', Memorial Hastanesi'nde uygulanmaya başlandı. 
     Hastanede düzenlenen basın toplantısında konuşan Gastroenteroloji Bölüm Başkanı Doç. Dr. Feryal İlkova, belirtileri göğüs kafesi arkasında yanma, ses kısıklığı, boğaz ağrısı, ağız içine su gelmesi olan reflü hastalığının her 5 kişiden 1'inde görüldüğünü söyledi. 
     Hastalığın yaşam kalitesini düşürdüğünü vurgulayan Doç. Dr. İlkova, reflünün çok az ihtimalle kansere neden olduğunu kaydetti. 
     Doç. Dr. İlkova, endoskopik bir yöntem olan stretta ile yemek borusunun alt ucunda bulunan gevşek bölgeye radyofrekans dalgası verilerek gevşekliğin giderildiğini bildirdi. 
     Söz konusu yöntemin 30 dakika sürdüğünü ifade eden Doç. Dr. İlkova, hastaların uygulamadan birkaç saat sonra taburcu edildiğini sözlerine ekledi. 
     Toplantının ardından 26 yaşındaki kadın hastaya, maliyeti 2 bin dolar olan yöntem uygulandı. 
     
</TEXT>
</DOC>
