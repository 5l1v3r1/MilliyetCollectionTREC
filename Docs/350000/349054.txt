<DOC>
<DOCNO> 349054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/spor/spo30.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Kongre ertelendi 

Diyarbakırspor Kulübü'nün Kongresi yeterli çoğunluk sağlanamadığı için ertelendi. Diyarbakır Ziya Gökalp Kapalı Spor Salonu'nda saat 14.00'te yapılması gereken olağan kongre, 11 Haziran Cumartesi gününe ertelendi. Hatırlanacağı gibi Başkan Ahmet Göksu ve bazı yöneticiler, Samsunspor ile oynanan son lig maçının ardından görevlerinden istifa etmişti. 

Bulak krizi 

Denizlispor Teknik Direktörü Giray Bulak, yöneticilerin, "Anlaştık, pazartesi veya salı günü imza töreni düzenleyeceğiz" açıklamalarının gerçeği yansıtmadığını söyledi. Yeni sözleşme için 1 milyon YTL isteyen, yönetimin önerdiği 850 bin YTL'yi kabul etmeyen Bulak, talep ettiği rakamın altına düşmeyeceğini açıkladı. Bulak ile anlaşma olmazsa Hagi'ye teklif yapılacak. 

Ertemçöz devri 

Altay'da teknik direktör sorunu çözüme kavuştu. Siyah - Beyazlılar, Ercan Ertemçöz ile bir yıllık sözleşme imzaladı. Altay'da dört sezon forma giyen, 1997 - 98'de Rumen Bondrea'nın yardımcılığını üstlenen, bir yıldır Alt Yapı Genel Koordinatörü olarak çalışan Ertemçöz, "Takımı iyi tanıyorum. Alt yapıdan alacağımız gençlerin dışında dört nokta transfer yapacağız" dedi. 

Şampiyonluk GOAL'de 

Dünya ve Avrupa futbolunun nabzını tutan GOAL Dergisi, Haziran sayısında yine güncel konularla okuyucularının karşısına çıktı. Fenerbahçe'nin şampiyonluk öyküsünün işlendiği dergide ayrıca Şampiyonlar Ligi Finali'nden ilgi çekici enstantaneler yer alıyor. GOAL'ün Avrupa'nın en önemli liglerinden seçtiği yıldızlar karmaları da ilgiyle okunacak bölümlerden. Zlatan İbrahimovic ile Robinho ve futbolla ilgi en son haberler de GOAL'ün Haziran sayısında. 

Ümitler çalışıyor 

2005 Avrupa Ümitler Şampiyonası'na hazırlanan Ümit Milli Basketbol Takımımız, kamp çalışmalarına dün yaptığı antrenmanla devam etti. 12 günlük bir kampa giren Ümit Milli Takım'ın Abdi İpekçi Salonu'nda Orhun Ene yönetiminde yaptığı çalışmaya 14 oyuncu katıldı. Coach Ene, "Avrupa Şampiyonası öncesinde hem taktik hem de kondisyon açısından kendimizi görebileceğimiz ve eksiklerimizi tamamlayabileceğimiz bir kamp. Şu anda tam kadro çalışamıyoruz. Lig finali devam ediyor ve bize katılacak olan üç oyuncumuz daha var" dedi. 

Büyükşehir dörtlü finalde 

Judoda İstanbul'da düzenlenen Avrupa Şampiyon Kulüpler Kupası Yarı Final B Grubu müsabakaları sonunda İstanbul Büyükşehir Belediyesi "Dörtlü Final" oynamaka hak kazandı. Ahmet Cömert Salonu'ndaki organizasyonda Büyükşehir Belediyesi, ilk maçında Fransa'nın Levallois takımını 11 - 2 yendikten sonra, İsviçre'nin Cortaillod ekibini 10 - 3 ile geçen Hollanda'nın Nijmegen takımıyla grup birinciliği için karşılaştı. Nijmegen'i de 10 - 3 mağlup eden temsilcimiz, B Grubu'nda ilk sırayı alarak ekim ayında gerçekleştirilecek Dörtlü Final'e katılma hakkını elde etti. 

Başkentte heyecan 

Akbank Uluslararası Erkekler Tenis Turnuvası, dün yapılan 1. tur eleme maçlarıyla başladı. Ankara Tenis Kulübü Kortları'nda yapılan turnuvanın ilk gününde, Halil Ekici, Murat Berk Atilla'yı 2 - 1, Arda Saran, Batikan Çolpan'ı 2 - 1 ve Mustafa Gençsoy, Arsel Kumdereli'yi 2 - 0 yenerek eleme final turuna yükseldi. İsrailli raket Omri Hasan, Güney Afrikalı rakibi Gregg Le Sueur'u 6 - 2 ve 6 - 4'lük setlerle yenerken, Özbek Marsel Khamdamov, Rus Artem Isaev'e 6 - 4'lük setlerle üstünlük sağladı ve tur atladı. 

Çek Cum. 3 Türkiye 1 

Erkekler Avrupa Ligi 2. Grup'ta mücadele eden A Milli Voleybol Takımımız, Çek Cumhuriyeti ile deplasmanda oynadığı ikinci maçı da kaybetti. Başkent Prag'daki maçta rakibine 25-22, 25-21, 22-25 ve 25-22'lik setlerle 3-1 yenilen Ay - Yıldızlı ekibimiz, 3. ve 4. maçlarını 14 ve 15 Haziran'da Madrid'de İspanya ile oynayacak. 


</TEXT>
</DOC>
