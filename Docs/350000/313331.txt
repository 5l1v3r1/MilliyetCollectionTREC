<DOC>
<DOCNO> 313331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/siyaset/axsiy02.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ın 'hediye' hassasiyeti 
</HEADLINE>
<TEXT>


Şahsına verilen hediyeleri kabul etmeme kararı alan Başbakan Erdoğan, Endonezya Cumhurbaşkanı'nı ziyareti sırasında verilen tabloyu geri çevirdi 

ELÇİN ERGÜN Jakarta 


Rusya'da yaşanan hediye krizinin ardından Başbakan Recep Tayyip Erdoğan, devlet protokolü dışında, "şahsi" verilen hediyeleri kabul etmeme kararı aldı. 
Erdoğan'ın deprem ve tsunamiden zarar gören ülkeleri kapsayan Güney Asya ziyaretinin ikinci günü, Endonezya Cumhurbaşkanı Susilo Bambang Yudhoyono'yla görüştü. 
Erdoğan'a görüşme sırasında bir tablo hediye edilmek istendi. Başbakan'ın, eşi Emine Erdoğan'a Rusya'da hediye edilen mücevherler nedeniyle yaşanan tartışmaları göz önünde bulundurduğu ve "şahsi hediye" olarak verilmek istenen söz konusu tabloyu kabul etmediği ifade edildi. 
Dışişleri Bakanlığı bürokratları, Başbakanlık makamına, ziyaret edilen ülkelerin yetkilileri tarafından sunulan hediyelerin kabul edildiğini ifade ederken, Başbakanlık kaynakları da, Erdoğan'ın bundan sonra şahsına verilen hediyeleri kabul etmeyeceğini vurguladı. 

Kıbrıs talebi 
Erdoğan, Yudhoyono'ya, KKTC'ye uygulanan ambargonun kaldırılması çalışmalarında öncü olmalarının beklendiğini iletti. Yudhoyono ise göreve yeni atandığını, konuyla yakından ilgileneceğini vurguladı. 

'Deprem değil, yapılar öldürmüş' 

Erdoğan, önceki gün Açe bölgesini helikopterle gezdi. Tsunaminin en çok etkilediği sahil kesiminde yetimhane, cami, hastane ve stadyum gibi büyük yapıların sağlam kalması, Erdoğan'ın dikkatini çekti. Gezi sonrasında resmi heyetten bir görevlinin, "Allah'ın takdiri. Bir bu binalar ayakta kalmış" demesi üzerine Erdoğan, "Bunlar binaların yapımında kullanılan malzeme ve işçiliğin sağlamlığından ayakta kalmışlar" yanıtını verdi. Erdoğan, bürokratlara Türkiye'nin Açe'de yapacağı konutların ne zaman biteceğini de sordu. "6 ay" yanıtını fazla bulan Başbakan, "4 ayda bitirin" talimatını verdi. 


</TEXT>
</DOC>
