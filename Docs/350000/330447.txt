<DOC>
<DOCNO> 330447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonspo10.html </URL>
<DATE> 2005/04/05/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Trabzonsporlu Tolga, ayın altın adamı seçildi 
</HEADLINE>
<TEXT>

     Işık Sigorta 11 Altın Adam Yarışması'nın mart ayı jüri toplantısı İstanbul'da yapıldı. 
     Toplantıya, Futbol Federasyonu Milli Takımlar Sorumlusu Serdar Güzelaydın, Sakaryaspor Teknik Direktörü Şaban Yıldırım, İstanbulspor Teknik Direktörü Erol Tok, Kayserispor Teknik Direktörü Hikmet Karaman ve Akçaabat Sebatspor Teknik Direktörü Güvenç Kurtar onur konuğu olarak katıldı. 
     Ayrıca Trabzonspor Teknik Direktörü Şenol Güneş, Trabzonsporlu futbolcu İbrahim Yattara ve hakemler Cüneyt Çakır ile Orhan Erdemir de ödüllerini almak için toplantıda yer aldı. 
     
     ALTIN FUTBOLCU TOLGA SEYHAN 
     Birinci Süper Futbol Ligi'nde 22, 23, 24 ve 25. haftaların yer aldığı mart ayının değerlendirmesinin yapıldığı jüri toplantısında, defansta ''Ayın Altın Adamı'' olarak Trabzonsporlu oyuncu Tolga Seyhan seçildi. 
     Jüri üyelerinden toplam 119 puan alan Tolga Seyhan'ı 102 puanla izleyen Çaykur Rizesporlu Kürşat Duymuş ''Ayın Gümüş Adamı'', 87 puanla Galatasaray'dan Cihan Haspolatlı da ''Ayın Bronz Adamı'' olarak belirlendi. 
     ''Ayın Yöneticisi'' olarak Malatyaspor Başkanı Hikmet Tanrıverdi, ''Ayın Teknik Direktörü'' olarak Beşiktaş'ın tecrübeli çalıştırıcısı Rıza Çalımbay ve ''Ayın Hakemi'' olarak da Cem Papila jüri üyelerinin belirlediği diğer isimler oldu. 
     Ayrıca, mart ayı panoramalarında en fazla yıldızı alan isim olarak Galatasaray'ın Fransız yıldızı Franck Ribery de ''Ayın Yıldızı'' seçildi. 
     Jüri toplantısı sonunda, şubat ayı değerlendirmesinde ''Ayın Teknik Direktörü'' olan Trabzonspor çalıştırıcısı Şenol Güneş, hem ''Ayın Altın Adamı'' hem de ''Ayın Yıldızı'' seçilen İbrahim Yattara ve ''Ayın Hakemi'' seçilen Orhan Erdemir ile aralık ayında ''Ayın Hakemi'' olarak belirlenen Cüneyt Çakır ödüllerini aldı. 
     
</TEXT>
</DOC>
