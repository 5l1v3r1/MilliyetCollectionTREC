<DOC>
<DOCNO> 322232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonsiy23.html </URL>
<DATE> 2005/03/09/ </DATE>
<TIME> 23.11 </TIME>
<AUTHOR>  </AUTHOR>
<HEADLINE>
1 milyon 65 bin kişiye daha yeşil kart verilecek 
</HEADLINE>
<TEXT>

     TBMM Genel Kurulu'nda görüşülen Bazı Kanun ve KHK'lerde Değişiklik Yapılmasına Dair Kanun Tasarısı'nın 3 maddesi daha kabul edildi. 
     Kabul edilen maddelere göre, ödeme gücü olmayan vatandaşların tedavi giderleri, Yeşil Kart verilerek karşılanacak. 
     Muhtarların aylıklarını, muhtarlıkların yerleşim yerinin idari yapısı ya da nüfusu gibi kriterleri de birlikte ya da ayrı ayrı dikkate alarak, bir katına kadar farklı belirleme konusunda da Bakanlar Kurulu'na yetki verilecek. YÖK Kanunu'nda yapılan değişiklikle, 3 yıl için atanan araştırma görevlilerinin aynı usulle atanması öngörülüyor. 
     
     1 MİLYON 65 BİN KİŞİYE YEŞİL KART... 
     AK Parti Grup Başkanvekili Salih Kapusuz, yeşil kart ile ilgili madde üzerinde yaptığı konuşmada, ödeme gücü olmayan vatandaşların tedavi giderinin devlet tarafından karşılandığını hatırlatarak, yapılan düzenlemeyle bunların da Yeşil Kart kapsamına alındığını söyledi. Kapusuz, bu düzenlemeyle ödeme gücü olmayan 1 milyon 65 bin kişiye daha Yeşil Kart verileceğini kaydetti. 
     
     MUHTARLAR TARTIŞMASI 
     Tasarının muhtarlarla ilgili maddesi görüşülürken CHP milletvekilleri, muhtarlara asgari ücret düzeyinde maaş verilmesini içeren önerge verdi. 
     Hükümet'in karşı çıktığı önerge, AK Parti milletvekillerinin oylarıyla reddedildi. 
     CHP Malatya Milletvekili Ferit Mevlüt Aslanoğlu, AK Parti'lilerin önergeye karşı çıkmasını anlamakta zorlandığını belirterek, bir süre önce kendisinin bu konudaki yasa teklifinin doğrudan gündeme alınmasında AK Parti'li milletvekillerinin destek verdiğini söyledi. 
     AK Parti Grup Başkanvekili Eyüp Fatsa, muhtarların sorunlarına duyarlı olduklarını belirterek, kimsenin kendilerini aksi durumda göstermeye çalışmaması gerektiğini vurguladı. 
     
     ''TORBA DA OLUR ÇUVAL DA...'' 
     Maliye Bakanı Kemal Unakıtan, CHP milletvekillerinin çok sayıda yasayı değiştirmesi nedeniyle tasarıya yönelttikleri eleştirileri yanıtlarken, Maliye Bakanlığı'nın bir çok bakanlıkla ilgili olması nedeniyle düzenlemelerin kapsamlı olduğunu söyledi. Unakıtan, CHP'lilere, ''Hiç şikayet etmeyin, milletin derdi var, bir bir getireceğiz. İsterse 40 kanunu, isterse 80 maddeyi ilgilendirsin, biz problem çözmek için geldik, kanun yapmak için geldik yahu... Niye kanun yapılıyor diye şikayet edilir mi, torba da olur çuval da... Milletin problemlerini çözmek için geldik, yıllardır birikmiş bunlar'' dedi. 
     Başkanvekili İsmail Alptekin, tasarının 10. maddesinin kabul edilmesinin ardından birleşimi yarın saat 14.00'de toplanmak üzere kapattı. 
     
</TEXT>
</DOC>
