<DOC>
<DOCNO> 347080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/yazar/oztrak.html </URL>
<DATE> 2005/05/30/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Fransızların kararı ve Türkiye 
</HEADLINE>
<TEXT>


Bu gün öğle saatlerinde Fransa'da yapılan referandumun sonuçları ile ilgili ilk resmi sonuçlar açıklanmaya başlayacak. Son kamuoyu yoklamaları "hayır"ların daha ağır basacağını gösteriyordu. 
Fransa Avrupa'nın politik birliğinin güçlenmesinin liderliğini yapan ve birliği kuran altı ülkeden biri. Bu anayasanın yazılmasına katkıda bulunan önde gelen isimlerden biri de Fransa'nın eski cumhurbaşkanı. Peki neden Fransızlar bu anayasayı desteklemiyor Bakıldığında 400 maddeyi aşan anayasa metni sanki çok radikal değişiklikler getiriyor gibi görünüyor. Ancak maddelerin çok büyük bir kısmı AB'yi kuran antlaşmalardan aktarılmış yani yeni değil. Üstelik karar alma süreçlerinde yapılan değişiklikler ve bazı alanlarda oybirliği ile karardan vazgeçilmesi Fransa gibi büyük üyelerin elini de güçlendiriyor. 
Bu durum bir ölçüde daha güçlü bir birliğin gerektirdiği, ulusal egemenliğin uluslar üstü bir kuruluşa devretme konusunu sindirmekte, bu sürecin şampiyonluğunu yapan bir ülkenin halkının dahi zorlandığını gösteriyor olabilir. Birlik fikrini doğuran İkinci Dünya Savaşı'nın tecrübeleri bunu yaşamayan genç nesli ikna edemiyor. 

Küresel rekabet 
Ama belki bu tepkinin altında yatan en önemli sorunlardan biri de kıta Avrupa'sının uzunca bir süredir içinde bulunduğu ekonomik durgunluk ve artan işsizlik. Avrupa küresel rekabetin dayattığı ürün ve emek piyasalarında yapması gereken reformları gerçekleştirmekte zorlanıyor. Politikacılar çıkar gruplarının canını yakan reformların sorumluluğunu Brüksel'e atmaktan çekinmiyorlar. Büyümenin olmadığı yerde Avrupalının alıştığı sosyal refah devletini sürdürmek zorlaşıyor. 
Genişleme sürecinin bu sorunu çözeceği söylenmişti. Ama reformların gerçekleşmesindeki yavaşlık yeni giren ülkelerdeki ucuz işgücünün yarattığı baskı ile birleşince işsizlik daha da arttı. Avrupalı, Polonyalı ucuz işgücüne karşı işini yitirmekten korkuyor. Türkiye'nin üyeliğine duyulan tepkinin önemli nedenlerinden biri de bu. 
Artık Avrupalı hem Brüksel'i hem de genişlemeyi kendi refahı için bir tehdit olarak görmeye başladı. Sorunun emek ve mal piyasalarındaki reformların gecikmesinden kaynaklandığını görmek istemiyor. 
Anayasanın Fransa'da reddedilmesinin Euro üzerindeki etkileri ile ilgili beklentiler ise oldukça değişik. Son dönemde Eurodaki değer kaybının "hayır"ın etkilerinin önemli ölçüde satın alındığını gösterdiğini, hatta aşırı bir tepki yaşandığını ileri sürenler, bugün yeni bir değer kaybını beklemiyorlar. Bir kısım analistler de, yüzde 50'ye yakın bir seviyede kalan "hayır" oranının yeni bir referandumun önünü açabileceğini, bu nedenle de değer kaybının sınırlı kalacağını düşünüyorlar. Ancak yüksek bir "hayır" ve yüksek bir değer kaybını bekleyenler de var. 

Türkiye endişeleri 
Fransa'daki referandumla başlayan süreç, Hollanda'daki halk oylaması ve Almanya'daki erken seçimle devam edecek. Türkiye ile müzakerelerin başlaması ile ilgili bekleyişlerde ekim ayına kadar önemli iniş ve çıkışlar yaşanması kaçınılmaz görünüyor. 17 Aralık'tan sonra Türkiye diğer yükselen piyasa ekonomilerine göre yabancı yatırımcıların ilgisini daha fazla çekti. Ancak Fransa'daki referandumla ilgili kamuoyu yoklamaları sonuçlarının açıklanmaya başlaması ile son bir buçuk ayda bu ilgide bir azalma dikkati çekiyor. Bunun nedenlerinden biri de Brüksel'in son gelişmelerden etkilenerek müzakerelerin başlaması için gereken koşullar konusunda giderek daha ince eleyip sık dokuması ve Türkiye'nin bu baskıya dayanamaması ile ilgili endişeler. 

Euronun dış ticarete etkisi 
Bu gelişmelerin, artık aşırı değerlendiği kabul gören, TL'nin değer kaybetmesine yol açacağı beklentisi yüksek. Bu durumda kurda beklenen uyumun kısa bir sürede gerçekleşmesine izin vermek gerekmektedir. Bu yabancı yatırımcıların dışarı çıkma isteğini frenleyecektir. Hollanda ve Almanya'daki gelişmelerin bizim piyasalarımıza etkisini de azaltacaktır. Euronun değer kaybının dış ticaretimize olası etkilerini de sınırlayacaktır. 
Kritik olan AB'nin düştüğü duruma düşmemektir. Önümüzdeki zorlu dönemde dışarıyı suçlamak yerine, mali disipline, yapısal reformlara her zamankinden fazla ağırlık vermek ve özellikle siyasi alanda belirsizlik yaratacak davranışlardan kaçınmak gerekir. 



</TEXT>
</DOC>
