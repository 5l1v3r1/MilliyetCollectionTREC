<DOC>
<DOCNO> 335214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonspo12.html </URL>
<DATE> 2005/04/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Mirsad Türkcan Vatanımda oynamayı artık ben de özledim... 
</HEADLINE>
<TEXT>

     Basketbol yaşantısını Rusya'nın Dinamo Moskova takımında sürdüren milli oyuncu Mirsad Türkcan, ''Vatanımda oynamayı artık ben de özledim. Sezon sonunda gelen tüm teklifleri masanın üzerine koyacağım ve değerlendireceğim. Bu sezon Türkiye Ligi'nde yaşanan canlanma beni de cezbediyor'' dedi. 
     Mirsad Türkcan, Basketbol Federasyonu'nun resmi internet sitesinde yer alan röportajında, yeni sezonda Türkiye'de oynayacağı yönündeki iddialarla ilgili şunları kaydetti 
     ''Bu söylentiler ne yazık ki benim de kulağıma geliyor ve beni çok üzüyor. Kesinlikle böyle bir şey yok. Menajerime ulaşan Türkiye'den ve Avrupa'dan teklifler olduğu doğru. Fakat şu anda ben bunların hiçbirisini değerlendirecek durumda değilim. Ben Dinamo Moskova'nın başarısı için ter döküyorum. Şu anda tek amacım takımımı play-off'larda finale taşımak. Şimdi sadece bu hedefe konsantre olmak ve görevimi başarıyla yerine getirdikten sonra yeni sezonu düşünmek istiyorum. Sezon bittikten sonra oturup tüm teklifleri değerlendireceğim. Ama şimdi bunun sırası değil. Ne yeni bir teklif duymak, ne de bunları konuşmak istiyorum. Zaten bunu menajerime de ilettim.'' Milli basketbolcu, ''Mirsad'ı önümüzdeki sezon Türkiye Basketbol Ligi'nde görebilecek miyiz '' şeklindeki soruya ise şu yanıtı verdi 
     ''Doğrusunu isterseniz kendi vatanımda oynamayı artık ben de özledim. 6-7 yıldır sürekli olarak yurt dışında basketbol oynuyorum. Avrupa'da birçok başarıya imza attım. Şampiyonluk yaşadım, MVP seçildim, ribaund kralı oldum... Sonuç olarak artık bunlara doydum. Sezon sonunda gelen tüm teklifleri masanın üzerine koyacağım ve değerlendireceğim. Bu sezon Türkiye Ligi'nde yaşanan canlanma beni de cezbediyor. Fenerbahçe'nin ve Beşiktaş'ın yaptıkları sıçrama gerçekten lige ayrı bir renk kattı. Lig yeniden eski tadına kavuştu.'' 
     
     MİLLİ TAKIM 
     Mirsad, Bogdan Tanjevic yönetimindeki ''12 Dev Adam''ın Avrupa Şampiyonası'nda neler yapabileceğiyle ilgili olarak da şunları kaydetti 
     ''Sakatlık ve yorgunluk nedeniyle geçtiğimiz yıl Milli Takım'dan affımı istemiştim. Benim yokluğumda Milli Takım hakikaten iyi bir hava yakaladı. Tanjevic'in göreve gelmesinin ardından genç isimlerin de katılımıyla farklı bir Milli Takım ortaya çıktı. Bu yaz bizlere çok büyük bir görev düşüyor. Avrupa Şampiyonası'nda mutlaka iyi bir derece alacağız. Ben bu takıma çok inanıyorum ve güveniyorum. Yeni oyuncuların da desteğiyle mutlaka güzel bir derece yapacağız. Bu güce, bu potansiyele sahibiz. 
     Tanjevic genç oyunculara Türkiye'de hiç alışılmadık ölçüde şans tanıdı ve onlara güven aşıladı. Önemli rakipler karşısında genç oyuncular önemli sorumluluklar üstlendi. Milli forma altında paha biçilmez tecrübeler kazandılar. Bunun sonucunda ise Ersan ve Cenk gibi isimler kulüp takımlarında da süreler almaya başladılar. Alttan çok yetenekli gençlerin geldiğini böylece herkes bir kez daha fark etmiş oldu. Bu durum Türk basketbolu için çok büyük bir kazanç. Bu oyuncular gelecekte '12 Dev Adam'ı oluşturacaklar.'' 
     
</TEXT>
</DOC>
