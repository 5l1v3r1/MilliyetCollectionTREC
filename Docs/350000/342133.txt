<DOC>
<DOCNO> 342133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sondun02.html </URL>
<DATE> 2005/05/13/ </DATE>
<TIME> 01.15 </TIME>
<AUTHOR>  </AUTHOR>
<HEADLINE>
İnişe izin verilmeyen Fransa uçağı Maine indi... 1 yolcu gözaltına alındı 
</HEADLINE>
<TEXT>

     Paris’ten ABD’nin Boston kentine giderken Amerikalı yetkililerin bir yolcuyu kontrol etmek için ABD’nin Maine eyaletindeki Bangor havaalanına yönlendirdiği Air France uçağının güvenli bir şekilde havaalanına indiği ve bir yolcunun gözaltına alındığı bildirildi. 
     Boston’daki Ulaştırma Güvenlik Yönetimi sözcüsü Ann Davis, 169 yolcudan birinin, Amerikan hükümetinin teröristlerle şüpheli bağlantısı olanlar için hazırladığı "uçuş olmayan listesi"ndeki bir kişiyle aynı adı taşıması nedeniyle uçağın Bangor havaalanına gönderildiğini belirtti. 
     Sözcü, ABD’li federal ajanların uçağı Bangor’da karşıladığını, bir yolcunun ve ailesinden 3 kişinin uçaktan indirilmesinin ardından, uçağın tekrar Boston’a hareket ettiğini kaydetti. 
     Uçaktan indirilen yolcunun isminin ve doğum tarihinin listedeki kişiyle uymasına rağmen aynı kişi olup olmadığı henüz bilinmiyor. 
     ABD yasasına göre ABD’ye giden uçaklar, yolcu listesini kalkıştan 15 dakika sonra Güvenlik Birimi’ne elektronik olarak gönderiyor. 
     Yetkililer, terörist izleme listelerine göre isimleri kontrol ediyor. 
     Bangor havaalanı, Atlantik ötesi uçuşlar için bilinen bir duraklama noktası. Londra’dan Washington’a giden ve içinde eski şarkıcı Cat Stevens’ın bulunduğu uçak da Eylül ayında Bangor havaalanına yönlendirilmişti. 
     
     SERBEST BIRAKILDI 

     Paris’ten ABD’nin Boston kentine giderken Amerikalı yetkililerin talebi üzerine ABD’nin Maine eyaletinde Bangor havalanına yönlendirilen Air France uçağındaki yolcunun gözaltına alındıktan sonra serbest bırakıldığı belirtildi. 
     Amerikan hükümetinin teröristlerle şüpheli bağlantısı olanlar için hazırladığı "uçuş olmayan listesi"ndeki bir kişiyle aynı adı taşıması nedeniyle Bangor’da ailesiyle birkaç saat gözaltına alınan kişinin, ABD Gümrük ve Sınır Koruma yetkilileri görüştükten sonra yolculuğuna devam etmesine izin verildiği belirtildi. 
     
</TEXT>
</DOC>
