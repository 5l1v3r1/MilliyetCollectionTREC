<DOC>
<DOCNO> 342809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sontur07.html </URL>
<DATE> 2005/05/15/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Sağlık Bakanlığı'ndan kan bağışı çağrısı... 
</HEADLINE>
<TEXT>

     Sağlık Bakanı Recep Akdağ, Türkiye’de gönüllü kan bağışçısı oranının gelişmiş ülkelere göre düşük olduğunu belirterek, sağlıklı tüm vatandaşları kan vermeye çağırdı. 
     Akdağ, yaptığı yazılı açıklamada, Türkiye’de "gönüllü kan bağışçısı" oranının gelişmiş ülkelere göre düşük olduğunu, ortalama 10 bin kişiden sadece 15’inin düzenli kan verdiğini kaydetti. 
     Kan nakillerinin başta ameliyatlar olmak üzere çeşitli yaralanmalara bağlı kan kayıpları, iç organların hastalıklara bağlı kanamaları, doğumlarda görülen kanamalar, kan uyuşmazlığına bağlı bebeğin kanının değiştirilmesi gibi durumlarda yapıldığını ifade eden Akdağ, ayrıca hastalıklarının seyri gereğince hayatı boyunca kan nakline ihtiyacı olan talasemi, hemofili ve bazı kanser hastaları için de kanın hayati önem taşıdığını vurguladı. 
     
     "AB GRUBU RH NEGATİF KAN NADİR GÖRÜLÜYOR" 
     Akdağ, Türkiye’de "AB Rh negatif" kan grubunun nadir görüldüğünü bildirdi. 
     "Sağlıklı tüm vatandaşları gönüllü kan bağışçısı olmaya" davet eden Akdağ, 18-65 yaş arası ve önemli bir sağlık sorunu olmayan herkesin kan bağışında bulunabileceğini dile getirdi. 
     Bakanlığının, "kan vericiliğini" geliştirecek çalışmalar yaptığını ifade eden Akdağ, "Temel hedefimiz, kan bağışı oranını Türkiye nüfusunun en az yüzde 5’ine çıkarmaktır. Vatandaşlarımızın bu konuda çok duyarlı olması gerekiyor. Kan bağışının önemi ve ne anlama geldiğini, bir yakını için kan arayan, binbir zorlukla bulan veya bulamayan kişiler çok daha iyi anlar" dedi. 
     Kan merkezlerine başvuranların, bağış yapmaya uygun olup olmadıklarının kontrol edildiğini vurgulayan Akdağ, bu sırada doldurulacak "kan bağışçısı bilgi formu"nda yöneltilen sorulara dikkatli ve doğru yanıtlar verilmesinin hastaların sağlığı açısından önem taşıdığına işaret etti. 
     Bağışlanan kanlara, AIDS, hepatit B ve C, frengi ve kan grubu testleri yapıldığını belirten Akdağ, kan alım işlemlerinin steril koşullarda gerçekleştirildiğini bildirdi. Akdağ, alınan kan miktarının sağlığı olumsuz yönde etkileyecek düzeyde olmadığını vurguladı. 
     
</TEXT>
</DOC>
