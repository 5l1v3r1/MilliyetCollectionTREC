<DOC>
<DOCNO> 312633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sondun10.html </URL>
<DATE> 2005/02/05/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Rumlardan Kuzey Kıbrıs'a 'iyi niyet' göstergesi 
</HEADLINE>
<TEXT>

     
     Oshan SABIRLI LEFKOŞA, DHA 
     

KKTC'den Kıbrıs Rum Kesimi'ne ticari mal akışını düzenlemeye yönelik olarak 23 Ağustos 2004'te yürürlüğe giren Yeşil Hat Tüzüğü'nde değişiklik yapıldı. Rumlar artık KKTC'den 2 paket sigara satın alıp güneye geçebilecekler. Yalnızca 1 litre alkolün Rumlar tarafından alınabilmesi de yasallaştı. Tüzüğün yeni şekline göre kuzeyden güneye narenciye ticareti de yapılabilecek. Yolcunun beraberinde taşıyabileceği mal değeri de 35 euro'dan 135 euro'ya yükseltildi. 
     
     RUMLAR DİRENDİ 
     Avrupa Komisyonu Kıbrıs Temsilciliği'nin açıklamasına göre, Rum yönetimiyle yapılan mutabakat sonrasında ön anlaşma gerçekleştirildi. Tarım ürünleri, özellikle narenciye ticaretine kolaylıklar getirildi. Bireysel ticarette de kişisel kullanım amacıyla 135 euro'luk mal Güney Kıbrıs'a taşınabilecek. Komisyon, Kıbrıs Rum Kesimi'nden yolcu beraberi ticaretin 175 euro'ya yükseltilmesini önerdi, ancak bu öneri Rumlar tarafından kabul görmedi. 
     KKTC'den Güney Kıbrıs'a sigara geçirilmesi yasakken, Komisyon, Güney Kıbrıs'a yarım karton 5 paket geçirilmesini yasallaştırmaya çalıştı, Rumlar ise yalnızca 2 paket sigarayı kabul etti. Rumlar Güney Kıbrıs'ta sigara fiyatlarının çok yüksek olması nedeni ile Rum yönetimince yasak olmasına karşın KKTC'den sigara alıyorlardı. Rum gümrük birimleri barikatlarda yaptıkları yoklamalar sonrasında KKTC'den alındığı tespit edilen sigaralara el koyuyordu. Yapılan değişiklik tatminkar olmasa da bu karara en çok sigara tüketicisi Rumlar sevinecek. 
     
     TALAT YİNE DE TATMİNKAR DEĞİL 
     KKTC Başbakanı Mehmet Ali Talat değişikliklerin çok tatminkar olmadığını, fakat geçmişe göre önemli bir gelişme şeklinde algılanabileceğini söyledi. Bu değişiklerin doğrudan ticaretin yerini tutmayacağını söyleyen KKTC Başbakanı, Rumların resmi açıklamalar ile manipülasyon yapmaya çalıştıklarını ifade etti. 
     Talat Rumların yaptığı resmi açıklamada KKTC'de üretilen ürünlerin 'Yasal Limanlar' Güney Kıbrıs limanları ile ticaretine yasal kapı açıldığını söyledini hatırlattı. Bunun sözkonusu olmadığını belirten Talat, Kıbrıs Türklerinin talebinin Mağusa ve Girne limanları ve Ercan Havaalanı aracılığı ile Avrupa Birliği ülkelerine doğrudan ticaret yapılması olduğunu söyledi. 
     Doğrudan Ticaret Tüzüğü dışındaki bu gelişmenin Kıbrıs'ta izolasyonların kalkması anlamına gelmediğini de savunan KKTC Başbakanı, bunun kabul edilmez olduğunu açıkladı. Talat "İzolasyonun kaldırılabilmesinin yolu bizim de kendi limanlarımızdan serbest ticaret yapabilmemizdir" dedi. 
     
</TEXT>
</DOC>
