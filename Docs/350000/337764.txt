<DOC>
<DOCNO> 337764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/soneko36.html </URL>
<DATE> 2005/04/28/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Citigroup Türkiye ekonomisinin geleceği çok parlak 
</HEADLINE>
<TEXT>

     Citigroup Yönetim Kurulu Başkanı Sanford Weill, Türkiye ekonomisinin geleceğinin çok parlak olduğunu ve yatırımlarını artırmak istediklerini bildirdi. 
     Alınan bilgiye göre, Başbakan Recep Tayyip Erdoğan’ın, Weill ve Citigroup Global Bankacılık CEO’su Michel Klein’i ile yaptığı görüşmede, ekonomik konular ele alındı. 
     Citigroup’un 30 yıldır Türkiye’de faaliyet gösterdiğini ifade eden Weill, "İyi ki, Türkiye’ye daha önce gelmişiz. Önce gelmeyen birisi, Türkiye’deki değişimi fark etmezdi" dedi. 
     Weill, Türkiye’nin Ortadoğu’da önemli bir rol üstlendiğine işaret ederek, ekonomik ilişkilerin siyasi ilişkilere de olumlu yansıdığını söyledi. 
     Başbakan Erdoğan da Citigroup’un, ABD’de Türkiye’nin tanıtımına yönelik çalışmalarından dolayı teşekkür etti. 
     Weill, terörle mücadelede, eğitimin önemine dikkati çekerken, Erdoğan da yoksulluk ve cehaletin terörün ana nedenleri olduğunu ifade etti. Erdoğan, eğitimin önemini vurguladı. 
     Türk ekonomisinin iyi yolda olduğunu, grup olarak, yatırımlarını artırmak istediklerini belirten Weill, "Türk ekonomisinin geleceği hiç bu kadar parlak olmadı" diye konuştu. 

     
</TEXT>
</DOC>
