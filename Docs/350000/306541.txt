<DOC>
<DOCNO> 306541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sontur18.html </URL>
<DATE> 2005/01/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Dilenciler 1 ve 5 YKR'leri beğenmedi 
</HEADLINE>
<TEXT>

     Yeni Türk Lirası'nın kullanılmaya başlamasıyla daha fazla kazanacağını düşünen dilenciler, vatandaşların kendilerine verdiği 1 ve 5 YKr'leri beğenmiyor. 
     AA muhabirinin edindiği bilgiye göre, bozuk paraların, çoğalması ve cepte rahatsızlık vermesi nedeniyle kendilerine döneceğini uman dilenciler, vatandaşların YKr ve YTL'ye kısa sürede alışması ile umduğunu bulamadı. 
     Konya'da dilencilik yapan bir kadın, 1 Ocak'tan sonra kendilerine 50 ve 100 bin liranın yanı sıra genellikle 1 ve 5 YKr'lerin verildiğini, 1 YTL atanın ise hiç olmadığını ileri sürdü. 
     Konya'nın merkez Selçuklu İlçesi Zabıta Müdürü Ahmet Güleçoğlu, dilencilerin küçük paraları fazla sevmediğini söyledi. 2005 yılında daha fazla kazanacakları yolunda beklenti içine giren dilencilerin daha çok 1 ve 5 YKr'lerle karşılaşınca şaşkına döndüğünü belirten Güleçoğlu, ''1 YKr de olsa hiç verilmemeli. Gerçekten yoksul olan kişiler genellikle sokak ve mahalle aralarında dilenmeye çıkmıyor. Dilencilere karşı çalışmalarımız sürüyor. Bozuk paraların daha fazla dolaştığı günümüzde dilencilere karşı daha dikkatli olunması gerekir. Onları kendi ellerimizle beslemeyelim. Bozuk paralar cebimizde kalsın'' dedi. 
     
</TEXT>
</DOC>
