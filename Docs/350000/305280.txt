<DOC>
<DOCNO> 305280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/ekonomi/eko03.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek tuşla 20 hisse alınıp satılabilecek 
</HEADLINE>
<TEXT>


Borsanın en büyük hisselerini alma imk nı veren Türkiye'nin ilk Borsa Yatırım Fonu Dow Jones İstanbul 20, cuma günü borsada işlem görmeye başlayacak 

EKONOMİ SERVİSİ 

İlk Borsa Yatırım Fonu BYF , Dow Jones İstanbul 20 DJIST , cuma günü borsada işlem görmeye başlayacak. Uluslararası sermaye piyasalarında etkinliğiyle tanınan Dow Jones Indexes, American Stock Exchange ve Carter Ledyard Milburn'ün katkılarıyla oluşturulan ve fon kuruculuğunu Finansbank'ın üstlendiği DJIST'in fon yöneticiliğini ise Finans Portföy yürütecek. 
DJIST'in halka arzı nedeniyle düzenlenen toplantıda konuşan Fiba Holding Yönetim Kurulu Başkan Vekili Ömer Aras, halka açık 20 büyük şirkete ortak olma imk nı yaratacak olan fonun, bu yolla riski dağıtarak getiri sağlama olanağı sunacağını belirtti. DJIST'ın, hisse gibi her an alınıp satılabilir olmasının yatırımcıya çok büyük bir güven duygusu sağladığını belirten Aras, "Bu, borsaya yatırım yapan kitlelerin artışına da sebep olacak" dedi. 

Borsayı derinleştirecek 
Finans Portföy Genel Müdürü Zafer Onat ise Fon'un, toplam satılabilir payının 180 milyon YTL olduğunu ve bunu 720 milyon YTL'ye çıkarmak için SPK'ya başvurduklarını söyledi. DJIST'in borsanın derinleşip hacim kazanmasına büyük destek vereceğini belirten Onat, yabancı yatırımcıların artık tek başına hisse senedine yatırım yapmak istemediğini ve BYF'yi tercih ettiklerini söyledi. Onat, BYF'nin 2005 yılı için tamamıyla vergiden muaf olduğunu belirtti. Fiyata ilişkin bir soru üzerine Onat, "Bugün için ortalama 6.7 YTL birim fiyatıyla talep geliyor" dedi. 

Halka arz büyüklüğü 30 milyon YTL Dow Jones İstanbul 20'de Akbank, Anadolu Efes Biracılık, Arçelik, Doğan Holding, Doğan Yayın Holding, Enka, Ereğli, Ford Otomotiv, Sabancı Holding, Hürriyet Gazetecilik, Koç Holding, Migros, Turkcell, Garanti Bankası, İş Bankası, Petrol Ofisi, Şişe Cam, Türk Otomobil Fabrikaları, Vestel, Yapı ve Kredi Bankası bulunuyor. 
DJIST, Dow Jones Indexes tarafından hazırlanan Dow Jones Turkey Titans 20 Index'ini takip ediyor. İçindeki şirketler yılda bir kez mart ayında büyüklük ve işlem hacmi kriterleri dikkate alınarak gözden geçirilecek. DJIST'in alım satım işlemleri hisseyle aynı olacak. 
Halka arz edilecek pay sayısı 5 milyon olarak belirlenen DJIST'in halka arz büyüklüğü 30 milyon YTL olarak tahmin ediliyor. Fonun satılabilir toplam büyüklüğü ise yaklaşık 180 milyon YTL olarak ifade ediliyor. Onat, BYF'nin endeksleri baz alan yatırım fonlarına göre, hem borsada seans saatlerinde hisse senedi gibi işlem görmesi nedeniyle operasyonel, hem de düşük yönetim ücreti nedeniyle maliyet avantajı olduğunu söyledi. 


</TEXT>
</DOC>
