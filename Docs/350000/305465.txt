<DOC>
<DOCNO> 305465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonsiy13.html </URL>
<DATE> 2005/01/11/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Köy Hizmetleri'nin kapatılmasına ilişkin tasarı TBMM'de bugün görüşülecek 
</HEADLINE>
<TEXT>

     Köy Hizmetleri Genel Müdürlüğü'nün kapatılmasını öngören yasa tasarısının TBMM Genel Kurulu'ndaki görüşmelerine bugün başlanacak. 
     TBMM Danışma Kurulu, AK Parti'nin istemi üzerine TBMM Başkanı Bülent Arınç başkanlığında toplandı. AK Parti Grup Başkanvekili Salih Kapusuz ile CHP Grup Başkanvekili Haluk Koç'un da katıldığı toplantıda, Genel Kurul'un bugün ve yarınki gündemi ile çalışma saatleri konusunda anlaşma sağlanamadı. 
     Toplantıdan sonra açıklama yapan AK Parti Grup Başkanvekili Kapusuz, Genel Kurul'da bugün ve yarın denetim yapılmayarak 15.00-23.00 saatleri arasında Köy Hizmetleri Genel Müdürlüğü'nün kapatılmasını öngören tasarının görüşülmesini önerdiklerini bildirdi. 
     Kapusuz, memurlara bir derece yükselme olanağı da sağlayan tasarının Plan ve Bütçe Komisyonu'nda yarın ele alınacağını belirterek, komisyon görüşmeleri tamamlandığı takdirde Genel Kurul'un 13 Ocak Perşembe günkü birleşiminde bu tasarının görüşülmesini istediklerini söyledi. Kapusuz, tasarı Genel Kurul'a inmediği takdirde uluslararası sözleşmeleri ele alarak bu haftaki çalışma programını tamamlamayı arzuladıklarını, ancak CHP'nin bu önerilerine katılmadığını söyledi. Kapusuz, önerilerini Genel Kurul'a getireceklerini belirtti. 
     CHP Grup Başkanvekili Haluk Koç ise ''Herhalde memurlara bir derece verilmesi ile ilgili tasarıyı hazırlamak çok güç olduğu için onu erteliyorlar. Demokratik kitle örgütlerinin bütün muhalefetine, karşı koyuşuna rağmen Köy Hizmetleri tasarısı daha öncelikli oluyor. Genel Kurul'da yarım kalmış tasarılar var ama iktidar partisinin torbasından maalesef bugün bu çıktı'' diye konuştu. 
     
</TEXT>
</DOC>
