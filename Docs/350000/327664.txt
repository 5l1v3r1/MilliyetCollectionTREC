<DOC>
<DOCNO> 327664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/spor/aspo.html </URL>
<DATE> 2005/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan inliyordu 
</HEADLINE>
<TEXT>


Bayan takımının, antrenörler dahil 15 bin YTL tutan aylıkları 1 yıl verilmedi. Otel paralarını taraftar dernekleri karşıladı, yemek paraları cepten ödendi. ABD'li erkek oyuncunun sevgilisi ile küme düşen Urla'dan takviye yapıldı 

HABER YORUM HALİL ÖZER 


Galatasaray'da, bayan basketbol takımının küme düşmesi ile yaşanan depremin öncüleri, yaşanacak ayıbın habercisiydi. 
Yönetimin mali kriz nedeniyle, basketbol şubesini bir kenara bırakmasının faturası tek tek çıkıyordu. Şubenin geçen sezondan kalan 600 bin YTL borcu nedeniyle, bayan oyunculara 1 yıldır maaşları bile ödenmiyordu. 
Oysa antrenörler dahil, tüm takımın aylıkları sadece 15 bin YTL'yi buluyordu. Geçtiğimiz sezondan da 80 bin YTL alacağı olan bayanların deplasmanlardaki otel ücretleri taraftar dernekleri tarafından karşılanıyordu. Hasan Şaş yemek parası için katkıda bulunmuştu, ama karınlar yine cepten doyuruluyordu. 

Yemek gafı 
Bayanların küme düşmesindeki tek sorun para da değildi. Çünkü genç oyuncular ligde tutunmak için büyük özveriyle çırpınıyorlardı. 
Ama erkek ve bayan takımlarının, Fenerbahçe ile oynanacak maçları öncesi yaşanan olay, bardağı taşırdı. Yönetim moral vermek amacıyla bir yemek düzenlemişti. Bu buluşmaya bayan basketbolcular davet edilmemişti. Bu gaf büyük tepki gördü, takım elinde kalan son hazineyi moral motivasyonunu da yitirdi. 

Garip transferler 
Bayanların başında yıllarca yer alan eski yönetici Aziz Başdoğan yemek olayını Başkan Özhan Canaydın'a götürdü. Canaydın da üzüldü, "Hemen düzeltiriz" sözünü verdi. 
Bunun üzerine yönetim, transfer harekatına girişti. Ancak kimseye danışılmadan yapılan transferler de, tam bir "traji - komik" hale dönüştü. Bayan takımına iki oyuncu alınmıştı. Biri erkek takımında forma giyen ABD'linin sevgilisi, diğeri ise küme düşmüş Urla Gençlik'in oyuncusuydu. Yani "pansuman" ters tepmiş, "hasta" ağırlaşmıştı. 
Aziz Başdoğan "Bunlar alınırsa istifa ederim" demişti. Yönetim dinlemedi. Başdoğan bıraktı, takım kaderine terk edildi. 

Erken teşhis 
Başdoğan'ın görevi bırakırken, Başkan Canaydın'a söyledikleri, erken teşhisin ta kendisiydi "Dikkat etmezseniz, bu takım küme düşer. O zaman da, 100. yılda takımı küme düşen yönetim olacaksınız". Yönetim yine dinlemedi ve "asırlık ayıp" kaçınılmaz oldu. 

Taşdelen Suçlu benim 

RAŞİT ALTUN 

Galatasaray Basketbol Şube Sorumlusu Derya Taşdelen, bütün camiadan özür dilediğini söyledi. Taşdelen, "Manevi olarak çok kötü bir durum. Çok üzgünüz. Bu durumda eğer bir sorumlu aranacaksa, basketboldan sorumlu yönetici olarak suçlu benim. Ben de çok üzüldüm. En kısa zamanda bu durumu telafi edeceğiz. Bayan basketbolun daha iyi olmasına çalışacağız. Böyle bir üzüntüyü camiamıza yaşattığımız için hepimiz çok çok üzgünüz. Fazla söylenecek bir şey de yok" diye konuştu. 



</TEXT>
</DOC>
