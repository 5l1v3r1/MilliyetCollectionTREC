<DOC>
<DOCNO> 330567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/ekonomi/eko04.html </URL>
<DATE> 2005/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz gazetesine demeç polemiği 
</HEADLINE>
<TEXT>


Başbakan'ın, Merkez Bankası Başkanı Serdengeçti'nin Financial Times'e açıklama yapmasına tepkisi tartışma yarattı. Eski başkanlar 'yapabilir' diyor 

TARIK YILMAZ 

Merkez Bankası MB Başkanı Süreyya Serdengeçti'nin, geçen ay, Financial Times FT gazetesine yaptığı açıklamalara, Başbakan Erdoğan'ın gösterdiği tepki, 'MB Başkanı yabancı basına böyle açıklamalar yapar mı tartışması başlattı. 
Bilindiği gibi Serdengeçti FT'ye 'IMF ile anlaşmanın gecikmesi Türkiye'nin istikrar sürecini tehlikeye atabilir' demişti. Başbakan Erdoğan ise Hürriyet gazetesinden Fatih Altaylı'ya önceki gün yaptığı açıklamada, "Özerk Merkez Bankası'nın İngiltere üzerinden açıklama yapması doğru değildir" diyerek tepki göstermişti. 
Bu tepkiden önce Sabah yazarı Aydın Ayaydın Başbakan'ın görüşlerine benzer yorumda bulunmuş, Hürriyet yazarı Ercan Kumcu da Serdengeçtiyi savunmuştu. Eski MB başkanları Gazi Erçel ile Yaman Törüner ise MB Başkanı Serdengeçti'ye "Bir sakıncası yok' diyerek destek verdi. 

Aydın Ayaydın Rekabet Krl. esk. Bşk 'Zamanlaması talihsizlik' 
"Başbakan ve Bakan Babacan'ın 'IMF ile anlaşmaya vardık ... diye açıklama yaptıkları dönemde MB Başkanı'nın bu açıklamayı yapması büyük talihsizliktir. ... Madem basın vasıtasıyla mesaj vermeye çalışıyorsun, neden Türk değil de, yabancı basınla bunu yapmaya çalışıyorsun ... Serdengeçti, İngiltere Merkez Bankası Başkanı değildir." 

Ercan Kumcu MB eski Bşk. Yard. 'İçeriği yerinde bir açıklama' 
"MB'nin misyonunu başarıyla yerine getirmesi için kaygılarını ve düşüncelerini piyasa ile paylaşması gerekir. ... Kapalı kapılar ardında tartışılan kaygıların gerçekleşmesi halinde MB piyasaları aldatmış olacaktır. MB Başkanı'nın FT'deki değerlendirmesi MB'nin sorumluluğun bir parçasıdır. Zamanlaması da, içeriği de çok yerinde. " 

Yaman Törüner MB eski Başkanı 'Hükümetin eli güçlenir' 
"MB Başkanı ne söylediğini bildikçe, açıklamalarını istediği yerde yapar. Rüşdü Saracoğlu'nun başkanlığı zamanında "MB Başkanları az konuşur" diye bir söylem ortaya çıktı. Ancak bunun doğru olmadığı anlaşıldı. MB konuştukça hükümetin eli güçlenir. Uyarılar MB'nin güvenilirliğini pekiştirir, demeçleri tanıtıma da katkıda bulunur." 

Gazi Erçel MB eski Başkanı 'Yurtiçinde de uyarı yapmıştı' 
"Başbakan, Serdengeçti'yi çağırıp konuşmalıydı. Bunu basın yoluyla yapmasını doğru değil. Merkez bankacılığı çok değişti. Dünyada MB'ler, analizleri kamuoyuyla paylaşır, bu tür uyarılar yaparlar. Üstelik Serdengeçti, gazeteye yaptığı açıklamaların aynısını yurtiçinde katıldığı toplantılarda da yapıyor. Başbakan bunları okumamış olabilir." 


</TEXT>
</DOC>
