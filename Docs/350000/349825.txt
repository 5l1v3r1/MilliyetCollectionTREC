<DOC>
<DOCNO> 349825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/guncel/axgun02.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kurtlar Vadisi' uyarısı 
</HEADLINE>
<TEXT>


RTÜK'ün Show TV'yi uyarma gerekçesi, dizinin, 'yayınların toplumun milli ve manevi değerlerine, Türk aile yapısına aykırı olmaması' hükmünü ihlal etmesi 

ANKARA Milliyet 

Radyo ve Televizyon Üst Kurulu RTÜK , Show TV'yi, RTÜK Kanunu'nun, "yayınların toplumun milli ve manevi değerlerine, Türk aile yapısına aykırı olmamasına" ilişkin hükmünü "Kurtlar Vadisi" adlı dizideki konuşmalar ve görüntülerle ihlal ettiği gerekçesiyle uyardı. 
Digitürk platformu üzerinden yayın yapan bazı kanalları, pornografik yayın yapıldığı gerekçesiyle yayın buketinden çıkaran RTÜK, "yayınların müstehcen olmaması" şeklindeki yayıncılık ilkesinin ihlal edildiği gerekçesiyle Tasarruf Mevduatı Sigorta Fonu TMSF yönetimindeki Cine-5'e de bir kez program durdurma cezası verdi. 

Hakarete de ceza 
Açıklamaya göre, "Sabah Sabah Seda Sayan" programında "Size Anne Diyebilir miyim " programının yarışmacılarının ve seyircilerin birbirine yönelik hakaretlerini yayımladığı gerekçesiyle Kanal D'ye 3 kez program durdurma cezası verildi. 'Size Anne Diyebilir miyim ' programında yarışmacıların birbirine yönelik tutumları nedeniyle de bir kez program durdurma cezası verildi. Üst Kurul, 'Sabah Yıldızları' adlı programda 'Gelinim Olur musun ' ve 'Bir Prens Aranıyor' programların yarışmacılarının onur kırıcı konuşmaları nedeniyle Show TV'ye bir kez program durdurma cezası verdi. 
"Yayınların şiddet kullanımını özendirici veya ırkçı nefret duygularını kışkırtıcı nitelikte olmamasına" ilişkin hükmün "Gülbence" programınca ihlal edildiği gerekçesiyle ATV'ye de 1 kez program durdurma cezası verildi. 



</TEXT>
</DOC>
