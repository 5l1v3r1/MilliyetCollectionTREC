<DOC>
<DOCNO> 319962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/soneko20.html </URL>
<DATE> 2005/03/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tüzmen Gördügüm tek sıkıntı işsizlikle mücadele 
</HEADLINE>
<TEXT>

     Tülin Yılmaz AA 

Devlet Bakanı Kürşad Tüzmen, ihracatta Ocak ayındaki sıkıntılı dönemin aşılarak, Şubat'ta genel ortalamanın yine yükselme trendine girdiğinin görüldüğünü bildirdi. 
     Tüzmen, çeşitli temaslarda bulunmak üzere geldiği Belarus'un başkenti Minsk'te, Türkiye İhracatçılar Meclisi tarafından dün açıklanan Şubat ayı ihracat rakamlarını değerlendirdi, basın mensuplarının sorularını yanıtladı. 
     ''Açıkçası, Ocak ayındaki o sıkıntılı dönem aşılmış görünüyor'' diyen Tüzmen , 1 Ocak-28 Şubat tarihleri geçen yılın aynı dönemiyle kıyaslandığında ortaya yüzde 26'ya yakın bir ihracat artışının görüldüğünü, bunun da genel ortalama açısından yine yükselme trendine girildiğinin göstergesi olduğunu bildirdi. Tüzmen, şöyle devam etti 
     ''Şubat ayı, geçen yılın Şubat ayıyla kıyaslandığında oldukça ciddi ilerleme sağlayan bir ay oldu. Bunun ana nedenlerinden biri, yeni yıldızımız otomotiv sektörünün gerçekleştirmiş olduğu ihracat rakamıdır. Yaklaşık yüzde 100'e varan bir artış var. O şubat ortalamasını yüzde 50'lere çıkardı. 1 0cak-28 Şubat arasında yüzde 26'lık bir orta değere getirdi. 
     Önemli olan bunu sürdürebilmemiz. Kurun aşağıda seyrettiği bir dönemde, böylesine bir ihracat artışını sağlayabilmek kolay bir şey değil. İhracatçılarımız bunu başarıyor. Fakat tabii bir taraftan da söylüyorlar mum gibi eriyoruz diyorlar.'' Buna dikkat edilmesi gerektiğine işaret eden Tüzmen, girdi maliyetleri, finansman, enerji maliyetleri aşağı doğru çekilmesi durumunda, dış pazarlarda büyük deneyimler kazanan ihracatçıların bundan sonraki görevinin, artık yavaş yavaş ''ihtisaslaşmaya'' doğru kaymak olacağını belirtti. 
     Son 5 yıl içinde yaptıkları çalışmaları özetleyen Tüzmen, önce ticaret heyetlerini dünyanın çeşitli ülkelerine götürdüklerini, bunun arkasından karma ekonomik komisyon toplantılarıyla, anlaşmalarla iyi bir baz hazırladıklarını, sonra da serbest ticaret anlaşmaları yaptıklarını, fuarlara çok önem verdiklerini artık bu çalışmaların etkisinin görülmeye başladığını bildirdi. 
     Dış ticaretin, 2 sene içinde iki misline çıkarıldığını anlatan Tüzmen, burada gümrüklerin de üzerine düşeni yaptığını ve gümrük işlemlerinin yüzde 90'ının 1 günde tamamlanır hale geldiğini, tam otomasyona geçildiğini, sessiz sedasız bir devrim yaparak ''onaylanmış ihracatçı'' uygulamasını devreye soktuklarını anlattı. 
     
     ''İKİNCİ DÖNEMDE ALTYAPI VE ÜSTYAPI HAZIRLANMALI'' 
     Bu çerçevede Türkiye'nin ihracatının artırılması çalışmalarında, birinci dönemin tamamen pazar açılımını yaptıkları, ihracatın öğrenildiği ve kalıcı olarak pazarlarda yer almaya çalışılan bir dönem olduğunu belirten Tüzmen, ''böylesine ciddi bir dış ticaret hacminin arkasından, buna uygun şekilde altyapı ve üstyapımızın hazırlanması lazım. Yani limanlarımız, bütün karayolları, demiryolları, deniz ve hava yollarının bu dış ticaret potansiyelini kaldıracak şekilde yapılanması lazım'' diye konuştu. 
     Bunun arkasından üçüncü bir dalganın geldiğini söyleyen Tüzmen, bunun da, yüksek teknolojili ürün katmanını toplam ihracat içindeki payını yükseltmek olduğunu bildirdi. 
     Tüzmen, ''yani şu an için yaklaşık yüzde 14'ler seviyesinde olan ileri teknoloji ürünleri ihracatını, genel ihracat kompozisyonu içinde yüzde 30'lara getirmektir. Bu da çok önemli. Katma değeri yüksek ve dünyanın getirdiği bu yaklaşıma uygun bir şekilde bizim de dünya trendine paralel bir şekilde ihracatımızı bu yöne kaydırmak... Kalıcı ihracat için bunlar şart'' dedi. 
     Bunların sektörel bazdaki çalışmalar olduğunu belirten Tüzmen, bir de bölgesel bazda çalışmalar yaptıklarını ve ilk çemberi komşu ülkelerle, çevre ülkeler olarak oturttuklarını anlattı. 
     
     KOMŞU VE ÇEVRE ÜLKELERLE TİCARET 
     Tüzmen ayrıca, komşu ülkeler ve çevre ülkeler birlikte değerlendirildiğinde, bunların toplam dış ticaret içindeki payının yaklaşık yüzde 3-5'lerden yüzde 30'lara geldiğini, şimdi Afrika, Asya ve Avrupa'da bu çalışmaların devam ettiğini kaydetti. 
     İhracatın iddialı bir konu olduğunu ve risk alınması gerektiğini belirten Tüzmen, ''açıkçası ben ihracatçılarımızı Şubat ayında gösterdikleri performansı alkışlamak lazım geldiğine inanıyorum. İnşallah sene sonuna kadar bu performansı bütün sıkıntılara rağmen devam ettirirler'' dedi. 
     
     ''EKONOMİ, GEÇMİŞTEN DAHA SAĞLIKLI HAREKET EDİYOR'' 
     Devlet Bakanı Tüzmen, cari açıkla ilgili kaygıları paylaşıp paylaşmadığının sorulması üzerine ise şu anki göstergelerin düzgün olduğunu bildirdi. 
     Ocak ayında rakamlar açıklandığında, herkesin paniğe kapılıp bir takım açıklamalar yaptığını dile getiren Bakan, kendisinin 'genel trende bakmak gerektiği ve bunun zaman içinde daha iyi analiz edilebileceğini' söylediğini hatırlatarak, şöyle devam etti 
     ''Görüyorsunuz zaman içerisinde gene bir şekilde inişler çıkışlar olabilir ama önemli olan, ortalama eğilimin bulunması. Cari açık, dış ticaret açığıyla tetiklenen bir açıktır. Normal olarak Türkiye toplam dış ticaretinin yüzde 20'si kadar bir açık veriyor. İhracatın ithalatı karşılama oranı çok önemlidir ve ihracatın ithalatı karşılama oranı geçen sene yüzde 64-65'ler seviyesinde tamamlandı.'' Yine aynı şekilde bu trende dikkat etmemiz lazım. Yüzde 60'ın altı sıkıntılı olabilir. Yüzde 70 ve üstü Türkiye için arzu edilebilen bir orandır. Açığın yüzde 20 seviyesinde tutulması lazım yani toplam dış ticaret açığının toplam dış ticaret hacminin yüzde 20'leri seviyelerinde olması lazımdır. Yüzde 15'ler 10'lar çok daha arzu edilen bir açık olur.'' Ödemeler dengesinde diğer kalemlere bakıldığında da, rahatlatıcı hususun ''ihracat'' olduğuna işaret eden Tüzmen, ''çünkü ithalat çok fazla, bu kurla daha az ithalat yapmanız mümkün değil. Ona rağmen ihracat da artıyor, turizm gelirleri önemli bir kalem haline gelmeye başladı. Cari açığın içerisinde ödemeler dengesinin ana kalemlerine baktığımızda şu anki göstergeler düzgün. Türkiye ekonomisi, geçmişten daha sağlıklı bir şekilde ileriye doğru hareket ediyor. Ama kur yardımcı olabilseydi, belki cumhuriyet tarihinin en az dış ticaret açığını vermiş olacaktık'' şeklinde görüş bildirdi. 
     
     İŞSİZLİKLE MÜCADELE 
     Öte yandan işsizliğe dikkati çeken Tüzmen, ''benim gördüğüm tek sıkıntımız işsizlikle mücadeledir. İşsizlikle olan mücadelede kurun menfi etkisini çok fazla hissediyoruz'' dedi. 
     Bakan Tüzmen, bunun nedeninin ise çok büyük ithalat yapılması olduğunu, özellikle ara malı ithalatının yerli üretimi etkilediğini ifade ederken, ara mallarının dışarıdan alınmasının içerideki ara malı üreticilerini etkiler hale geldiğini belirterek, şunları kaydetti 
     ''Üretimlerini durdurduklarında da işçilerine yol vermek zorunda kalıyorlar. Kurun işsizlikle olan bağlantısı, çok açık şekilde ortaya çıkıyor. Buradaki mücadelede de bizi oldukça zorluyor. Onun dışında rakamlara, göstergelere baktığınız zaman, şu anda gidiş sağlıklı. Türkiye'de üretilen ara mallarını, ara malı ithalatının yerine ikame etmek, onların yerine kullanmak, işsizliği azaltacak bir yol olacak. Fakat bu kurda da bu mümkün gözükmüyor. Buna dikkat etmemiz lazım. '' Tüzmen, tüketim malları ithalatında da ciddi bir patlama olduğuna dikkati çekerken, bunun toplam ithalat içindeki payının yüzde 15'lere çıktığını belirtti. 
     
     BAŞMÜZEKERECİ 
     Bu arada bir basın mensubunun, AB ile yürütülecek tam üyelik görüşmelerinde Başmüzakereci'nin kimin olacağı yönündeki tartışmaları hatırlatması üzerine Tüzmen, ''Zannediyorum sayın Başbakanımız önümüzdeki hafta açıklayacak. Bu konu tartışıldı. Sayın başbakanımız bu konudaki açıklamayı zamanı gelince yapar'' diye yanıtladı. 
     
</TEXT>
</DOC>
