<DOC>
<DOCNO> 341333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sontur33.html </URL>
<DATE> 2005/05/10/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
1 Mayıs gösterilerinde Öcalan lehine slogan atan 20 kişi gözaltına alındı 
</HEADLINE>
<TEXT>

     Erzincan’da 1 Mayıs kutlamalarında terör örgütü elebaşı Abdullah Öcalan lehine slogan attığı iddia edilen 20 kişi gözaltına alındı. 
     AA muhabirinin edindiği bilgiye göre, Emniyet Müdürlüğü yetkilileri, "Emek Platformu" tarafından 1 Mayıs’ta düzenlenen mitingde terör örgütü elebaşı Öcalan lehine sloganlar atan kişileri çekilen video görüntüleri sonucu belirledi. 
     Bu kişilerin görüntülerinin tespit edilmesinin ardından başlatılan çalışmalar kapsamında, mitingde terör örgütü elebaşı Öcalan lehine slogan attıkları iddiasıyla bugün 20 kişi gözaltına alındı. 
     Emniyet yetkilileri, gözaltına alınan kişilerin sorgulamalarının tamamlanmasının ardından Adliye’ye sevk edileceğini kaydettiler. 
     Bu arada, DEHAP İl Başkanı Hüseyin Bektaşoğlu ve beraberindeki grup, Vakıflar İşhanı önünde arkadaşlarının gözaltına alınmasına tepki olarak oturma eylemi yaptı. Bektaşoğlu, arkadaşlarının serbest bırakılmalarını istedi. 
     Yaklaşık 1.5 saat oturma eylemi yapan grup, çevredeki vatandaşların tepki göstermesi üzerine, polisin müdahalesiyle dağıldı. 
     
</TEXT>
</DOC>
