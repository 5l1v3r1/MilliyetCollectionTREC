<DOC>
<DOCNO> 343994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonsiy13.html </URL>
<DATE> 2005/05/19/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
'Toplu sözleşme'de kritik gün 
</HEADLINE>
<TEXT>

     İşçiler ile hükümet arasında başlayan ve 400 bin kamu işçisini ilgilendiren toplu sözleşme görüşmelerinde, bugün en kritik gün. İşçilerin stratejisi, bu kez iş garantisi almak üzerine kurulu. 
     Hükümetin IMF'nin 'çalışma koşulları esnek hale getirilsin' önerisine uygun bir düzenleme yapmasından endişe duyan işçiler, kazanılmış haklardan taviz vermemek için mücadele edecek. 
     Türk-İş yöneticileri, Başbakan Yardımcısı Mehmet Ali Şahin ile akşam saatlerinde biraraya gelecek. Hükümetin önerisinin bugün yapılan toplantıdan sonra netleşmesi bekleniyor. 
     
     İstihdam garantisi öncelikli 
     Türk-İş yönetiminin dün yapılan toplantısında ise işçilerin stratejisi bir ölçüde netleşti. Türk-İş, bir rakam dile getirmiyor ancak zaten bu defa rakamın değil istihdam garantisinin öncelikli konu olduğu belirtiliyor. 
     IMF'nin ücret ve istihdam garantisi konusunda baskı yapmasının ise hükümetin işini zorlaştırdığı belirtiliyor. 
     Kısa bir süre önce Türkiye'ye gelen IMF Birinci Başkan Yardımcısı Anne Krueger, "Türkiye'de işçi kolay çıkarılamıyor, asgari ücret yüksek. Çalışma yaşamı esnekleştirilmek üzere yeniden gözden geçirilsin" demişti. 
     Ancak kararlı olan işçiler bunu Başbakan Yardımcısı Mehmet Ali Şahin'e kesin bir dille anlatmaya hazırlanıyor. İşçilerin istedikleri ise şöyle 
     İstihdam garantisinden geri adım yok . 
     İstek dışı emeklilik olmasın . 
     Haklı neden olmadan işçi çıkarılmasın . 
     Özelleştirme mağdurları için yeni bir düzenleme yapılsın . 
     Kazanılmış haklardan kesinlikle taviz verilmesin. 
     Yapılacak görüşmede 'istek dışı emeklilik olmasın' mesajı verilecek. Ayrıca Türk-İş yönetimi, haklı neden olmadan işçi çıkarılmasına kesinlikle karşı olduğunu bir kez daha vurgulayacak. 
     Özelleştirme mağdurlarına daha kapsamlı bir garanti verilmesi ve kazanılmış haklardan geri adım atılmaması da işçilerin talepleri arasında. 
     
</TEXT>
</DOC>
