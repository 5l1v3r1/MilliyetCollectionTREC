<DOC>
<DOCNO> 343976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/soneko09.html </URL>
<DATE> 2005/05/19/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Milliyetçilik yükseliyor, ekonomi kötüye gidiyor... 
</HEADLINE>
<TEXT>

     SONAR tarafından yüzyüze görüşmeye dayalı anket yöntemiyle yapılan bir araştırma, yurttaşların ekonominin giderek kötüye gittiği görüşünde olduğunu ortaya koydu. Araştırmada, "bayrak yakma" gibi olayların da etkisiyle yurttaşlarda milli duyguların yükselişe geçtiği de bulgulandı. 
     SONAR tarafından nisan ayında İstanbul, Ankara ve İzmir’de 1299 kişiyle yüzyüze görüşülerek yapılan anketten, ilgi çekici sonuçlar alındı. Katılımcıların yüzde 61.12’si ekonominin kötüye gittiği yönünde görüş bildirdi. Ekonominin kötüye gittiği düşüncesini savunanların, özellikle 25-54 yaş grubunda yüzde 62.6 gibi yüksek bir orana ulaşması dikkat çekti. 
     
     "HALK İYİLEŞMEYİ HİSSETMİYOR" 
     "Enflasyon, büyüme hızı ve kişi başına düşen gelir düzeyi gibi resmi ekonomik göstergelerin iyi çıkması, kendi yaşamınızda söylendiği boyutta hissediyor musunuz" sorusuna yüzde 80.68’i "hayır" yanıtını verdi. 
     Bu yanıtı verenlerin "Peki, bir iki yıl içinde sizin yaşamınızda da olumlu bir şekilde yansıyacağına inanıyor musunuz" sorusuna, katılımcıların 68.51’lik bölümü "hayır" yanıtını verdi. 
     
     MİLLİYETÇİLİK VE "ULUSAL HASSASİYET" ARTIYOR 
     21 Mart’ta Mersin’de Türk bayrağının yakılması girişimi ve ardından Trabzon’da bildiri dağıtan dört gencin linç edilmesi girişimi de araştırma konusu oldu. Araştırmaya 
     katılanların yarısına yakını geçen yıllara göre, ulusal konularda daha hassas olduğu yönünde görüş bildirirken, yüzde 50.42’si Türkiye için "milliyetçilik duygusunun" gerekli olduğu düşüncesini taşıdığını ifade etti. 
     
     MİLLİYETÇİLİK "YÜKSELEN DEĞER" DEĞİL 
     "Türkiye’de milliyetçiliğin yükselen bir değer olduğunu düşünüyor musunuz " sorusuna yüzde 57.58’lik kesim "hayır" yanıtını verdi. Bu konuda görüş bildirmeyenlere sorulan "Türkiye’de milliyetçiliğin yükselmesinin AB’ye girme eğilimini azalttığını düşünüyor musunuz" sorusunu ise yüzde 54.26’lık kesim de "hayır" diye yanıtladı. 
     
     MERSİN VE TRABZON’DAKİ OLAYLAR 
     Mersin, Trabzon ve Adapazarı’nda yaşanan olaylara ilişkin olarak sorulan soruda ise araştırmaya katılan yurttaşların yüzde 73’ü "özel ve maksatlı kışkırtma olduğu" görüşünde birleşti. Bu görüşü savunanların yüzde 45.9’u "milliyetçiliğin Türkiye için gerekli" olduğu görüşünü savunurken, "kışkırtmanın kimler tarafından çıkarıldığı" sorusunu katılımcıların yüzde 33.09’u "dış güçler", yüzde 22.5’lik bölümü "PKK ve diğer örgütler", yüzde 9.9’u da "derin devlet" diye yanıtladı. 
     
</TEXT>
</DOC>
