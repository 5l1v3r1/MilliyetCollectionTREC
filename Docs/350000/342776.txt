<DOC>
<DOCNO> 342776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonsiy19.html </URL>
<DATE> 2005/05/15/ </DATE>
<TIME> 20.32 </TIME>
<AUTHOR>  </AUTHOR>
<HEADLINE>
Başbakan Erdoğan, Polonya'ya gitti 
</HEADLINE>
<TEXT>

     Başbakan Recep Tayyip Erdoğan, yarın başlayacak olan 3. Avrupa Konseyi Liderler Zirvesi’ne katılmak üzere, Başbakanlığa ait yeni özel uçak "ANA" ile saat 20.25’de Polonya’ya gitti. 
     Başbakan Erdoğan’ı, Esenboğa Havalimanı’nda, Devlet Bakanı ve Başbakan Yardımcısı Mehmet Ali Şahin ve diğer ilgililer uğurladı. 
     Erdoğan ile birlikte, eşi Emine Erdoğan, siyasi danışmanları Egemen Bağış ve Ömer Çelik de Polonya’ya gitti. 
     "ANA" adlı yeni uçağının üzerinde Türkiye Cumhuriyeti yazısı ile uçağın kırmızı olan kuyruğunun üzerinde beyaz ay-yıldız bulunuyor. 
     Başbakan Erdoğan, uçağa binerken kaptan ve hostesler tarafından çiçeklerle karşılandı. 
     Erdoğan, Varşova’ya hareketinden önce Esenboğa Havalimanı’nda düzenlediği basın toplantısında, 3. Avrupa Konseyi Zirvesi’ne katılmak üzere Varşova’ya hareket edeceğini, zirvenin daha önce 1993 yılında Viyana’da, 1997 yılında Strazburg’ta gerçekleştirildiğini anımsattı. 
     Türkiye’nin 1949 yılında kurulan Avrupa Konseyi’nin kuruluşundan bu yana üyesi olduğunu hatırlatan Erdoğan, 3. zirvede Avrupa ailesinin geçirmekte olduğu evrimin değerlendirileceğini bildirdi. 
     Zirvede, ayrıca hızla değişen dünya koşulları çerçevesinde konseyin ileriye dönük hedeflerinin de belirleneceğini anlatan Erdoğan, "Kıtamızın karşılaştığı eski ve yeni sorunlara yönelik çözüm önerileri tartışılacak ve önümüzdeki dönem için Avrupa Konseyi’nin izleyeceği stratejik yöntemler saptanacaktır" diye konuştu. 
     Zirve çerçevesinde bir eylem planı ve deklarasyonun da kabul edilmesinin öngörüldüğünü söyleyen Erdoğan, "Bu belgelerle kıtamızın karşılaştığı sorunlara ilişkin Avrupa Konseyi üyesi ülkelerin üzerinde mutabakata varacakları ortak çözüm yolları ele alınacak" dedi. 
     Erdoğan, 1949 yılından itibaren bu örgütün üyesi olan Türkiye’nin konseyin temel değerleri olan demokrasi, hukukun üstünlüğü ve insan haklarına saygı ideallerini içtenlikle benimsediğini söyledi. 
     Konsey üyeliğinin Türkiye’de demokrasi kültürünün ve hukukun üstünlüğü anlayışının yerleşmesine ve gelişmesine katkılarda bulunduğunu ifade eden Erdoğan, "Avrupa değerler sistemi ile bütünleşmemizde itici güç olmuştur" dedi. 
     Erdoğan, şöyle konuştu 
     "Konsey tarafından geliştirilen normların ülkemiz mevzuatına aktarılması da hükümetimiz döneminde attığımız adımların aslında ana unsurlarını teşkil etmektedir. Bu çerçevede Avrupa Konseyi’nin kendini değişen dünya şartlarına uyarlaması ve Avrupa mimarisindeki önemini muhafaza etmesi ülkemiz açısından da önem arz etmektedir." Zirvede, "Avrupa Bütünlüğü-Avrupa Değerleri", "Avrupa Mimarisi" konularında iki sunum yapacağını ifade eden Erdoğan, "Ülkemizin Avrupa Konseyi ve Avrupa’nın geleceği konusundaki görüşlerini de ayrıca katılımcı devlet ve hükümet başkanları ile paylaşma fırsatı bulacağım" dedi. 
     Başbakan Erdoğan, bir gazetecinin, "Ermenistan Cumhurbaşkanı Robert Koçaryan ile bir görüşme planlandı mı" sorusu üzerine, "Şu anda planlanmış herhangi bir şeyimiz yok" yanıtını verdi. 
     
</TEXT>
</DOC>
