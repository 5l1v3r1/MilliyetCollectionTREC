<DOC>
<DOCNO> 312995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/guncel/agun.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tsunamizedeler yatılı okullara 
</HEADLINE>
<TEXT>


Tsunaminin vurduğu bölgeye giden Başbakan, Türkiye'deki yatılı okullara öğrenci getirme planını açıkladı. Erdoğan, "Hayırseverlik genlerimde" dedi 

ELÇİN ERGÜN Banda Açe 

Başbakan Recep Tayyip Erdoğan, "hayırseverliğin genlerinde olduğunu" söyledi. Endonezya'ya giderken, uçakta açıklamalarda bulunan Erdoğan, "Nerede bir felaket var, orada olmak istiyorum" dedi. 
Türkiye saati ile dün 06.35'te Banda Açe'ye gelen Erdoğan, Türkiye Kızılay Derneği'nin felaketzedeler için oluşturduğu Mescit Kueh Kampı'nı ziyaret etti. Türkiye'nin okul, hastane, toplu konut ve yetimhane yaparak bölge halkına destek olmak istediğini vurgulayan Erdoğan, Türkiye'deki yatılı bölge okullarına, felaket bölgesinden yetim kalan öğrencileri getirmeyi düşündüklerini kaydetti. Başbakan, "Endonezya'daki yetkililere teklif götüreceğiz... Türk köyleri, Türk mahalleleri yapacağız. Konut için fabrika kuracağız" dedi. 

'Akakabe' 
Erdoğan, kendisini depremin hasara neden olduğu Hakk ri'ye gitmediği için eleştiren CHP Genel Başkanı Deniz Baykal'a, "İlgili bakanlar, herhangi bir yıkım olmadığını söyledi. Belki Baykal, Sarıgül söylemeseydi gitmezdi" yanıtını verdi. 
Kızılay kampını ziyaretinde, buradaki çocukları seven Erdoğan, çocuklara "Selamün aleyküm" ve yerel dilde "merhaba" anlamına gelen "Akakabe" diye seslendi. Erdoğan, Türkçe bilen Muhammed Hüsran adlı çocuğun, "Ağabey İstanbul'a gitmek istiyorum. En büyük Fenerbahçe" sözlerini kahkahalarla karşıladı. 


</TEXT>
</DOC>
