<DOC>
<DOCNO> 338304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/guncel/gun11.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil köyü yerine gemi turu 
</HEADLINE>
<TEXT>


Kruvaziyer turizminde fiyatların bin 500 dolarlara kadar düşmesiyle valinizi toplayan herkes tatil köyü yerine gemiyle birçok ülkeyi gezebileceği turlara çıkıyor. Bu yılın en popüler rotası ise Akdeniz liman şehirleri... 


Eskiden herkesin en büyük hayaliydi büyük bir gemiyle tura çıkmak. Eşyalarınla birlikte hayallerini de o valizin koymak, çok uzaklara, dünyanın bilmediğin yerlerine gitmek. Gemi, denizin ortasındayken kimliğini bir kenara atıp sadece dünya vatandaşı olmayı kabul etmek. Sonra geminin yanaştığı her limanda hayatın geri kalanı için yeni hayalleri valizine yüklemek... 

Gençler de katılıyor 
Son yıllarda seyahat endüstrisindeki gelişmeler ışığında gemi turları sadece zenginlerin katıldığı turlar olmaktan çıktı. Artık valinizi toplayan herkes bir tatil köyü yerine aynı olanakları bulacağı üstelik her sabah farklı bir limanda gözünü açacağı kruvaziyer turlarına cruise katılıyor. Dünya genelinde kruvaziyer turların fiyatlarının dudak uçuklatan rakamlardan bin dolarlara düşmesi ise hem talebi artırıyor hem de turlardaki yaş ortalamasını düşürüyor. 
Bir araştırmaya göre kruvaziyer turlarına ABD'den her yıl 8.5 milyon, İngiltere'den 1 milyon kişi katılıyor. Türkiye'den bu turlara katılanların sayısı ise 7 bini geçmiyor. Eskiden 2 bin 500 dolarlardan başlayan bazı turların fiyatları artık liman vergileri de dahil olmak üzere bin dolarlara kadar düştü. 
Dünyanın en lüks gemiyleriyle yapılan kruvaziyer turlarda bu yazın en popüler rotalarını Akdeniz ülkelerindeki liman şehirleri oluşturuyor. Bu turlarda Akdeniz'in en çok tercih edilen rotası ise bu yıl Türkiye - Yunanistan ve Mısır üçgeni. İskandinav ülkeleri, Norveç fiyortları ve Rusya'ya yapılan turlar ise bu yılın diğer gözde turları arasında geliyor. Diğer noktalar ise İspanya, İtalya, Fransa, Hırvatistandan geçiyor. 
Golden Bay Tur'dan Hakan Aksungur kruvaziyer turların en büyük avantajının birkaç değişik şehri kapsayan gezilerde uçak, transfer ve bavul açıp kapama gibi yorucu ayrıntılara gerek kalmaması olarak açıklıyor. Cruise Rep'ten Ferzan Ünlüsoy ise Türk yolcuların en çok tercih ettiği turları Akdeniz, Karayipler, Fiyordlar, Baltık ve Alaska olarak sıralıyor. 

İlk defa katılanlar için 
Peki ilk defa katılacaklar için 10 gün boyunca denizin üstünde olmak insanda nasıl bir his yaratıyor Karadan uzakta, denizin üstünde olmak tam anlamıyla özgürlük hissi mi veriyor yoksa tam tersine insan kendini altın bir kafese konmuş gibi mi hissediyor En büyük avantaj her gün farklı bir şehri görmeniz. Gemi limanlara uğradığında şehir turlarına katılabiliyor, isterseniz şehri kendi başınıza keşfe çıkabiliyorsunuz. Sakın gezmeye dalıp geminin kalkış saatini kaçırmayın 'Yüzen şehirler' seyir halindeyken yapabileceğiniz aktitiveler arasında tenis, golf, tırmanış gibi sporlar, güzellik salonları, spa, casino ve sinema gibi alternatifler de var. 

Bu yılın bazı popüler rotaları 

İstanbul - Dubrovnik Hırvatistan - Venedik İtalya - Bari İtalya - Katakolon yunanistan - Kuşadası - İstanbul 
MSC Cruise 795 euro 300 dolar liman vergisi 

Roma İtalya - Napoli İtalya - Dubrovnik Hırvatistan - Venedik İtalya - Sicilya İtalya - Barselona İspanya - Cannes Fransa - Livorno İtalya - Roma İtalya 
Golden Bay - 1599 euro'dan başlıyor 

Barcelona İspanya - Provence Fransa - Monte Carlo Monako - Portofino İtalya - Floransa İtalya - Bonifacio İtalya - Roma İtalya - Sorrento İtalya - Corfu Yunanistan - Dubrovnik Hırvatistan - Venedik İtalya 
Cruise Rep 2 bin 799 dolar 

Napoli - Messina Boğazı - Catania İtalya - Valetta Malta - Cartegena - Cadiz İspanya - Lizbon Portekiz - Vigo İspanya - Le Havre Fransa 
Setur The Cruise Line Türkiye - 2 bin 990 dolardan başlıyor 

Liberty artık denizlerde 

Golden Bay Tour'un temsilciliğini yaptığı Carnival Cruise Lines'ın 110 bin tonluk yeni gemisi Carnival Liberty, Italya Monfalcone'daki Fincatieri Tersanesi'nden suya indirildi. 500 milyon dolara malolan gemi ilk Akdeniz turunu temmuz ayında gerçekleştirecek. 2 bin 974 yolcu kapasiteli eğlence gemisi konseptiyle yapılan gemide bin 487 kabin, 13 yolcu güvertesi bulunuyor. 20 Temmuz - 12 Ekim 2005 arasında Akdeniz programını yapacak olan turun fiyatı bin 599 euro'dan başlıyor. 

Alaska'dan Meksika'ya 

The Cruise Line markasının isim hakkını alan Setur'un bu yıl için hazırladığı en popüler rotalar arasında Alaska'dan Meksika'ya, Britanya Adaları'ndan Uzakdoğu ve Karayiplere kadar heryer bulunuyor. 
Setur, yeni oluşumla beraber aralarında Radisson Seven Seas, Silversea, Crystal Cruises, Royal Caribbean International, Carnival, Celebrity ve Holland America'nın bulunduğu zincirlere hizmet verecek. 


</TEXT>
</DOC>
