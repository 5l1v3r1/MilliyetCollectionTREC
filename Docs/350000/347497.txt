<DOC>
<DOCNO> 347497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonsiy06.html </URL>
<DATE> 2005/05/31/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Cep telefonu kaydettirme işlemi 5 YTL'ye düşürüldü 
</HEADLINE>
<TEXT>

     Cep telefonu kullanımı ve ticaretine ilişkin düzenlemeler getiren yasa teklifi, TBMM Adalet Komisyonu’nda kurulan alt komisyonda, bazı değişikliklere uğradı. 
     Yasa teklifinin cezai hükümlerini değerlendiren alt komisyon, ticaret kastı dışında yapılan devirlerin cezai müeyyideye bağlanmasının doğru olmayacağı görüşüyle buna ilişkin hükmü tekliften çıkardı. 
     Ayrıca, teklifte öngörülen adli para cezalarını düşüren alt komisyon, diğer cezaları da yeni TCK’daki sisteme paralel olarak değiştirdi ve fiillerin ağırlık derecesine göre ağırdan hafife doğru kademelendirdi. 
     Alt komisyon, belgesi olmayan cep telefonlarının 10 YTL karşılığında kayıt altına alınmasını düzenleyen hükmü de değiştirerek, kayıt ücretini 5 YTL’ye düşürdü. 
     AK Parti Muğla Milletvekili Orhan Seyfi Terzibaşıoğlu tarafından hazırlanan Telsiz Kanununda Değişiklik Yapılması Hakkında Kanun Teklifi, 2 Haziran Perşembe günü TBMM Adalet Komisyonu’nda görüşülecek. 
     
     ÇALINTI TELEFONLAR, KULLANIM DIŞI BIRAKILACAK 
     Kanun teklifi, cep telefonlarının ticaretinin kontrol altına alınması, tüketici ve abonelerin hırsızlığa ve gaspa karşı korunması yönünde düzenlemeler içeriyor. 
     Teklifin yasalaşması halinde, ikinci el cep telefonu satışının kayıt altına alınarak, kaçak ve hırsızlık malı cep telefonları kullanım dışı bırakılacak. 
     Telekomünikasyon Kurumu tarafından izin verilmedikçe, işletmecilerle tedarik edilen abone kimlik ve iletişim bilgilerini taşıyan özel bilgiler veya cihazın teşhisine yarayan elektronik kimlik bilgileri yeniden oluşturulamayacak, değiştirilemeyecek, kopyalanarak çoğaltılamayacak veya herhangi bir amaçla dağıtılamayacak. 
     Kurum düzenlemelerine aykırı olarak elektronik kimlik bilgisini haiz yeni veya kullanılmış cihazların her türlü devri ve ticareti yapılamayacak, bu cihazlar kullanılamayacak. 
     
     KAÇAK TELEFONLAR, KAYIT ALTINA ALINACAK 
     Telekomünikasyon Kurumu, bilgi ve ihbar merkezi kuracak ya da kurduracak. Cep telefonu kaybolan, çalınan ya da kendi rızası dışında elinden çıkan aboneler, öncelikle bağlantının kesilmesi için bilgi ve ihbar merkezine başvuracak. 
     
</TEXT>
</DOC>
