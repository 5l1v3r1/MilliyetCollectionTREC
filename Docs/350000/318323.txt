<DOC>
<DOCNO> 318323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur32.html </URL>
<DATE> 2005/02/24/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Saldıran kurt kuduz çıkınca köy karantinaya alındı 
</HEADLINE>
<TEXT>

     Adıyaman'ın Gölbaşı İlçesi'ne bağlı Akçakaya Köyü'nde köpeklere saldıran kurdun kuduz olduğunun belirlenmesi üzerine, köy 6 ay süreyle karantinaya alındı. 
     Kaymakam Vekili Hülya Kaya, AA muhabirine yaptığı açıklamada, yaklaşık bir hafta önce Akçakaya Köyü'ne inen bir kurdun 4 köpeğe saldırdığını, kurdun kuduz olabileceğinden endişelenen köylülerin kurdu öldürerek başını kendilerine getirdiğini söyledi. 
     Kaymakamlık olarak tahlil için kurdun başını Adana Veteriner Kontrol ve Araştırma Enstitüsü Müdürlüğü'ne gönderdiklerini, tahlil sonucunda kurdun kuduz olduğunun tespit edildiğini ifade eden Kaya, şöyle konuştu 
     ''Rapor üzerine köyde kurdun yaraladığı köpekler öldürüldü, köye hayvan ve hayvansal ürünlerin girişi ve çıkışı 6 ay süreyle yasaklandı. Karantina çalışmalarını İlçe Tarım Müdürlüğü yürütüyor. Şu anda köyümüzle ilgili bir sorun yaşanmıyor.'' 
     
</TEXT>
</DOC>
