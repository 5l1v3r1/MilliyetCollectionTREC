<DOC>
<DOCNO> 330080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun42.html </URL>
<DATE> 2005/04/04/ </DATE>
<TIME> 19.53 </TIME>
<AUTHOR>  </AUTHOR>
<HEADLINE>
Papa'nın naaşı Aziz Petrus Bazilikası'na taşındı 
</HEADLINE>
<TEXT>

     Papa İkinci Jean Paul'ün naaşı Papalık Sarayı'ndan çıkarılarak Aziz Petrus Bazilikası'na taşındı. 
     Clementina Salonu'nda düzenlenen özel bir ayinin ardından omuzlara alınan naaş, Vatikan'ın ünlü meydanına da uğrayan bir güzergah izlenerek Aziz Petrus Bazilikası'nın bronz kapısından içeriye alındı. 
     Bazilika'nın içerisine yerleştirilen naaş bu akşamdan itibaren halkın ziyaretine açılacak. 
     Nakil işlemi öncesinde Papalık Sarayı'ndaki Clementina Salonu'nda naaş başında düzenlenen özel ayini Vekaletçi Kardinal Eduardo Martinez Somalo yönetti. Naaş, kardinaller ve piskoposların oluşturdukları bir kortej ve İsviçreli Vatikan muhafızlarının koruması eşliğinde, Vatikan'daki seremoni görevlilerinin omuzlarında taşınarak, Aziz Petrus Bazilikası'ndaki ana sunağa yerleştirildi. 
     Dualar eşliğinde gerçekleşen taşıma işlemi esnasında, Aziz Petrus Bazilikası'nın çanları da uzun uzun çaldı. Aziz Petrus Meydanı'ndan geçiş esnasında, meydana birikmiş durumdaki halkın naaşı alkışlaması da dikkati çekti. 
     Aziz Petrus Bazilikası'na yerleştirilen naşın üzerine, Vekaletçi Kardinal Somalo tarafından kutsanmış su serpildi. Somalo'nun naaşı tütsülemesinin ardından ise ana sunak etrafında birikmiş kardinaller ve piskoposlar tarafından Kitab-Mukaddes'ten pasajlar okunması işlemine başlanıldı. Merasimin bitmesinin ardından, Aziz Petrus Bazilikası'ndaki ana sunağın üzerine yerleştirilen naaş, Türkiye saatiyle 21.00'den itibaren halkın ziyaretine açılmış olacak. Naaş, Perşembe gecesi TSİ 03.00'e kadar da ziyarete açık tutulacak. 
     Bu arada, dindar Katoliklerin yanı sıra kente gelen turistlerin ve meraklıların Vatikan'a akını da sürüyor. Kaynaklar Aziz Petrus Meydanı ve civarda biriken kalabalığın 100 bine yaklaştığını belirtiyor. 
     
</TEXT>
</DOC>
