<DOC>
<DOCNO> 302604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/son/sonsiy14.html </URL>
<DATE> 2005/12/18/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Sarıgül CHP'nin muhalefette olması beni üzüyor 
</HEADLINE>
<TEXT>

     İstanbul'un Şişli Belediye Başkanı Mustafa Sarıgül, demokrasinin gelişebilmesi için partilerde demokratik yapılanmaların sağlanması, liderin değil, halkın istediklerinin milletvekili olması gerektiğini belirtti. 
     Eski CHP Hatay Milletvekili Turhan Hırfanoğlu'nun kızı Raşhan Hırfanoğlu, İskenderun İlçesi'nde düzenlenen bir törenle dünya evine girdi. 
     Şişli Belediye Başkanı Mustafa Sarıgül de Rahşan Hırfanoğlu-Bestami Öztürk'ün nikah şahitliğini yaptı. 
     Sarıgül, gazetecilerin soruları üzerine, CHP'nin demokratik şekilde yönetilmediğini, seçim sisteminin ve Siyasi Partiler Yasası'nın değişmesi gerektiğini söyledi. 
     Lidere değil halka bağlı demokrasinin gelişmesi gerektiğini belirten Sarıgül, şunları söyledi 
     ''Partilerde özgürlük yok. Milletvekillerinin Ankara'nın değil halkın istediği isimlerden oluşması gerekir. Tabanını halka dayandırmayan bir hareketin gelişmesi mümkün değil. Genel merkezlere itaat, kölelik ederseniz, bir yere gelirsiniz. Bu, demokratik değil. 
     Benim ve arkadaşlarımın mücadelesi CHP'nin iktidara gelmesidir. CHP'nin muhalefette olması beni üzüyor. CHP'nin kişilerin değil halkın partisi olması için çalışıyoruz.'' 
     
</TEXT>
</DOC>
