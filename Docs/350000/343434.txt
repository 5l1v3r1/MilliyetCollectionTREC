<DOC>
<DOCNO> 343434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sontur39.html </URL>
<DATE> 2005/05/17/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Ankara'da bayram önlemleri... 
</HEADLINE>
<TEXT>

     Anıtkabir, 19 Mayıs Atatürk’ü Anma ve Gençlik ve Spor Bayramı dolayısıyla yapılacak devlet töreni nedeniyle yarın saat 13.30’dan 19 Mayıs Perşembe günü saat 11.00’e kadar tören hazırlıkları ve güvenlik nedeniyle halkın ziyaretine kapalı olacak. 
     Ankara Valiliği’nin 19 Mayıs Atatürk’ü Anma ve Gençlik ve Spor Bayramı kutlama törenleriyle ilgili olarak aldığı önlemler çerçevesinde, Anıtkabir, yarın saat 13.30’ten itibaren halkın ziyaretine kapanacak. Vatandaşlar, Anıtkabir’i 19 Mayıs Perşembe günü saat 11.00’den itibaren ziyaret edebilecekler. 
     Akdeniz Caddesi ve Gençlik Caddesi de 19 Mayıs’ta Anıtkabir’deki tören süresince trafiğe kapatılacak. 
     Anıtkabir ve 19 Mayıs Stadyumu üzerinde, 19 Mayıs Perşembe günü 08.00-13.00 saatleri arasında uçuş yasağı uygulanacak. 
     Anıtkabir’de düzenlenecek törene katılacak devlet erkanını taşıyan araçlar, Tandoğan Kapısı olarak bilinen 1 No’lu nizamiyeden, sivil ve askeri personel ile öğrenciler ise yaya olarak 2 No’lu nizamiyeden giriş yapabilecekler. 
     Devlet erkanı ve törende görevli personel dışında hiç kimse araçla Anıtkabir’e giremeyecek. Törene katılacak grupta yer alanlar yanlarında eş ve çocukları ile başka ziyaretçi getiremeyecek. 
     
</TEXT>
</DOC>
