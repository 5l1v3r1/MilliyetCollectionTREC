<DOC>
<DOCNO> 335585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonspo10.html </URL>
<DATE> 2005/04/21/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Şenol Güneş'li Trabzonspor'a son dakikalar yaramıyor 
</HEADLINE>
<TEXT>

     Türkiye Kupası Yarı Finali'nde 88. dakikada yediği golün ardından normal süresi 1-1 biten ve penaltı atışları sonucu Galatasaray'a 5-3 yenilerek elenen Trabzonspor, teknik direktör Şenol Güneş yönetiminde, son dakikalarda kalesinde gördüğü gollerle önemli maçlar yitirdi. 
     Devre arasında anlaştığı teknik direktör Şenol Güneş ile 11'i lig, 3'ü Türkiye Kupası olmak üzere 14 karşılaşmaya çıkan Trabzonspor, bu karşılaşmalarda kalesinde 11 gol yedi. 
     Karadeniz ekibi, 11 golün 6'sını son 10 dakika içerisinde kalesinde gördü. 
     
     GAZİANTEPSPOR VE BEŞİKTAŞ'A KAYBETTİ 
     Trabzonspor, ligde son dakikalarda kalesinde gol gördüğü maçların 2'sinde sahadan mağlubiyetle ayrıldı. 
     Ligin 28. haftası sonunda lider Fenerbahçe'nin 6 puan gerisinde bulunan bordo-mavililer, Gaziantepspor maçını 85. dakikada yediği golle 3-2, Beşiktaş maçını da 89. dakikada yediği golle 1-0 yenik kapatarak ligde 6 puan kaybetti. 
     Karadeniz ekibi, dün akşam ise Galatasaray karşısında 88. dakikada yediği golle uzatmaya giden maçı kaybederek, Türkiye Kupası'nda finale çıkma başarısı gösteremedi. 
     
     SON 10 DAKİKADA YENİLEN GOLLER 
     Güneş dönemindeki son 10 dakika içerisinde Trabzonspor'un kalesinde yediği goller şöyle 
     Trabzonspor-Kayserispor 3-1 ................. 82. dakika . 
     Gaziantepspor-Trabzonspor 3-2 ............... 85. dakika . 
     Trabzonspor-Sakaryaspor 4-3 ................. 89., 90. dakika . 
     Beşiktaş-Trabzonspor 1-0 .................... 89. dakika . 
     Galatasaray-Trabzonspor 1-1 penaltılar 5-3 88. dakika . 
     
</TEXT>
</DOC>
