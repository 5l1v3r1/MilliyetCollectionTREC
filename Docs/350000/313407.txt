<DOC>
<DOCNO> 313407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun25.html </URL>
<DATE> 2005/02/08/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Rice İtalya'da... Berlusconi görüşmesi iptal... 
</HEADLINE>
<TEXT>

     ABD Dışişleri Bakanı Condoleezza Rice, şu anda Irak'tan çekilmenin söz konusu olmadığını söyledi. 
     Resmi temasları çerçevesinde İtalya'nın başkenti Roma'da bulunan Rice, İtalya Dışişleri Bakanı Gianfranco Fini ile görüşmesinden sonra düzenlenen basın toplantısında, Irak'tan çekilme stratejisinin değil, daha ziyade bu ülkede başarılı olma stratejisinin söz konusu olduğunu belirtti. 
     Iraklıların, ülkelerinde demokrasiyi kurmak için risk almaya hazır olduklarını gösterdiklerini kaydeden Rice, uluslararası toplumun kalıcı ve istikrarlı bir demokrasi kurmak için Iraklılara yardım etmesi gerektiğini söyledi. 
     Rice, kendi sorumluluklarını üstlenmeleri için Iraklı güvenlik kuvvetlerinin eğitimine devam etmeleri gerektiğini belirtti. 
     Basın toplantısında Ortadoğu konusuna da değinen Rice, Rusya, ABD, BM ve AB'den oluşan Dörtler'in bir an önce bakanlar düzeyinde toplantı yapmasını istediğini söyledi. 
     Rice, ''Umarım yakın bir zamanda Dörtler'in dışişleri bakanları yol haritasını görüşmek üzere bir araya gelir'' dedi. 
     
     FİNİ 
     İtalya Dışişleri Bakanı Gianfranco Fini de Irak'ta demokrasinin zorla benimsetilemeyeceğini, tabandan gelmesi gerektiğini, bununla birlikte özgürlüğün yayılması gerektiğini söyledi. 
     İtalya Dışişleri Bakanı, Rusya'nın Ortadoğu'daki önemli rolünün altını çizdiği açıklamasında, bunu Rusya'nın Arap ülkeleri üzerindeki etkisine bağladı. Fini, ''Moskova, Şam üzerinde önemli bir rol oynuyor. Ruslar İsrail'in etrafındaki bütün Arap ülkelerinden İsrail'in güvenlik hakkına izin vermeleri için tutarlı bir davranış benimsemelerini isteyebilir'' diye konuştu. 
     
     RICE-BERLUSCONİ GÖRÜŞMESİ İPTAL 
     Bu arada, Rice'ın İtalya Başbakanı Silvio Berlusconi ile yapması planlanan görüşmesi, Berlusconi'nin gribe yakalanması yüzünden iptal edildi. Rice, Papa İkinci Jean Paul ile yapacağı görüşmeden de Papa'nın solunum yolları rahatsızlığı nedeniyle vazgeçmek zorunda kaldı. 
     Rice, Fransa'nın başkenti Paris'e geçmeden önce, Vatikan Başbakanı Angelo Sodano ile de bir araya geldi. 
     
</TEXT>
</DOC>
