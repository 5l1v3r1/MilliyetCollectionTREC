<DOC>
<DOCNO> 333137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/dunya/axdun02.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Casus Belli yürürlükte 
</HEADLINE>
<TEXT>


ANKARA Milliyet 


Genelkurmay 2. Başkanı Orgeneral İlker Başbuğ, TBMM'nin Yunanistan'ın Ege'deki karasularını 12 mile çıkarmasının Türkiye tarafından kabul edilemeyeceği yönünde almış olduğu kararın, halen geçerli ve yürürlükte olan devlet politikasının ifadesi olduğunu söyledi. Başbuğ, böylece, hem kararın ortadan kaldırılmasını isteyen TBMM Başkanı Bülent Arınç'a, hem de yürürlükte olmadığını savunan kesimlere yanıt vermiş oldu. 

Reaktif bir karar 
Başbuğ, Genelkurmay Başkanlığı Kararg hı'nda savunma muhabirlerini kabulünde, soruları yanıtladı. 
Arınç'ın açıklamaları çerçevesinde, "hükümetin ve TBMM'nin bu konuda daha önce aldığı karardan vazgeçebileceği" yönündeki haberlerin anımsatılması üzerine Başbuğ, Yunanistan Parlamentosu'nun 31 Mayıs 1995'te BM Deniz Hukuku Sözleşmesi'ni görüşerek, bir kanun şeklinde kabul ettiğini belirtti. Bu kanunda, "Yunanistan'ın karasularını Ege Denizi'nde 6 milden 12 mile çıkarma hakkı olduğundan" bahsedildiğini ifade eden Başbuğ, bir hafta sonra, 8 Haziran 1995'te de TBMM'ye bu konuya ilişkin açıklama önerisinin geldiğini kaydetti. 
Yunanistan'ın karasularını 6 milden 12 mile çıkarmasının Türkiye tarafından kabul edilemeyeceği şeklindeki TBMM kararının Yunan Parlamentosu'nun kararına karşı reaktif bir şekilde alındığını kaydetti. 

Devlet politikası 
Başbuğ, "TBMM'nin almış olduğu bu karar, halen geçerli ve yürürlükte olan devlet politikasının ifadesidir. Bu politikamızın temel amacı, iki ülke arasında çatışmaların yaratılmasını değil, çatışmaların önlenmesini hedeflemektedir" dedi. 


</TEXT>
</DOC>
