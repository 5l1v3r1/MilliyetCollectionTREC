<DOC>
<DOCNO> 333970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sondun29.html </URL>
<DATE> 2005/04/16/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
KKTC halkı yarın sandık başına gidiyor... 
</HEADLINE>
<TEXT>

     KKTC halkı, yeni cumhurbaşkanını seçmek amacıyla yarın sandık başına gidecek. 
     22 Mart'ta başlayan cumhurbaşkanlığı seçimi propaganda süresi, bugün saat 18.00'de sona erdi. 
     Toplam seçmen sayısı 147 bin 823 olan ülke genelinde 577 sandıkta oy kullanılacak. 
     Cumhurbaşkanlığı seçimini kazanacak aday, bu göreve, 6 kez seçilen Cumhurbaşkanı Rauf Denktaş'ın ardından gelen ikinci isim olacak. 
     Seçimde 3'ü bağımsız 9 adaydan biri, geçerli oyların salt çoğunluğunu alması halinde KKTC'nin yeni cumhurbaşkanı olacak. Aksi halde seçim, en çok oy alan iki aday arasında 24 Nisan Pazar günü tekrarlanacak ve en çok oy alan aday, 5 yıl süreyle KKTC'nin cumhurbaşkanı olacak. 
     Cumhurbaşkanlığı seçiminde, Kıbrıs Sosyalist Partisi KSP adayı Zehra Cengiz, Demokrat Parti DP adayı DP Genel Sekreteri Mustafa Arabacıoğlu, Yeni Parti YP adayı YP Genel Başkanı Nuri Çevikel, Cumhuriyetçi Türk Partisi CTP adayı CTP Genel Başkanı ve Başbakan Mehmet Ali Talat, Ulusal Birlik Partisi UBP adayı UBP Genel Başkanı Derviş Eroğlu, Toplumcu Kurtuluş Partisi TKP adayı TKP Genel Başkanı Hüseyin Angolemli ve bağımsız adaylar Ayhan Kaymak, Arif Salih Kırdağ ve Zeki Beşiktepeli yarışacak. 
     
     OY VERME İŞLEMİ SAAT 08.00'DE BAŞLAYACAK 
     Yüksek Seçim Kurulu'nun açıkladığı takvime göre 22 Mart'ta başlayan propaganda dönemi, bugün saat 18.00'de tamamlandı. 
     Oy verme işlemi, yarın saat 08.00'de başlayacak ve 18.00'e kadar devam edecek. Seçmen, kimliğini ispatlayabileceği belgeyle oy kullanacak. Oy vermek için oyun verileceği sandık numarasını gösteren seçmen kartı şart değil. Seçmen, ilçe seçim kurulundan telefonla da sandık numarasını öğrenebilecek. 
     Oy verme işleminin tamamlanmasının hemen ardından sayım başlayacak. Toplam 9 adayın yarışacağı seçimin sonuçları, Yakın Doğu Üniversitesi YDÜ ile işbirliği içinde saat 19.00'dan itibaren açıklanmaya başlanacak. Seçim sonuçlarının, saat 21.00 sıralarında gayrı resmi olarak netleşmesi bekleniyor. 
     
     -SEÇİM YASAKLARI 
     Seçimde yarın 08.00-18.00 saatleri arasında oy kullanılacak. Saat 19.00'a kadar, radyo, televizyon ve her türlü yayın organından seçimlerle ilgili haber, tahmin ve yorum yapılamayacak. 19.00-21.00 saatleri arasında radyo ve televizyonlarda, YSK tarafından verilecek haber ve tebliğler yayımlanabilecek. Saat 21.00'den sonra ise bütün yayınlar serbest kalacak. 
     YSK'nın açıklamasına göre, seçim günü halkın uyması gereken diğer bazı yasaklar şöyle 
     ''Oy verme günü her ne suretle olursa olsun, alkollü içki satılması, içkili yerler ile umumi mahallerde her çeşit alkollü içki satılması, verilmesi ve içilmesi yasaktır. 
     Oy verme günü, bütün umumi eğlence yerleri oy verme süresince kapalı kalır. Eğlence yeri niteliğine haiz lokantalarda yalnız yemek verilir. Oy verme günü, emniyet ve asayişi korumakla görevli olanlardan başka hiçbir kimse, köy, kasaba ve şehirlerde silah taşıyamaz.'' 
     
     MARONİTLER DE SANDIK BAŞINA GİDİYOR 
     KKTC'de yaşayan azınlıklardan Maronitler de yarın, 1974 Barış Harekatı'nın ardından ilk kez sandık başına giderek, yerel yöneticilerini seçecek. 
     Maronitlerin yoğun olarak yaşadığı Koruçam köyünde 1 muhtar ve 4 aza seçimi için yarın sandık kurulacak. Toplam 112 seçmenin bulunduğu köyde seçimler, KKTC genelinin aksine Yüksek Seçim Kurulu kontrolünde değil, Dışişleri Bakanlığı gözetiminde yapılacak. 
     Seçilmek için de yine KKTC seçim sisteminden farklı olarak tek aday olsa dahi salt çoğunluk, yani yüzde 50'nin üzeri aranacak. Bu durumda 112 seçmenin tümünün sandığa gitmesi halinde 57 oy gerekecek. 
     
</TEXT>
</DOC>
