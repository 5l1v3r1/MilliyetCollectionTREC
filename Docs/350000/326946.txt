<DOC>
<DOCNO> 326946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun12.html </URL>
<DATE> 2005/03/25/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
BM'nin Hariri suikasti raporu Suikast öncesi gerginlik Suriye'nin suçu 
</HEADLINE>
<TEXT>

     BM'nin, Lübnan'ın eski başbakanı Refik Hariri'nin 14 Şubat'ta Beyrut'ta öldürülmesinden sonra oluşturduğu bağımsız soruşturma komisyonu, suikasttan önceki gerginlik ortamı nedeniyle Suriye'yi suçladı. Ancak raporda, suikasttan kimin sorumlu olduğu belirtilmedi. 
     Raporda ayrıca, suikastla ilgili Lübnan hükümeti tarafından yürütülen soruşturmada ''ciddi zafiyetler'' bulunduğu ve uluslararası bağımsız bir soruşturmanın gerekli olduğu ifade edildi. 
     Raporda, ancak bağımsız soruşturma komisyonun da ''Lübnan güvenlik güçlerinin bünyesindeki güncel hiyerarşi korunduğu sürece'' tatmin edici bir çalışma yapmasının ''şüpheli'' olduğu kaydedildi. 
     Lübnan güvenlik mekanizmasının inanılırlığı ve bütünlüğünün yeniden düzenlenmesinin ülke istikrarı ve güvenliği için hayati önem taşıdığı belirtilen raporda, ''Bu amaca ulaşmak için, Lübnan güvenlik güçlerinin yeniden yapılandırma, reform ve eğitim desteği almasının gerekli olacağı'' ifade edildi. 
     Hariri suikastının failleri hakkında spekülasyon yapılmayan raporda, saldırının büyük olasılıkla bir tonluk TNT patlayıcısıyla düzenlendiği bildirildi. 
     İrlandalı Peter Fitzgerald başkanlığındaki komisyonun raporunda, ''Lübnan güvenlik servisleri ile Suriye gizli servislerinin Lübnan'daki düzen, kanun, koruma ve güvenlik alanlarındaki eksiklerin başlıca sorumluları olduğu'' kaydedildi. 
     BM Genel Sekreteri Kofi Annan'a sunulan raporda, Lübnan güvenlik güçlerinin, genellikle profesyonel ulusal güvenlik mekanizması tarafından yerine getirilen geleneksel görevlerin icrasında ciddi sistematik ihmallerde bulunduğu bildirildi. 
     Raporda, Lübnan güvenlik servislerinin, Lübnan vatandaşlarına kabul edilebilir bir güvenlik düzeyi sağlamada başarısız olduğu, bu durumun da suçluların cezasız kalmasının ve sindirme kültürünün yayılmasına katkıda bulunduğu ifade edildi. 
     Hariri suikastından sonra Annan, Fitzgerald başkanlığında 3 kişiden oluşan bir soruşturma komisyonu kurmuştu. Patlayıcı uzmanları, adli tıp ve hukuk alanında uzman olan komisyon üyeleri, çalışmalarını 15 Mart'ta tamamlamıştı. 
     
     ESKİ LÜBNAN ADALET BAKANI 
     Bu arada, Hariri'nin çevresinden olan Lübnan'ın eski adalet bakanı Behiç Tabarra, BM soruşturma komisyonunun raporunun, sorumluların yargılanması için uluslararası bir mahkeme kurulmasının yolunu açtığını söyledi. 
     Tabarra, özel LBCI televizyonuna verdiği demeçte, ''Geniş imtiyazlarla donatılmış uluslararası bir soruşturma komisyonuna doğru gittiğimiz açık. Bu süreç uluslararası bir mahkemenin kurulmasıyla sonuçlanabilir'' ifadesini kullandı. 
     Tabarra, bu bağlamda Hariri suikastını soruşturan sorgu yargıcı Michel Ebu Arrac'ın davadan çekilmesinin anlamlı olduğunu kaydetti. Eski bakan, Lübnan'ın ilk kez uluslararası bir soruşturma komisyonunu kabul etmeye hazır olduğunu hissettirdiğine de dikkati çekti. 
     
     WASHINGTON MEMNUN 
     Öte yandan, ABD'nin, BM'nin soruşturma komisyonunun çalışmasından memnun olduğu belirtildi. 
     ABD Dışişleri Bakanlığı'ndan adının açıklanmasını istemeyen bir kaynak, çalışmadan memnun olduklarını belirtmekle birlikte, henüz raporun tamamını okumadıklarını, bu nedenle yorum yapmak istemediğini kaydetti. 
     
</TEXT>
</DOC>
