<DOC>
<DOCNO> 341207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/soneko18.html </URL>
<DATE> 2005/05/10/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
55 sigorta şirketinin 19'u zarar etti... 
</HEADLINE>
<TEXT>

     Türkiye’de faaliyet gösteren 55 sigorta şirketinin 19’unun, geçen yıl bilançolarını zararla kapattığı bildirildi. 
     Hazine Müsteşarlığı tarafından yapılan ve Sigorta Denetleme Kurulu’nun, 55’i sigorta ve emeklilik, 3’ü reasürans şirketi olmak üzere 58 şirketin verilerine yer verdiği "2004 Yılı Türkiye’de Sigorta ve Bireysel Emeklilik Faaliyetleri Hakkında Rapor"u yayınlandı. 
     Rapora göre sektörün konsolide bilanço karı 2003 yılına göre yüzde 24 oranında artarak, 2004 yılı sonunda 371 milyon YTL olarak 
     gerçekleşti. 
     2004 yılı sektör bilanço karının yüzde 72’lik bölümü hayat dışı 
     branşlara, yüzde 25’lik bölümü hayat branşına ve yüzde 3’lük bölümü ise reasürans şirketlerine ait. Geçen yıl teknik karlılıklarda genel olarak artış meydana geldiği ifade edilen raporda, şu bilgilere yer verildi "Teknik kar rakamları, hayat sigortalarında yüzde 17, hayat dışı sigortalarda yüzde 124, tüm sektör bazında ise yüzde 70 oranında arttı. 2003 yılında şirketlerin toplam teknik karı 382 milyon YTL iken, 2004 yılında söz konusu tutar 648 milyon YTL’ye yükseldi. 2004 yılında sektörün aktif büyüklüğü 10 milyar 554 milyon YTL’ye yükselirken, aktif büyüme oranı yüzde 30 oldu." 
     
     SEKTÖRDEKİ REEL BÜYÜME YÜZDE 21.3 
     Raporda, sigortacılığın 2004 yılında yüzde 21.36’lık reel büyüme hızıyla, 2003 yılında 4 milyar 971 milyon YTL olan yurt içi direkt prim üretimini, 2004 yılında 6 milyar 594 milyon YTL’ye yükselttiği de bildirildi. 
     Önceki yıl sonu itibariyle sektörün 3 milyar 568 milyon dolar olan toplam prim üretiminin, 2004 yılı sonunda 4 milyar 935 milyon dolara, kişi başına prim üretimi ise 50 dolardan 68 dolara ulaştığı belirtilen raporda, "sigorta sektörü 2001 yılı hariç, her yıl bir önceki yıla göre reel olarak büyüme gösterdi. Reel büyüme oranları genel olarak ekonominin büyüme oranlarının üzerinde. 2004 yılında Türkiye ekonomisi yüzde 9,9 oranında reel büyüme kaydederken bu oran sigorta sektörü için yüzde 21.36 oldu" denildi. 
     
     PRİM ÜRETİMİ.. 
     Rapora göre, toplam prim üretimini hayat ve hayat dışı sigorta dalları itibariyle dağılımına bakıldığında, primlerin 1 milyar 218 milyon YTL’lik kısmının hayat branşına, 5 milyar 376 milyon YTL’lik kısmının ise hayat dışı sigorta branşlara ait bulunuyor. 
     Aynı yıl, hayat sigortacılığının reel büyüme hızı yüzde 8.49 hayat dışı sigortacılığın reel büyüme hızı ise yüzde 24.71 olurken, kaza ve trafik branşlarının toplam prim portföyü içerisindeki ağırlığı da devam etti. 
     2003 yılında 2 milyar 191 milyon YTL olan kaza ve trafik branşları 
     toplam prim üretimi, 2004 yılında yüzde 45 artışla 3 milyar 174 milyon YTL’ye yükseldi. Kaza ve trafik branşı primleri 2003 yılında prim portföyünün yüzde 44’ünü oluştururken, bu oran 2004 yılında yüzde 48 oldu. Hayat branşında gecen yıl 6 milyon 861 bin 126 adet, hayat dışı branşlarda ise 18 milyon 451 bin 884 adet poliçe düzenlendi. 2004 yılında düzenlenen poliçe sayısında hayat branşında yüzde 38, hayat dışı branşlarda ise yüzde 27 oranında artış oldu. Türk sigorta sektörü sigortalılarına 7 trilyon 702 milyar 588 milyon YTL tutarında teminat sağladı. Söz konusu tutar 2004 GSYİH değerinin yaklaşık 18 katı. 
     
     ZORUNLU DEPREM POLİÇESİNDE YÜZDE 3’LÜK ARTIŞ 
     Rapora göre menkul kıymetlerin aktife oranında, 2003 yılına göre geçen yıl önemli bir değişiklik olmadı. 
     Geçen yıl da sigorta şirketlerinin menkul değerlerinin yüzde 92’si devlet tahvili ve hazine bonolarından oluştu. 
     Zorunlu deprem sigortasında yürürlükte olan poliçe sayısında ise 2004 yılında, bir önceki yıla göre yüzde 3’lük bir artış gerçekleşti. 
     Türkiye’de 2003 yılında 73 milyon YTL’lık deprem primine karşılık 54 milyar 940 milyon YTL deprem teminatı verilirken, bu tutarlar 2004 yılında sırasıyla 126 milyon YTL ve 73 milyar 999 milyon YTL olarak gerçekleşti. 
     Bireysel emeklilik sektöründe ise 2004 yılı sonu itibariyle katılımcı sayısı 337 bin 897’ye, sözleşme sayısı ise 349 bin 11’e ulaştı. Aynı tarih itibariyle sistemde biriken fon tutarı ise 288 milyon YTL olarak hesaplandı. 
     Bu arada sigorta sektörünün 2004 yılı vergi hasılatına katkısı da 684 milyon YTL oldu. 
     
</TEXT>
</DOC>
