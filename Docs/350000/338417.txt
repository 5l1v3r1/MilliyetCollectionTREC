<DOC>
<DOCNO> 338417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/soneko04.html </URL>
<DATE> 2005/04/30/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Hazine'den yüklü dış borç ödemesi... 
</HEADLINE>
<TEXT>

     Hazine, gelecek haftayı dış borç ödemeleri açısından zorlu geçirecek. Gelecek hafta 2.1 milyar dolarlık dış borç ödeyecek olan Hazine’nin, bu yılki toplam ödemeleri 7.3 milyar dolara yükselecek. 
     Hazine’nin verilerine göre, gelecek hafta Hazine, büyük bölümü cuma günü olmak üzere 2 milyar 56.6 milyon dolarlık dış borç ödemesinde bulunacak. Pazartesi günü 0.1, salı günü 305.9, çarşamba günü 94.6, perşembe günü 260.5 milyon 
     dolarlık dış borç ödeyecek olan Hazine, cuma günü ise 1 milyar 395.4 milyon dolar tutarında yüklü ödemede bulunacak. Bu ödemenin yapılmasıyla birlikte Hazine’nin yılbaşından 6 Mayıs’a kadar olan dönemdeki toplam dış borç ödemelerinin tutarı 7 milyar 307.1 milyon dolara yükselecek. Ocak ayında 745.4 milyon dolar, şubatta 2 milyar 399.8 milyon dolar, martta 593.7 milyon dolar dış borç ödeyen Hazine, nisan ayında ise 1 milyar 511.6 milyon dolarlık borç ödemesi gerçekleştirmişti. 
     
</TEXT>
</DOC>
