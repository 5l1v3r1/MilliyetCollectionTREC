<DOC>
<DOCNO> 316662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/yazar/myilmaz.html </URL>
<DATE> 2005/02/19/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Evlilik konuşmayı öldürüyor 
</HEADLINE>
<TEXT>


Son günlerde okuduğum en komik haber, Ürdün'ün başkenti Amman'da yaşanan bir olayı anlatıyordu. Dikkatli okuyucuların gözünden eminim kaçmamıştır ama haberi hatırlatayım 
Bir Ürdünlü kadın ile bir Ürdünlü erkek, internetteki "chat" odalarından birinde tanıştılar. 
Birkaç ay sonra sohbet o kadar ilerlemişti ki, birbirlerinden hoşlandıklarını da düşünmeye başladılar. 

Heyecanlı anlar 
Erkek en sonunda bütün cesaretini toplayarak kadına "ilanı aşk" etti. 
Kadın da benzer şeyler hissettiğini söyleyince "ilk buluşma" için randevu alındı. 
Bu kısmı haberde belirtilmiyor elbette ama randevu alma ile randevu yerine gitme arasındaki sürecin çok heyecanlı geçtiğinden eminim. 
Kadın büyük bir olasılıkla o gün sabahtan kuaföre gitti. 
Saçını yaptırdı, belki makyaj bile yaptırmış olabilir. Manikürü de ihmal etmemiş olmalı. 
Eminim ki kuaförden çıkması ile randevu yerine gitmesi arasında geçen süre içinde de gardırobundaki bütün giysileri tek tek denedi. Kendisine en çok yakışanı seçti.. 
Yine işin bu kısmı haberde belirtilmiyor ama o gün erkek de işyerine gittiğinde en yakın arkadaşlarına internette tanıştığı bir "fıstık" ile buluşacağını söyledi. 
Sonra işine daldı, randevu saatine az bir süre kala sigara kokmasın diye ağzına bir çiklet attı, kravatını şöyle bir düzeltip yola koyuldu.. 

Sürpriiizzz... 
Gazete haberleri "duygu"yu genellikle ihmal ederler. Katı kurallara bağlı kalınarak yazılmış, "sert" metinlerdir.. Bu nedenle ikilinin içlerinde nasıl bir heyecan taşıdıklarını, kalplerinin nasıl çarptığını, avuçlarının nasıl terlediğini elbette bilemiyoruz.. Ama bunun nasıl olduğunu tahmin etmek de o kadar zor olmasa gerek. 
Sonra internette günlerce yazışıp konuşarak birbirlerine şık olduklarını düşünen erkek ile kadın, Amman'da bir kafeteryada karşılaştılar.. 
Sonuç gerçek bir felaketti Onlar daha 6 ay önce şiddetli geçimsizlik nedeniyle boşanmış bir çifttiler 

'Slm... Nslsın ' 
Bütün bu trajikomik öyküden nasıl bir sonuç çıkarmalıyız 
İlk bakışta Tanrı'nın bir işareti olarak yorumlamak mümkün elbette. 
Onlar evlendiler, boşandılar ama Tanrı yine de onların bir araya gelmesini istedi 
Ama çiftin tekrar karşılaştıkları ilk anda şiddetli bir kavgaya tutuşup sonunda gazetecilerin diline düşmeleri, bunun pek de geçerli olmadığını düşündürüyor bana. 
Öyle görünüyor ki bu çift, evlilikleri sırasında birbirleriyle konuşmaya pek fırsat bulamamış olmalılar. 
Eğer böyle bir fırsat bulmuş olsalardı, birbirlerinden aslında ne kadar hoşlanabileceklerini, duygularının ve düşüncelerinin birbiriyle nasıl örtüşebileceğini de göreceklerdi. 
İnternette "chat" yaparken "slm..nslsın bn mozart svyrm. muck." gibi anlamsız kelimeler yazarak birbirleriyle anlaşabildiklerine göre, konuşarak daha iyi anlaşabilirlerdi çünkü. 
Üstelik internette sohbet ederken mimikler ve jestler de yapamıyorlardı duygularını daha iyi açıklayabilmek için... 

Yüzde 99.999999.. 
Bir başka yaklaşım "evlilik aşkı öldürüyor" yaklaşımı olabilir, bu olayı açıklamak için.. 
Evli değilken birbirlerinden hoşlandılar, evlenince aşk öldü, ayrıldılar yeniden birbirlerinden hoşlandılar, tanıştılar yine aşk bitti 
Ama bu da yeterli bir açıklama değil bence.. 
İnsan ilişkileri bu tür tahterevalliler üzerinde gelişmez diye düşünürüm hep.. 
Dediğim gibi benim bulduğum sonuç daha çok konuşma ile ilgili.. 
Evli çiftlerin neredeyse yüzde 99.999999'unda rastlanan bir sorun 
İlişki eskidikçe sadece mimiklerle bile anlaşabilme, ilgi alanlarının zaman içinde farklılaşması gibi etkenlerden beslenen bir sorun. 
Ve sanırım dünyanın her yerinde de geçerli bir sorun. 
Gittiğim her ülkede, lokantalarda masalarda oturan çiftlerden hangisinin evli olup hangilerinin evli olmadığını masadaki sohbetin derecesine bakarak anlayabiliyorum çünkü.. Evliler birbirleriyle konuşmayı unutmuş. Bütün mesele bu. 



</TEXT>
</DOC>
