<DOC>
<DOCNO> 311364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonsiy18.html </URL>
<DATE> 2005/02/01/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Erzen "Aylin Sarıgül'ü itmedim" 
</HEADLINE>
<TEXT>

     Bakırköy Belediye Başkanı Ateş Ünal Erzen, CHP 13. Olağanüstü Kurultayı'nda yaşanan olaylarla ilgili basında değişik haber ve yorumların yer aldığını belirterek, "Böylesine çirkin bir olayla gündeme gelmekten ve anılmaktan son derece üzüntü duymaktayım. Kurultayda Aylin Sarıgül'ü itmem söz konusu değil " dedi. 
     Erzen, Şişli Belediye Başkanı Mustafa Sarıgül'ün kurultay salonunda kendisine, "Senin burada ne işin var" diyerek saldırdığını belirterek, "Bir ayağı ile dizime bastı ve yumruklama başladı. Bu darbelerin etkisiyle yere düştüm. Ben yerdeyken üzerime atlayıp, kulağımı ısırdı ve ağza alınmayacak küfürler ederek ölümle tehdit etti. Elini ağzıma takarak, ağzımı yırtmaya çalıştı. Bu sırada oğlu da sürekli küfür ediyordu. Saldırı sırasında açıkça linç duygusuna kapıldım, gerçekten de çok korktum. Darbeler nedeniyle dizlerim hala ağrıyor ve şişen sol yanağımın içerisinde bir yara hala bulunuyor" dedi. 
     Bazı basın organlarında yer aldığı gibi, Aylin Sarıgül'ü itip kakmasının söz konusu olmadığını söyleyen Ergezen, "Olaylar esnasında zaten Aylin Hanım benden uzaktaydı. Hatta Mustafa Sarıgül'ün saldırısını gördüğü zaman, eşini ceketinden çekerek engellemeye çalıştı. Bazı basınımızda yer aldığı gibi Mustafa Sarıgül'ün kulağına eşi hakkında bir şey söylemem de söz konusu değildir. Sarıgül, saldırısına kılıf aradığı için eşinin adını kullanmış ve bahane etmiştir. Olaylar esnasında ölüm tehdidi aldığım için savcılığa suç duyurusunda bulunacağım" diye konuştu. 
     
</TEXT>
</DOC>
