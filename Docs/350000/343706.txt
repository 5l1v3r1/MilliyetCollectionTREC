<DOC>
<DOCNO> 343706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonsiy42.html </URL>
<DATE> 2005/05/18/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Devlet Bakanı Ali Babacan İspanya'da... 
</HEADLINE>
<TEXT>

     Devlet Bakanı Ali Babacan, Fransa’nın AB anayasasına "hayır" oyu vermesinin, Türkiye’nin AB ile üyelik müzakerelerine başlamasını ertelemeyeceğini kaydetti. 
     AB-Türkiye Konferansı’na katılmak üzere İspanya’yı ziyaret eden Babacan, Reuters ajansına verdiği demeçte, Fransa’nın 29 Mayıs’taki referandumda anayasa aleyhinde oy vermesi durumunda birkaç hafta karışıklık ve belirsizlik olacağını ancak Türkiye sakin kalır ve reform yolundan ayrılmazsa korkacak birşey olmadığını söyledi. 
     Babacan, "Kısa dönemde bazı soru işaretleri olabilir. Ama birçok şeyin Türkiye’nin tepkisine bağlı olduğuna inanıyoruz. Fransa’daki referandumdan ne sonuç çıkarsa çıksın, Türkiye reform sürecine odaklanırsa ve hükümet isteklerini net ortaya koyarsa endişelenecek birşeyimiz olmaz" dedi. 
     Fransa’nın AB anayasasını reddinin, 3 Ekim’de üyelik müzekerelerine başlanması için AB kararını tartışmaya açıp açmayacağının sorulması üzerine Babacan, "Hayır, böyle düşünmek için sağlam bir nedenimiz yok. Avrupa Konseyi’nin kararı çok nettir ve AB kurallara dayalı bir birliktir" yanıtını verdi. 
     
</TEXT>
</DOC>
