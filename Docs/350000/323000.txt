<DOC>
<DOCNO> 323000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur45.html </URL>
<DATE> 2005/03/11/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
İskenderun'da batan gemiyle ilgili ihale sonuçlandı 
</HEADLINE>
<TEXT>

     İskenderun Körfezi'nde batan M V Ulla gemisinin 2 bin 200 ton zehirli atık yükünün çıkartılmasına ilişkin düzenlenen ihale sonuçlandı. 
     Kıyı Emniyeti ve Gemi Kurtarma İşletmeleri KEGKİ Genel Müdürlüğü'nce gerçekleştirilen ihaleyi, Omur Gemi Kurtarma ve İnşaat A.Ş kazandı. 
     Ulaştırma Bakanlığı Müsteşar Yardımcısı Barış Tozar, ihalenin sonuçlanmasına ilişkin düzenlediği basın toplantısında, geminin yükünün çıkartılması, ayrıca yükle birlikte kontamine olacak suyun İspanya Hükümeti ve veya Çevre ve Orman Bakanlığı tarafından sağlanan gemi veya gemilere yüklenmesi ile mevcut ise kalan yakıtın istekli tarafından sağlanacak deniz vasıtasıyla Hatay Valiliği'nin denetiminde BOTAŞ işletmelerine bertaraf edilmesiyle ilgili operasyonu ihale etmek üzere Bakanlığın KEGKİ Genel Müdürlüğü'nü 9 Şubat 2005'te görevlendirdiğini anlattı. 
     Bunun akabinde kuruluşça 21 Şubat 2005'te ihaleye çıkıldığını ifade eden Tozar, ihalenin 8 Mart 2005'te Omur Gemi Kurtarma ve İnşaat A.Ş adına sonuçlandığını açıkladı. 
     Tozar, operasyon için gerekli gemi veya gemilerin tip ve kapasiteleri ile operasyon biçimini kararlaştırmak üzere Orman Bakanlığı'nda 15 Mart 2005 tarihinde, Dışişleri Bakanlığı, Başbakanlık Denizcilik Müsteşarlığı, Başbakanlık Acil Durum Yönetimi Genel Müdürlüğü, İspanyol makamları, Lafarge Şirketi temsilcileri, İspanya Hükümeti tarafından belirlenen taşıyıcı firma temsilcileri, yüklenici firma ve kuruluşların katılacağı bir toplantı gerçekleştirileceğini söyledi. 
     Bu toplantının ardından KEGKİ Genel Müdürlüğü ile yüklenici firma arasında 18 Mart 2005 tarihine kadar yapılacak sözleşme çerçevesinde yükü alacak geminin olay mahallinde hazır olması halinde Ulla gemisinde bulunan yük, yükle birlikte kontamine olacak su ve varsa yağ yakıtın çıkarılması operasyonuna başlanmasının planlandığını ifade eden Tozar, şunları kaydetti 
     ''Yükü ve kontamine olacak suyu alacak gemi veya gemiler İspanya Hükümeti tarafından sağlanır sağlanmaz operasyon başlayacak ve çevre güvenliği ön planda tutulacaktır. Belirtilen tüm şartların taraflarca zamanında ve eksiksiz yerine getirilmesiyle operasyon İskenderun Limanı'nda başlatılacak olup, hava şartları elverdiği takdirde 30 gün içinde tamamlanması planlanmaktadır.'' 
     
     YÜK GEMİNİN İÇİNDE SERTLEŞMİŞ DURUMDA 
     Soruları da yanıtlayan Tozar, 2 firmanın katıldığı ihaleyi, en düşük teklif verenin kazandığını belirtti. 
     Lafarge firmasının yükün çıkarılması için gönderdiği 1.5 milyon doların yetip yetmeyeceğine ilişkin soru üzerine Tozar, ''Şu an için şartlar yetecek gibi gösteriyor, ama çevre felaketini önleyici her türlü tedbir alınacağı için nelerle karşılaşacağımızı zaman gösterecek'' diye konuştu. 
     Gemi düz pozisyonda battığı için termik santral külü olan yükün büyük şans eseri dağılmadığını, geminin içinde sertleşmiş vaziyette durduğunu belirten Tozar, yükün taşınması sırasında vakumlu özel pompalar kullanılacağını, minimum çevre sıkıntısı oluşacağını kaydetti. 
     İhalenin, geminin yükünün çıkartılmasıyla ilgili olduğunu ifade eden Tozar, geminin şu anda seyir emniyetini tehdit etmediğini, geminin çıkartılıp çıkartılmayacağı konusunun da yapılacak incelemeler sonucunda daha sonra değerlendirileceğini söyledi. 
     
     ''OPERASYONDA GECİKME YOK'' 
     Operasyonda gecikme olmadığını belirten Tozar, yük konusunda da üstlenici firmanın gerekeni yapacağını, yükün Türkiye'den gönderileceğini bildirdi. 
     KEGKİ Operasyondan Sorumlu Genel Müdür Yardımcısı Salih Orakçı da Ahırkapı açıklarında dün karaya oturan Panama bayraklı kuru yük gemisiyle ilgili, gemi kaptanının demirlemek için müsaade istemesine karşın kendilerinin geminin bulunduğu bölgenin tehlikeli olduğunu birkaç kez söylediklerini ifade etti. Orakçı, ''Daha sonra bize geminin karaya oturduğu söylendi. Kurtarma ekiplerimizi gönderdik. Geminin 48 saat kendisini kurtarma süresi var. Bu sürede kurtaramazsa biz müdahale edeceğiz, talebi bekliyoruz'' dedi. 
     Toplantıya, Denizcilik Müsteşar Yardımcısı Bekir Sıtkı Ustaoğlu ile KEGKİ Genel Müdürü Habib Soluk da katıldı. 
     İspanya'da 3 termik santralden çıkan zehirli atıkları alan Asland firması, bu yükü izinsiz olarak İspanya'dan çıkarmıştı. Cezayir'den geri çevrilen ve 2 bin 200 ton toksik atık yük barındıran gemi, 2000 yılı Mart ayında İskenderun Körfezi'ne girmiş, burada 4 yıl bekletilmişti. Gemi, 6 Eylül 2004 tarihinde zehirli yüküyle batmıştı. 
     İspanya Hükümeti, zehirli atıkları izinsiz olarak yurtdışına çıkardığı için firma hakkında yasal yollara başvururken, Asland firmasının bağlı olduğu Fransız Lafarge firması da gemiyi çıkarmayı üstlenmişti. 
     
</TEXT>
</DOC>
