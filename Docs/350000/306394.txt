<DOC>
<DOCNO> 306394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sondun21.html </URL>
<DATE> 2005/01/14/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Tsunami basını da vurdu, 200'den fazla gazeteci kayıp... 
</HEADLINE>
<TEXT>

     Pınar Merinç Güney Asya'yı vuran deprem ve tsunami felaketinde, felaketin boyutunu uluslararası kamuoyuna duyuracak gazeteciler de yaşamını yitirdi. 
     Uluslararası Gazeteciler Federasyonu'nun IFJ-FIJ bu ay başındaki bir açıklamasına göre, salt Endonezya'da 200 kadar gazeteci ve medya çalışanı kayıp bulunuyor. Tsunamide büyük darbe alan Açe'nin önde gelen günlük gazetelerinden Serambi'nin yaklaşık 100 kadar çalışanıyla bağlantı kuramadığı belirtiliyor. 
     Asya-Pasifik Yayın Birliği, ''Televisi Republik Indonesia'' TVRI ve ''Radio Republik Indonesia''nın PRI Açe'de 30'dan fazla çalışanının kayıp olduğunu, vericiler ile diğer ekipmanının zarar gördüğünü duyurdu. 
     Endonezya Bağımsız Gazeteciler Birliği AJI , dün itibariyle yalnızca Banda Açe ve Açe Besar bölgesinde 18 gazetecinin kayıp olduğunu duyurdu. AJI'nin Açe başkanı Adnan Nyak Sarung, Açe'deki 250 gazeteciden 18'inin halen kayıp olduğunu, kayıp gazeteci sayısının artabileceğini açıkladı. 
     Güneydoğu Asya'yı 26 Aralık'ta vuran tsunamide ölenlerin sayısı 163 bini geçerken, yalnızca Endonezya'da bu rakam 110 bin 229 olarak açıklanmıştı. 
     
     SERAMBİ GAZETESİNİN MÜCADELESİ 
     Tsunami felaketinde, Serambi gazetesi, çalışanlarını ve binasını kaybetmesine karşın, yayın hayatına yalnızca 6 gün ara vererek büyük bir mücadele azmi sergiledi. 
     Açe'nin önemli günlük gazetesi Serambi, çalışanlarının yüzde 60'ıyla bağlantısını kaybetti. Gazetenin Banda Açe'deki basım merkezi ve binası yıkıldı. Gazete, buna rağmen 6 gün sonra 16 sayfasını 8 sayfaya indirerek ve merkezini Açe'nin kuzeyindeki Lhokseumawe'ye kaydırarak okuyucularıyla yeniden buluştu. 
     Serambi'nin Lhokseumawe büro müdürü İsmail M. Syam, şimdi gazetenin, ait olduğu Kompas medya grubundaki diğer çalışanların takviyesiyle 6'sı muhabir 10 kişi tarafından çıkarıldığını söyledi. 
     Syam, Jakarta Post'a yaptığı bir açıklamada, ''Şimdi, editörlerin ve muhabirlerin statüsü aynı'' derken, herkesin habere koştuğunu anlattı ve Serambi'nin toplam 225 çalışanından yaklaşık yüzde 60'ından bilgi alınamadığını belirtti. 
     Açe'deki çatışmalar sırasında hem Endonezya ordusundan, hem de ayrılıkçı Özgür Açe Hareketi'nden zaman zaman tehditler alan Serambi, kurulduğu 1990'lardan bu yana yayın hayatını sürdürdü ve ortalama 40 bin satış rakamına ulaştı. 
     
     ULUSLARARASI BASINDAN MESLEKTAŞLARINA YARDIM 
     Endonezya'daki Bağımsız Gazeteciler Birliği AJI , felaketin ardından derhal, hayatını kaybeden ya da kayıp durumundaki gazeteciler ile aileleri için uluslararası basın kuruluşlarına yardım çağrısında bulundu. 
     İlk aşamada 36 üyesinin kaybolduğunu, Banda Açe'deki 25 üyesinden 17'sinden haber alınamadığını bildiren AJI'ye uluslararası basın örgütlerinin desteği gecikmedi. 
     International News Safety Institute, Endonezya'daki gazetecilere hemen ulaştırılması için AJI'ye ilk yardım çantaları gönderdi. İlk yardım çantalarında bandaj, giysi, maske ve cerrahi eldivenler gibi temel malzeme yer aldı. Kuruluş, ayrıca maddi yardımda bulundu. 
     Uluslararası Gazeteciler Federasyonu FIJ-IFJ da, ilk etapta 10 kadar ülkeden yardım ve öneri geldiğini açıkladı ve Olağanüstü Yardım Fonu'ndan 18 bin euro'yu Endonezya'daki felaketten etkilenen gazetecilere ve ailelerine yardım olarak gönderdi. 
     Yüzden fazla ülkede 500 bini aşkın üyesi olan IFJ, gazeteci sendika ve birliklerinden gelen, felaketten etkilenen meslektaşlarına yardım çağrısına hızla cevap verdiğini, felaketin ardından yalnızca birkaç gün içinde gazeteci dernek ve sendikalarının olağanüstü bir dayanışma gösterdiğini duyurdu. 
     
</TEXT>
</DOC>
