<DOC>
<DOCNO> 343252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun20.html </URL>
<DATE> 2005/05/17/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
İsrail eski Malezya Başbakanı'nı sınırda durdurdu, kriz çıktı 
</HEADLINE>
<TEXT>

     İsrail’in, eski Malezya Başbakanı Mahathir Muhammed’i İsrail sınırında bir süre alıkoyduğu, Kudüs’e girişine de izin vermediği bildirildi. 
     Mahathir Muhammed, Ürdün’den geldiği Batı Şeria sınırındaki kontrol noktasında İsrailli muhafızların dün kendisini bir saat kadar alıkoyduğunu söyledi. 
     Eski Başbakan, Malezya’nın maddi desteğiyle yapılan okulun açılışı için Cenin’e ve ayrıca Kudüs’e girişine izin verilmediğini de belirtti. 
     İsrail Dışişleri Bakanlığı sözcüsü Mark Regev, sınırda beklemeye, Mahathir’in ziyaretini daha önceden haber vermeyişinin yol açtığını söyledi. 
     Öte yandan Malezya hükümeti, olayı "İsrail’in küstahlığı" olarak nitelendirdi. 
     Malezya Başbakan Yardımcısı Necib Razak, "Kudüs onların İsraillilerin değil. Kudüs ziyaret etmek isteyen herkese açık bir kenttir" dedi. 
     Mahathir Muhammed, 2003 yılındaki İslam Konferansı Örgütü zirvesinde yaptığı konuşmada, "Yahudiler, vekaletle dünyayı yönetiyorlar, başkalarının kendileri için savaşıp ölmelerine yol açıyorlar" diyerek eleştiri oklarının hedefi olmuştu. 
     Malezya ile İsrail arasında diplomatik ilişki bulunmuyor. 
     
</TEXT>
</DOC>
