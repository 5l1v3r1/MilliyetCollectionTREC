<DOC>
<DOCNO> 334326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/spor/axspo03.html </URL>
<DATE> 2005/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırılma noktası 
</HEADLINE>
<TEXT>


HABER YORUM HALİL ÖZER 


Galatasaray Teknik Direktörü Hagi, futbolcuların disiplinsizliği nedeniyle çileden çıktı 
Bardağı ilk Volkan taşırdı. Yıldız futbolcu, Almanya'dan geç dönünce Rumen hoca küplere bindi 
Bülent Korkmaz'ın da Trabzon kampına birkaç saat geç katılması, gerginliğe tuz biber ekti 
Sarı - Kırmızılı ekibin çalıştırıcısı üst üste olaylarla gerildi, Sebat'taki kötü futbolla patladı 

Galatasaray Teknik Direktörü Hagi'nin Sebat'ta yaptığı şifreli açıklamaların gün yüzüne çıkması fazla sürmedi. Rumen hocanın patlamasına neden olan olayların bazı futbolcuların disiplinsiz tavırlarından kaynaklandığı öğrenildi. 
Hagi'yi sinirlendiren ilk olay geçtiğimiz günlerde Florya'da yaşandı. Takım için belirlenen yemek saatinin 13.00 olmasına karşın birkaç genç oyuncu dışında kimsenin yemeğe gelmemesi Hagi'yi şaşkına çevirdi. Rumen teknik adam, olayı araştırdı ve yönetimin futbolcuları kendisinden habersiz olarak Almanya'dan gelen gurbetçilerin yanına götürdüğünü öğrendi. Hagi bu duruma çok bozuldu. 

Olaylar zinciri 
Disiplinsizlik düşüncesini pekiştiren bir başka olaya da Volkan imza attı. Volkan izin gününde Almanya'ya gitmek istedi. Hagi oyuncusuna izin verirken, "Mutlaka ilk antrenmanda burada ol" dedi. Ama Volkan, Hagi'nin isteğine rağmen ilk antrenmana yetişemedi. 
Trabzonspor maçı öncesinde Galatasaray kampa girerken, Bülent'in ortada olmaması Rumen çalıştırıcıyı çileden çıkardı. Bülent diğer arkadaşlarından bir kaç saat sonra gelirken, Hagi hemen olayın perde arkasını araştırdı. Ancak Bülent'in kızının okuldaki bir işi nedeniyle geç geleceğini kendisine değil, bir başkasına söylenmesine çok kızdı. Bu gelişme sonrasında Bülent ile arasına kara kedi girdi. 
Bu olaylarla birlikte gerilen Hagi, Akçaabat Sebatspor maçının ilk yarısındaki kötü futbol sonrasında patladı. Rumen teknik adam, ilk 45 dakikanın ardından soyunma odasında Arif ile tartıştı. Futbolcular dışında soyunma odasında kimseyi istemeyen Hagi, masörleri bile dışarı çıkarttı. Galatasaray Teknik Direktörü'nün ilk sözü, "İçinizden bazıları artık bana saygı göstermiyor. Ben sizlerin bana saygı göstermesini istiyorum. Ben gösteriyorum, siz de gösterin" diye bağırdı. Bu söz futbolcular üzerinde soğuk duş etkisi yaptı. Herkes birbirine bakarken, Arif "Hoca böyle olmaz. Kimden söz ediyorsun İsim ver" diye çıkıştı. Ancak Hagi bu sözlere tepki gösterdi. Arif'e dönerek "Sana ne Sen futbolcuların avukatı mısın " diye yanıt verdi. Bunun üzerine Arif, sessiz kalarak tartışmanın uzamasına engel oldu. Ama bu tartışmaya rağmen Arif'in hocanın tepki gösterdiği futbolcular arasında olmadığı ortaya çıktı. 
Hagi'nin sinirli davranışları sadece soyunma odası ile kısıtlı kalmadı. Maç sırasında basın danışmanı Turgay Vardar kendisinden su isteyen Ogün ile diyaloğa girince Hagi'nin sert tepkisi ile karşılaştı. Genç hoca aynı tepkiyi kulübede oturan futbolculara da gösterdi. 
Hagi'nin başından bu yana desteklerini aldığı eski futbolcular ile arasının bozulması takım içinde huzursuzluk yarattı. Özellikle Kaptan Bülent'e bir hayli kızgın olan Hagi'nin önümüzdeki günlerde gelişen olayları nasıl bir kulvara götüreceği merak konusu. 

Uçakta sorguladı 

ERHAN TELLİ 

Galatasaray Başkanı Özhan Canaydın'ın, Akçaabat Sebat maçı sonrasında İstanbul'a dönerken uçakta, Hasan Şaş, Arif ve Hakan Şükür ile özel olarak görüştüğü ve takım içindeki gerginliğin nedenlerini sorduğu öğrenildi. Canaydın'ın üç tecrübeli futbolcudan da teknik kadro ve takım arkadaşlarına yardımcı olmalarını istediği bildirildi. Bu arada Galatasaray Yönetimi, Hagi'nin sert açıklamalarına karşın Fenerbahçe maçına kadar sessizliğini koruma kararı aldı. Sarı - Kırmızılılar'ın, derbi maçın ardından Rumen hocanın durumunu masaya yatırıp, yeni sezon için "Tamam ya da devam" kararı alması bekleniyor. 

Florya takibi 

Galatasaray, Trabzonspor ile oynayacağı Türkiye Kupası Yarı Final maçının hazırlıklarına başladı. Florya Tesisleri'ndeki antrenmanı Başkan Özhan Canaydın ve İkinci Başkan Ergun Gürsoy da izledi. Yaklaşık 1.5 saat süren antrenmanda, Akçaabat Sebatspor'a karşı 90 dakika oynayan futbolcular koşu yapmakla yetindi. Diğer oyuncular ise çift kale maç ve şut çalışmasıyla hazırlıklarını sürdürdü. Bu arada antrenmanın neşe kaynağı Mondragon'un Nicolas isimli köpeği oldu. Sarı - Kırmızılı futbolcular, çalışma sırasında sık sık Nicolas ile oynadı. 

Ribery hazır 

Sarı - Kırmızılı takımın Fransız oyuncusu Ribery'nin, çarşamba günkü Trabzonspor karşılaşmasında takımdaki yerini alabileceği açıklandı. Ayak bileğindeki sakatlığı nedeniyle Akçaabat Sebatspor deplasmanında forma giyemeyen yıldız futbolcu, dün takımla birlikte antrenmana çıktı. Çift kale maçta yer alan Ribery'nin, ağrılarının geçtiği bildirildi. Teknik Direktör Hagi'nin, Ribery ile Sebat maçında iyi bir performans ortaya koyan Sabri arasında nasıl bir tercih yapacağı merak konusu oldu. 


</TEXT>
</DOC>
