<DOC>
<DOCNO> 301706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur42.html </URL>
<DATE> 2004/12/28/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Kandilli "Marmara Denizi'nde tsunami değil 'tsunamicik' olur" 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Müdürü Prof. Dr. Gülay Barbarosoğlu, ''Marmara ve Ege denizlerinde olası bir deprem sonucu en fazla 5-6 metre yüksekliğinde dalgalar oluşacağını'' belirterek, ''Bunlara da tsunami değil, ancak 'tsunamicik' denebilir'' dedi. 
     Prof. Dr. Barbarosoğlu, A.A muhabirine yaptığı açıklamada, Türkiye'de yürütülen çalışmalar neticesinde Marmara Denizi'nde, tektonik ve morfolojik yapısı itibariyle dev dalgaların oluşmasının mümkün olmadığını bildirdi. 
     ''Olası 7-7.2 büyüklüğündeki bir depremde, Marmara Denizi'nde 5-6 metreden daha yüksek dalgalar oluşmaz'' diyen Prof. Dr. Barbarosoğlu, ''depremin büyüklüğünün daha düşük olması halinde dalgaların boyunun da daha düşük olacağına'' işaret etti. 
     Prof. Dr. Barbarosoğlu, ''Rodos ve açıklarında da olabilecek bir depremin kıyılara etkisi sonucu Ege Denizi'nde de, yine 5-6 metre boyunda dalgalar meydana gelir'' dedi. 
     Prof. Dr. Gülay Barbarosoğlu, ''kökeni itibariyle depremin tetiklemesi sonucu oluşan yüksek dalgalara 'tsunami' dendiğini, ancak aynı nedenle oluşabilecek 5-6 metreden yüksek olmayan dalgalara tsunami yerine 'küçük tsunami' de denilebileceğini'' anlatarak, ''Bunlara da tsunami değil, ancak 'tsunamicik' denebilir'' diye konuştu. 
     
</TEXT>
</DOC>
