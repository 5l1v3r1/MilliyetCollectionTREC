<DOC>
<DOCNO> 318070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/guncel/gun02.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuraklık kapıda 
</HEADLINE>
<TEXT>


Son 4 ayda yağışlarda yüzde 25 azalma kaydedildi. Yağış azlığı en çok İç Anadolu'da görüldü. Bir de uyarı Barajlardaki su seviyesi düşecek 


Türkiye'de son 4 ayda yağışlarda uzun yıllar ortalamasına göre yüzde 10.8, 2004'ün aynı dönemine göre yüzde 25.7 azalma kaydedildi. Yağış azlığı en çok İç Anadolu Bölgesi'nde görülürken, uzmanlar özellikle iç kesimlerdeki barajlardaki su seviyesinin düşeceğine dikkat çekiyor. 
Devlet Meteoroloji İşleri Genel Müdürlüğü'nün 1 Ekim 2004-31 Ocak 2005 arasını kapsayan Tarım Yılı Yağış Raporu'na göre, 4 ayın toplam yağış ortalaması 275.1 mm olarak gerçekleşti. Yağışların 2004'ün aynı döneminde 370.6 mm seviyesinde, uzun yıllar ortalamasının da 308.5 mm olduğu belirtildi. 
Yağış azlığı en çok İç Anadolu Bölgesi'nde görüldü. Yağış normallerinin 154 mm olduğu bölge, son 4 ayda 107 mm yağış aldı. Geçen yıl yağış miktarı 157 mm olarak gerçekleşen bölgede, uzun yıllar ortalamasına göre ortalama yüzde 30.5 azalma kaydedildi. 
Yağışlarda geçen yılın aynı dönemine göre Çankırı'da yüzde 74, Eskişehir'de yüzde 58, Ankara ve Konya'da yüzde 48 azalma saptandı. Yetkililer, İç Anadolu'da görülen yağış azlığının, yeterli kar yağışının olmamasından kaynaklandığını kaydetti. 
İç Ege'de de Afyon, Uşak ve Kütahya ortalama yüzde 40 - 50 az yağış aldı. Yağış azlığı görülen diğer yer de Orta ve Doğu Akdeniz bölgeleri oldu. Adana ve Mersin'e ortalama yüzde 50 - 51 daha az yağış düştü. 
Karadeniz'in iç kesimlerinde de yağış azlığı tespit edildi. Çorum'a geçen yılın aynı dönemine göre yüzde 52 daha az yağış düşerken, Kastamonu ve Amasya da geçen yıla göre daha az yağış aldı. 

Ocakta rekor düşüş 
Böylece kaydedilen ortalama yağış miktarı, uzun yıllar ocak ortalaması ve geçen yılın ortalamasının altında gerçekleşti. Ocakta normal yağış miktarı 84.4 mm iken, bu yıl ortalaması 79.6 mm oldu. Geçen yılın ortalaması da 140 mm olarak gerçekleşmişti. Yağışlarda normale göre yüzde 5.7, geçen yıla göre de yüzde 43.1 azalma görüldü. 

Tarımsal üretim zayıf olur 

Devlet Meteoroloji İşleri Genel Müdürlüğü yetkilileri, Türkiye'nin bulunduğu iklim kuşağında yağışlarda yıllara ve mevsimlere göre değişikliklerin görülebileceğini, ancak yağış azlığının tarımsal üretimde olumsuzluklara ve barajlardaki su seviyesinin düşmesinde etkili olabileceğine dikkati çekti. 




</TEXT>
</DOC>
