<DOC>
<DOCNO> 303415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sonspo11.html </URL>
<DATE> 2005/01/04/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Hakem rahatsızlanınca bereli, kot pantolonlu hizmetli bayrağı devraldı 
</HEADLINE>
<TEXT>

     Recep DEMİRCİ ERZİNCAN, DHA 

      ERZİNCAN 1'inci Amatör Küme B Grubu'nda oynanan Yenişekerspor ile Çukurkuyu Belediyespor maçında yardımcı hakemin rahatsızlanması üzerine bayrağı başında bere, ayağında kot pantolon bulunan hizmetli Mürsel Yıldız aldı. Kot pantolonu ve başında beresiyle maça çıkan Yıldız'a karşılaşmada 6- 1 yenilen Çukurkuyu Belediyespor Başkanı Nevzat Zengin, itiraz etti. 
     Terzibaba Stadyumu'nda Yenişekerspor ile Çukurkuyu Belediyespor maçına çıkmak için hazırlıklar yapılırken, telefonla yardımcı hakem Murat Yenice rahatsızlandığını ve maça gelemeyeceğini belirtti. Yenice'nin yerine görev alacak hakemi bulmak için hemen cep telefonu ile arayışlara başlandı. Ancak, takımların hazır beklediği karşılaşmaya gelecek hakem bulunamadı. Bunun üzerine sahada bulunan Gençlik ve Spor İl Müdürlüğü'nün 17 yıllık hizmetli memuru 42 yaşındaki Mürsel Yıldız'a teklif yapıldı. Başında bere ve kot pantolonunun üzerine kırmızı eşofman üstü giyen Yıldız, orta hakem Eyüp Dülger, Selçuk Şahin'le birlikte sahaya çıktı. 
     Hakemlik deneyimi bulunmayan Mürsel Yıldız, karşılaşma boyunca hata yapmamak için olağanüstü çaba harcadı. Yıldız, maç sonunda da "Bana Gel hakemlik yap' dediler. İyi niyetle sahaya çıktım. Hakemlikte çok iddialı değilim ama iyi maç yönettim diyebilirim'' dedi. 
     Maçtan 6-1'lik skorla yenik ayrılan Çukurkuyu Belediyespor'un Başkanı Nevzat Zengin, "Böyle bir uygulama dünyanın hiçbir yerinde olamaz. Hakemliği çocuk oyuncağı sanıyorlar. Yan hakem Yıldız, 3 hata yaptı ve bunun yüzden 3 gol yedik. Bu maçın hesabını birileri vermeli. Maçı iptal ettirmek için başvuruda bulunacağız'' diye konuştu. 
     Futbol İl Temsilcisi Oğuz Özlok ise yardımcı hakemin rahatsızlığı nedeniyle bu kararı aldıklarını belirtti. Özlok, "Hakem olmayınca yönetmeliğe göre futbolu bilen ve tarafsızlığına inanılan bir kişi hakem olabilir'' dedi. 
     
</TEXT>
</DOC>
