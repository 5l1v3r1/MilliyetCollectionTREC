<DOC>
<DOCNO> 326938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun04.html </URL>
<DATE> 2005/03/25/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Bişkek'te yağmacılar terör estiriyor 
</HEADLINE>
<TEXT>

     Dün devlet başkanı Askar Akayev'in devrilmesiyle 'kadife devrim'e sahne olan Kırgızistan'da iktidar boşluğundan yararlanan yağmacılar başkent Bişkek'te terör estirirken, işyeri sahipleri silaha sarıldı. 
     Muhalif lider Kurmanbek Bakiev, parlamentonun bugün kendisini, devlet başkanlığı yetkileriyle de donatılmış başbakanlık görevine getireceğini söyledi. Başkent Bişkek’te taraftarlarına seslenen Bakiev, kendisinin şu anda devlet başkanı ve başbakanın görevlerini yerine getirdiğini belirtti. 
     Rus Interfaks ajansı, iktidardan uzaklaştırılan Kırgızistan lideri Askar Akayev'in ailesiyle birlikte Kazakistan'ın kuzeyinde olduğunu duyurdu. Haberde, Akayev'in Kazakistan'ın Akmolinski bölgesinde olduğu belirtildi. Kırgızistan'da muhalif lider Feliks Kulov, Akayev'in Rusya tarafından reddedildiğini ve adını açıklamadığı başka bir ülkeye kaçtığını belirtmişti. 
     İktidarı ele geçiren muhalefet hükümet kurma çalışmalarını sürdürürken, başkentte asayişi sağlamaya yönelik çalışmalara ancak sabaha karşı başlanabildi. 
     Kentteki yağma ve soygun olaylarını durdurmak amacıyla polise ek olarak 'Kelkel' gençlik örgütü üyelerinden de sivil ekipler oluşturan yeni yönetim, araçlarla cadde ve sokakları dolaşarak yağmacılara karşı uyarı ateşi açmaya başladı. 
     
     Polis engelleyemiyor 

     Sokaklardan sürekli olarak megafonla uyarı yapan polis, işyeri sahiplerine de işyerlerini koruma çağrısı yapıyor. Ancak gerek polisin, gerekse işyeri sahiplerinin silah kullanması yağmacıları henüz engelleyemiyor. 
     Ellerinde içki şişeleri, demir çubuk ve sopalarla dolaşan yağmacılar, önlerine gelen işyerine saldırıyor. Bazı Türk şirketlerinin de yağmacıların bu saldırılarından kurtulamadığı belirtiliyor. 
     
     'Üç kişi öldü' iddiası 

     Kırgız milletvekili Timir Sariyev, Akayev yönetiminin devrilmesine yol açan gösterilerde üç kişinin öldüğünü söyledi. Eski bir milletvekili olan Sariyev, muhalefetin protesto ettiği seçim sonuçlarının iptal edilmesinden sonra dün yeniden göreve geldi. 
     Kırgızistan'ın Washington Büyükelçisi Baktıbek Adrisayev ise, ülkesindeki isyanın anayasa karşıtı bir darbe’ olduğunu söyledi. Adrisayev, Kırgızistan'da gelişen olayların açıkça anayasa karşıtı bir darbe olduğunu ve kendi senaryolarına göre durumu idare etmeye çalıştıklarını belirtti. Adrisayev, ''bu kesinlikle yasadışı, anayasaya aykırı, anayasanın ihlalidir'' dedi. 
     KULOV, GÜVENLİK KUVVETLERİNİ GÖREV BAŞINA ÇAĞIRDI 
     Kırgızistan'da Askar Akayev iktidarının devrilmesinin ardından cezaevinden çıkarılan ve güvenlik kuvvetlerinin başına getirilen Feliks Kulov, polis ve askeri birlikleri Bişkek'teki yağmalamaların önlenmesi için görev başına çağırarak, halkın da güvenlik güçlerine yardımcı olmasını istedi. 
     Kulov, televizyondan halka hitaben yaptığı konuşmada, ''Güvenlik görevlileri üniformalarını giyerek, görevlerinin başına dönmeliler aksi halde kovulacaklardır'' dedi. 
     Kulov ayrıca, Bişkek'te düzenin yeniden sağlanması ve başka şiddet olaylarının olmaması için halkın da güvenlik güçlerine yardımcı olması çağrısında bulundu. 
     
</TEXT>
</DOC>
