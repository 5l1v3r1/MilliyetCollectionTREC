<DOC>
<DOCNO> 344835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/sonspo08.html </URL>
<DATE> 2005/05/22/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
İstanbulspor'da ligden düşmenin üzüntüsü yaşanıyor... 
</HEADLINE>
<TEXT>

     Büyükşehir Belediyesi Ankaraspor yenilgisiyle Birinci Süper Futbol Ligi’nden düşmesi kesinleşen İstanbulspor’da, büyük üzüntü yaşanıyor. 
     İstanbulspor A.Ş. Genel Müdürü Ergün Yücel, çok büyük bir maziye sahip İstanbulspor gibi takımın düşmesinden dolayı duyduğu üzüntüyü dile getirerek, "Zor şartlarda göreve başladık, elimizden geleni yapmaya çalıştık, ama olmadı. İşimizi onurlu bir şekilde yapmaya çalıştık, hiçbir şaibeli işe girmedik. Bütün bu olumsuzluklara rağmen, düşmeme mücadelesi veren takımlar içinde hakem hatalarından en çok mağdur olan da sanırım bizdik" dedi. 
     Futbolda sonuç alabilmek için eldeki kadronun çok önemli olduğunu vurgulayan Yücel, forvette sıkıntı yaşadıklarını belirterek, "Devre arasında tamamen takımın satışına koşullandığımız için transferi düşünmedik. Ancak satış işlemleri de son anda engellenince, takımdan ayrılan oyuncuların yerine takviye yapamadık. Şartlar bize transfer yaptırmadı. Mevcut kadroyla devam edip, kendi göbeğimizi kendimiz keselim dedik, ama onurlu mücadelemiz sonuç vermedi" diye konuştu. 
     Düşme korkusunu yaşayanla, düşen bir takımın yöneticisi olmak arasında çok fark bulunduğunu gözlemlediğini ifade eden Yücel, hafta içinde yapacakları toplantıda gelecek dönem için yollarını çizeceklerini, sarı-siyahlıların en kısa sürede yeniden hakettiği yere dönmesi için ne gerekiyorsa yapacaklarını kaydetti. 
     
</TEXT>
</DOC>
