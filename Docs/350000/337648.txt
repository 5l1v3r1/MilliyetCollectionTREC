<DOC>
<DOCNO> 337648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/spor/ykoksaldi.html </URL>
<DATE> 2005/04/28/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
İsmini ezberletmek 
</HEADLINE>
<TEXT>


Chelsea'nin Samsung firmasıyla yaptığı 50 milyon poundluk sponsorluk anlaşmasını yorumlamaya kalktığımda kafam karışıyor. Markalaşma ve isminin bedelini alma cephesinden inanılmaz bir hamle. Chelsea'nin babadan zengin olması onları durdurmuyor. Abramowich ve Mourinho'nun bile minnet duygularının tek bir isim etrafına toplandığına eminiz CEO Peter Kenyon. Manchester United'ın 30 milyon poundluk Vodafone sponsorluk anlaşmasının mimarlarından olan ve ekonomik olarak en büyük güç haline getiren Kenyon'ın, Chelsea'ye geçişi her şeyi gölgede bırakmıştı. Biliyorlardı ki, para ve iyi bir kadro, iyi yöneticiler ve stratejiler olmadan anlamsız. 
Avrupa'nın kaymak tabakasında olsa bile hiçbir kulüp için ilerleme ve arayış bitmez. Kendini ve yüzünü yenilemek zorundadır. Hem taraftarların ilgisini canlı tutmak hem de futbol dünyasında geri plana itilmemek için. Real Madrid, Bayern Münih, Milan, Juventus, Manchester, vs. gibi takımlar ayrı bir grup. Dünyaları farklı. Onların arasına sızmak, rahatsız etmek için haddini bilmek ve sahip oldukları yapılanmanın şartlara göre bir modelini çıkarıp uygulamak gerekiyor. 

Planlama önemli 
Türkiye ligindeki takımlar bu disiplini geleneksel hale getirmeye odaklanmalı. Fenerbahçe, Galatasaray, Beşiktaş ve Trabzonspor, UEFA Kupası'nı kazanmak ve Şampiyonlar Ligi'nde final peşinde koşarken, Denizlispor, Gençlerbirliği, Gaziantepspor gibi UEFA'yı zorlayan takımları da sezonluk başarılar tatmin etmemeli. Aksine ertesi sene de katılabilmek için yanıp tutuşmalılar. Hatta Türkiye Ligi'nde şampiyonluğu düşünmeliler. Yansıtıldığı gibi hayal değil, zira para her şey demek değil. Büyükler çarçur ediyor dense de bu kulüpler acaba ellerindeki imkanları yeterince iyi kullanıyorlar mı Sürekli teknik adam değiştirmenin maddi bilançosunun ne kadar büyük olduğunun farkındalar mı Sezon başlarken istedikleri sadece göz doldurmak mı Başkanlarda devamlılık olması, bu kulüplerin idari anlamda da devamlılık içerdiğini ve iyi planlama yaptıklarını göstermez. 
Dünya futbolunda kalıcılık başka faktörlerden geçiyor. Kaymak tabaka kura çekimlerinde sizin isminizi gördüğünde "Bu baş belaları aman bize düşmesin" diyebilmeli. Ekolünüzü yaratmalısınız, karakteriniz olmalı. Mesela demeliler ki "Bu takım tam bir Brezilya - Avrupa futbolu kırması. Yenmek için oynuyor, kafa tutmaktan korkmuyor". Bunu iki şekilde yapabilirsiniz İsminizi unutmalarına izin vermemek için kupalara sürekli katılım ve maddi gelişimle beraber her sezon takımınızı kadro ve teknik açıdan bir üste taşımak, uluslararası ilişkilerde saygınlık kazanmak. Bu toplam kalitenizi yukarıya çekmek demek. 

Lyon stili 
Son dönemlerin en güzel örneklerinden biri Lyon'dur. 4 sezondur yerel ligdeki başarılarını kademe kademe Şampiyonlar Ligi'ne taşıdılar. Bu sezon yarı finalin eşiğinden döndüler. İz bıraktılar. Stillerini yarattılar. 
Süreç içerisinde iniş - çıkışlar olur. Avrupa'nın devleri dediğimiz takımlar da başarı ve sonuç anlamında bu krizleri yaşıyor. Ama statüleri asla değişmiyor. Galatasaray veya Beşiktaş 10 küsur sene şampiyon olamadığında Türk futbolundaki yerleri ve önemleri değişmedi. Inter 16 yıldır şampiyon olamıyor, ama onlar hep Inter. İtalya'da Juventus, Milan ile beraber adı anılan, büyük takım. Sonuçlar asla bunu silemez. 

Kupanın derdi 

Herkes tedirgin. Galatasaraylıların acı tecrübeleri daha fazla. Fenerbahçeliler de geçen sezonki derbide Olimpiyat Stadı eziyetini tattılar. Saat 16.00'da başlayan maçta, son seyirci stadı ancak gece 23.00 gibi terkedebilmişti. O zaman dağlar bayırlar dolaşılmış, rakip taraftar saatler önce otobüslerle getirildiği için otopark sorunu fazla yaşanmamıştı. Ama Türkiye Kupası finalinin 21.45'te oynanacak olması ürkütüyor. Sanırım yetkililerin kamuoyunu ikna edecek bir sunum yapması, stada geliş ve stadı boşaltma işlemlerindeki planlarını paylaşması gerek. 
Gecikmeleri hesaba katmadan kabaca hesap yaparsak Maç 1.5 saat. 15 dakika ara. Biter bitmez kaybeden tarafın seyircisi boşaltılacak. Şehir içindeki ve kapasitesi maksimum 45 bin olan statların tamamen boşalmasının güvenlik sebebiyle rakip seyircinin bekletilmesi dahil en az 2 saat sürdüğü malum. 70 bin kişi için ne kadar olur 
Yani muhtemel uzatma ve penaltı atışları bir tarafa en iyi ihtimal 3.5 saatten fazla. Bu da gece saat 1 - 2 demek. Aynı sorun Şampiyonlar Ligi için de geçerli. Ama Galatasaray - Fenerbahçe maçından bahsediyoruz. Aynı semtlere gidecek insanlardan bahsediyoruz. Koşullar ve atmosfer çok farklı olacak. Kesin bir izolasyon gerekecek. 
Final provası olduğu için saatin değişmesi de mümkün değil gibi görünüyor. Galiba taraftarlar sabah ezanıyla şehre inebilecek. Yine de önerelim Saat 8'den önce, hatta gündüz oynanması daha hayırlı olur. Merak etmeyin, böyle bir finali kaçırmayı hiçbir Fenerbahçeli ya da Galatasaraylı istemez. 



</TEXT>
</DOC>
