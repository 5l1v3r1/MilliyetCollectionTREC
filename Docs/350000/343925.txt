<DOC>
<DOCNO> 343925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/yazar/toruner.html </URL>
<DATE> 2005/05/19/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Yeni stand - by ile her şeye bye - bye 
</HEADLINE>
<TEXT>


Hükümet, IMF ile anlaştı. Yeni anlaşma da öncekilere benziyor. Ancak, bu seferki üç yıllık. Yani, hükümet seçime giderken bile bu anlaşma yürürlükte olacak. Anlaşma, ciddi kemer sıkma politikaları öngörüyor. Politik olarak, böyle bir anlaşma ile seçime gidilemez. Üstelik, AKP, programında verdiği sözlerin tersini yapıyor. 
1. sonuç AKP'nin geleceği tam anlamıyla IMF'nin elinde. 
Niyet Mektubu'nu Merkez Bankası Başkanı da imzalamış. Son yıllarda, hükümet adına Ekonomiden Sorumlu Devlet Bakanı ile birlikte Merkez Bankası Başkanı'nın da imzası isteniyor. Böylelikle, hükümet biraz kafasını kaldıracak olsa, Merkez Bankası'ndan "uyarı cezası" alıyor. Bunun adına da, "özerklik" denmiş. Yani, hükümetten özerk, IMF'ye bağımlı. 1999-2000 yıllarında karşılaştığımız son krizde de, Merkez Bankası Başkanı'nın niyet mektubunda imzası vardı. O zamanki Merkez Bankası Başkanı, "Ülke batsa bile, koskoca uluslararası kuruluşa verdiğim kişisel sözü çiğneyemem" diyerek, hükümete karşı çıktı ve ülkeyi verdiği kişisel söz uğruna krize sürükledi. Şimdi yine aynı olasılık mevcut. 
2. sonuç Bir kriz anında, verilen kişisel sözler, zamanında müdahaleden önemli olacak ve kriz yönetimi, yapılabilirse IMF tarafından yapılacak. 
3. sonuç Hükümet, Merkez Bankası'ndan "dışarıdan işaret" geldiği zaman "uyarı cezası" alacak. Muhalefet ve medya yetmiyormuş gibi 
Bu anlaşmayla kemerler o kadar sıkılıyor ki "tam açlığa alıştırırken" eşek ölebilir. Gittikçe artan oranda faiz dışı fazla verilerek, faiz ödemeleri aksatılmayacak. Devlet gelirlerinin çok büyük bölümü faize yatırılacak. Para basılmayacak. Emekli Sandığı, SSK ve Bağ-Kurlulara verilen maaş ve hizmetler azaltılacak. Vergiler ve akaryakıt fiyatları daha da artırılacak. İşçi alımı "kati şekilde" kısıtlanacak. KDV oranları değiştirilmeyecek. Tarım teşvikleri yok edilecek. Kamu alacakları için "kesinlikle" af uygulanmayacak. Belediyelerin borçlanmaları kısıtlanacak. Ne var ne yoksa satılacak. 
4. sonuç İşsizlik, büyük şehirlere göç ve bunun sonucunda asayişsizlik görülmemiş ölçüde artacak. Sosyal patlama olasılığı gündeme gelecek ve giderek "bölünmez bütünlük" sorgulanmaya başlanacak. 
5. sonuç Tarım tamamen öldürülecek. Türkiye kendi kendine yeter bir ülke olmaktan çıkacak. 
6. sonuç Dışa bağımlılığımız artacak. Sıcak para ülkeyi yönetecek. İstenilen anda, ülkede sosyal, siyasi ve ekonomik kriz çıkarılabilecek. 
Ama, programın iyi yönleri de var. Bu programdan sonra "eşek" h l ölmemişse, buğdayı borç alarak olsa bile, yemeğini pişirmeyi öğrenmiş olacak. Bu da, "eşeğin sahibi" için iyi olacak. 



</TEXT>
</DOC>
