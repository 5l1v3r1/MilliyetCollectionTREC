<DOC>
<DOCNO> 346663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sondun18.html </URL>
<DATE> 2005/05/28/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bulgaristan'da eşcinsel pop yıldızı Azis milletvekili adayı... 
</HEADLINE>
<TEXT>

     Bulgaristan’da eşcinsel pop yıldızı Azis Vasil Boyanov , 25 Haziran’da yapılacak parlamento seçimleri için, üyelerinin çoğunluğunu çingenelerin oluşturduğu Evroroma partisinden milletvekili adayı oldu. 
     Evroroma’nın Varna ve Filibe bölgesindeki aday listelerinde ilk sırada yer alan sanatçının, geniş bir hayran kitlesi bulunması dolayısıyla milletvekili seçilme ihtimali yüksek görülüyor. 
     Siyasi gözlemciler, pop yıldızının, hayranlarının yanı sıra mevcut politikalardan memnun olmayan seçmenlerin tepki oylarını da toplayacağı görüşünde birleşiyor. 
     Evroroma partisinin lideri Tsevetelin Kınçev, "Azis’in milletvekili adayı olmasının diğer siyasi partileri korkuttuğunu" öne sürerek, "Biz yüzde 4’lük barajı aşacağımıza ve parlamentoya en az 10 milletvekili göndereceğimize inanıyoruz. Bu milletvekillerinden biri de kesinlikle Azis olacaktır" dedi. 
     Azis, ismini mahkeme kararıyla değiştirmesine rağmen, evrakları zamanında bildirilmediği için seçimlere eski ismi "Vasil Boyanov" adıyla seçime katılacak. 
     Aday olduğu seçim bölgelerinde eski Dışişleri Bakanı Nadejda Mihailova, Sofya Belediye Başkanı Stefan Sofiyanski, Başbakan Yardımcısı Nikolay Vasilev ve İçişleri Bakanlığı Genel Sekreteri General Boyko Borisov gibi ülkenin tanınmış politikacılarıyla yarışacak olan Azis, seçmenlerinden, düzenleyeceği ücretsiz konserlerle oy isteyecek. 
     
</TEXT>
</DOC>
