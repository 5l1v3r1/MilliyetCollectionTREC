<DOC>
<DOCNO> 312660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/soneko10.html </URL>
<DATE> 2005/02/05/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
ATO Başkanı Bu oranlarda bu reklam vergilerini ödeyemeyiz 
</HEADLINE>
<TEXT>

     Ankara Ticaret Odası ATO Başkanı Sinan Aygün, reklam ve ilan vergilerindeki oran artışını eleştirerek, ''Bu oranlarda bu reklam vergilerini kesinlikle ödemez, ödeyemez ve ödemeyiz'' dedi. 
     Açıkhava Reklamcılar Derneği ARED Başkanı Murat Ürünsak ve Ankara Reklamcılar Derneği ARD Başkanı Nejdet Kara, reklam ve ilan vergilerindeki artışlarla ilgili sorunları dile getirmek üzere ATO Başkanı Aygün'ü ziyaret etti. 
     Ziyaret nedeniyle düzenlenen toplantıda konuşan ATO Başkanı Aygün, bu vergileri yüzde 20, 30 ve 40 bin artırmanın bir anlamı olmadığını düşündüğünü belirterek, ''Biz vergiden kaçalım veya vergi kaçıralım demiyoruz'' dedi. 
     Bu sorunun kamuoyunda kesinlikle ''bu sadece tabelacıların, reklamcıların konusudur'' şeklinde algılanmaması gerektiğine dikkat çeken Aygün, bunun 2.5-3 milyon civarında esnaf ve 1.5 milyon civarında tüccar ve sanayicinin konusu olduğunu söyledi. 
     Bu işyerlerinin bayilikler şeklinde düşünülmesi halinde ise bu rakamın 6-7 milyon kişi çıkacağını bildiren Aygün, bu sorunun küçük esnafı ve Efes Pilsen'den Migros grubuna kadar büyük holdingleri, bütün Türkiye'yi ilgilendiren bir konu olduğunu söyledi. 
     Diyalogdan yana olduklarına dikkat çeken Aygün, Başbakan'a konuyla ilgili bir dosya sunduğunu kaydetti. 
     Aygün, ortalama bir tabeladan 30 milyar liradan aşağı vergi alınmadığını, bu rakamın 65, 125 milyar liraya kadar çıktığını bildirdi. 
     ''Bu rakamlar alt alta toplandığında alınacak rakamlar olmadığını düşünüyorum'' diyen Aygün, ''Herhalde bunlar şunu düşündüler. Biz bunu bir sallayalım, bakalım ne olacak dediler. Hiç bir şey bilmiyorsan yarısını verirsin, yarısını alırız diye düşündüler. Ama bunun yarısı da olmaz, katma değerini de versek yine olmaz. Bu rakamlar hiç akla yatkın rakamlar değil'' diye konuştu. 
     
     ''DÜKKAN KİRASINI GEÇEN TABELA ÖRNEKLERİ VAR'' 
     Dükkan kirasını geçen tabela örnekleri bulunduğuna işaret eden Aygün, şunları kaydetti 
     ''Dükkana ayda 1 milyar lira, tabelaya 15 milyar lira veriyor. 1 milyar lira dükkanda kiraya oturuyorsun. Duvarını kullanmak için 1 milyar 250 milyon lira aylık kira veriyorsun. Bunlar olacak şeyler değil. 
     Tabelayı yapan benim, duvar benim duvarım, can benim canım, göz benim gözüm ve ben bakıyorum ya da vatandaş bakıyor. Bunun açıkçası adı tabela vergisi falan değil, bu bakma vergisidir. Bakmak için verilen paradır. 
     Eğer ekonomiyi, ticareti böyle vergilere boğarsanız ki bunlardan beklenen rakam Türkiye genelinde 1.5 milyar dolar civarında olacak. Tüccarın 1.5 milyar dolar sermayesini almak demektir. Eğer ticareti geliştirmek istiyorsunuz bırakın almayı, vermenin yollarını bulun.'' Aygün, konuyla ilgili Ankara Büyükşehir Belediye Başkanı Melih Gökçek ile telefonda görüştüğünü ve bu rakamların yüksek olduğunu söylediğini bildirerek, Gökçek'in ''Bakarız, sen hiç merak etme. Eğer yüksek rakamlar varsa, aşağı çekeriz ve uzlaşma ortamına getiririz'' dediğini kaydetti. 
     Gökçek'in 14 Şubat'ta Büyükşehir Belediye Meclisi'nde bu durumu yeniden gündeme alacaklarının sözünü verdiğini bildiren Aygün, ancak kendisinin belirtilen tarihten önce Gökçek ile konuşacağını ve ''bunun mantıklı seviyesi neyse, bu seviyeye çekin'' diyeceğini söyledi. 
     
     ''ÇARE MAKAMI HÜKÜMETİN KENDİSİDİR'' 
     Aygün, bu ülkede sorunlara anlatarak ve konuşularak çare bulunduğunu ifade ederek, şöyle devam etti 
     ''Anlatmazsak çare bulamıyoruz. Çare makamı hükümetin kendisidir, çare makamı belediye başkanlarının kendisidir. 
     Ben bu vergi rakamlarının düşeceğine inanıyorum. Bu rakamlarla, bu şartlarda bu vergileri alamazlar. Bu vergileri alalım derken Türkiye'de tabela kalmaz, tabelalar yere iner. 
     Kızılay'daki, Ulus'taki esnaf arkadaşlarımız tabela sökme eylemine başlayacaklardı, durdurduk. Tabela üzerine siyah çarşaf geçireceklerdi, durdurduk. Biz diyalogdan, bu işin çözümünden yanayız ve çözümünü istiyoruz. Ama şunu bilsinler, bu rakamları alamazlar, bu rakamları ödemeye gücümüz yoktur.'' 
     
</TEXT>
</DOC>
