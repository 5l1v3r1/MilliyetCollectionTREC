<DOC>
<DOCNO> 306604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonyas09.html </URL>
<DATE> 2005/01/14/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Dikkat Bu da 'Tetris' virüsü... 
</HEADLINE>
<TEXT>

     Microsoft tarafından üretilen Windows bilgisayar işletim sistemi kullanıcıları, yeni ortaya çıkan ve bilgisayar oyunu Tetris'i kullanarak yayılan yeni bir virüs konusunda uyarıldılar. 
     Cellery adı verilen virüs, erişebildiği bilgisayara Tetris oyununun kullanılabilir bir versiyonunu yüklüyor. 
     Kullanıcılar oyunu oynarken, virüs, arka planda çalışarak, diğer bilgisayar ağları üzerinde ulaşabileceği bilgisayarlar olup olmadığını tarıyor. 
     Uzmanlar, fazla yayılmamış olan Cellery virüsünün çok büyük bir güvenlik riski taşımadığını belirtiyor. 
     Son dönemlerde ortaya çıkan ve elektronik posta mesajlarıyla yayılan virüslerin tersine, bu virüs, etkilediği bilgisayarı aracı olarak kullanarak, aynı ağa bağlı bilgisayarlarda güvenlik açığı olup olmadığını araştırıyor. 
     Kendisini güvenlik açığı bulunan bir bilgisayara yerleştiren Cellery, kullanıcı Tetris oyununu oynamaya başladığında, bu oyuna eşlik edecek bir müzik dosyasını çalıyor. Bu arada bilgisayar ağı üzerinde de bir tarama başlıyor. 
     Virüs, bilgisayarlara bir zarar vermiyor. Ancak bu virüsten etkilenen bilgisayar ağlarının çalışması virüsün 'tarama süreci' nedeniyle yavaşlıyor. 
     Windows işletim sisteminin 95, 98, ME, NT, 2000 ve XP sürümlerinin kullanıldığı bilgisayarların bu virüse karşı açık oldukları belirtiliyor. 
     Virüsle mücadele şirketi Sophos'un sözcüsü Graham Cluley, "Eğer şirketler, bilgisayar ağlarına oyunlar yüklüyorsa ve çalışanlarının bilgisayar oyunları oynamasına izin veriyorsa, kullanıcılar bu virüsü yeni bir oyun zannedebilirler" uyarısında bulunuyor. 
     Cellery'den etkilenen bilgisayar sayısının çok fazla olmadığı, yayılma riskinin de düşük olduğu açıklandı. 
     Sophos ve diğer virüsle mücadele şirketleri, kullanıcıların virüs tarama programlarını güncellemeleri gerektiğini hatırlatıyorlar. 
     
</TEXT>
</DOC>
