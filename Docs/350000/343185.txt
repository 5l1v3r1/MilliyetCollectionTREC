<DOC>
<DOCNO> 343185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/spor/axspo02.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gülmek bize haram' 
</HEADLINE>
<TEXT>


Başkan Aziz Yıldırım, Ankaragücü maçı sonrası üzüntüsünü bu cümleyle dile getirirken, Daum'a İstanbul dönüşü gösterilen tepki için "Kendini bilmez birkaç kişinin yaptığı davranış. Onlar Fenerbahçeli olamaz" dedi 


Fenerbahçe Başkanı Aziz Yıldırım, Ankaragücü yenilgisi sonrası büyük üzüntü yaşadı. Yıldırım'ın havalimanında ağzını bıçak açmazken, Sarı - Lacivertli futbolculara uzak durması gözlerden kaçmadı. Doping kontrolüne giren Önder ve Mahmut Hanefi'nin gecikmesi nedeniyle 1.5 saat VIP salonunda bekleyen Aziz Yıldırım ve yönetici arkadaşları spor programlarını izledi. 
Bir ara yanındaki yöneticilere "Bize gülmek haram" diyen Aziz Yıldırım, havalimanında karşılaştığı MHK eski başkanı Bülent Yavuz'a da Ankaragücü'nün kazandığı penaltının doğru olup olmadığını sordu. 

Daum'a destek 
Yıldırım dün yaptığı açıklamada ise Teknik Direktör Christoph Daum'a tepki gösteren bazı taraftarların davranış biçiminin kabul edilir olmadığını kaydetti. Fenerbahçe Başkanı, Ankara dönüşünde Sabiha Gökçen Havalimanı'nda takımlarını karşılayan taraftarlara teşekkür ederek, "Ancak aralarında alkol aldığını düşündüğüm bir veya birkaç kişinin tam çıkış yaptığı esnada Daum'un yanına gelerek Alman teknik adama tepki göstermesi hiçbir zaman kabul edilir bir davranış biçimi değildir" ifadelerini kullandı. 
Başkan Aziz Yıldırım, "Fenerbahçe'nin galibiyet ve yenilgilerindeki eleştiri ve sevgi sınırlarına taraftarlarımızın gösterdiği ölçü bugüne kadar diğer rakiplerimiz tarafından övgü ile kabul edilirken, kendini bilmez birkaç kişinin Ankaragücü mağlubiyeti yüzünden teknik direktörümüzün yanına kadar gelerek tepki gösterme hakkı, hiç kimseye ait değildir. Unutmayın, Fenerbahçe'nin başında bulunan kişi geçtiğimiz yıl takımımızı şampiyonluğa taşımış kişiyle, aynı kişidir" dedi. 

Hoş geldin baba 

Aylardır sahalardan uzak kalan Servet Çetin dün Samandıra'da takımla birlikte çalışmalara başladı. Arkadaşları Servet'e, "Baba aramıza hoş geldin" diye takılırken, antrenman boyunca da, "Baba yukarı, baba aşağıya" diye seslendiler. Servet performansıyla göz doldururken, antrenman sonrası tek başına özel antrenman yaptı. 

Roland Koch rüzg rı 

Sarı - Lacivertliler, Galatasaray ile oynayacağı derbi maçı çalışmalarına ara vermeden başladı. Ankaragücü karşısında forma giyen oyuncular düz koşu ile çalışmayı tamamlarken, yedekler antrenör Koch'un gazabına uğradı. Alman çalıştırıcı, hata yapan oyunculara sert çıktı. Rüştü, Serhat ve Gürhan antrenmana çıkmadı. Serhat'ın MR'ı çekildi. Fenerbahçe bugünü dinlenerek geçirecek. 

Gözler Nicolas Anelka'da 

Sakatlığı nedeniyle son üç maçta forma giyemeyen Nicolas Anelka, Galatasaray derbisinde mutlaka oynamak istediğini bildirdi. Fransız yıldızın teknik heyet ile yaptığı görüşmede, "Taraftarın sevgisine cevap verebilmem için en güzel fırsat bu. Galatasaray'dan daha üstün bir takım olduğumuz ortada. Bu farkı da Kadıköy'de göstereceğiz. Daha ilk sezonumda burada şampiyonluk yaşamak benim için büyük mutluluk olacak. Bu coşkuyu sahada yaşamalıyım" dediği öğrenildi. Takımdan ayrı topla çalışmalara başlayan Anelka'nın durumu yarın netleşecek. 

Şölen hazırlığı 

Galatasaray karşısında şampiyonluğunu ilan etmek isteyen Fenerbahçe'de hazırlıklar başladı. Şükrü Saracoğlu Stadı'nı gelin gibi süsleyecek olan taraftarlar, tüm tribünleri Sarı - Lacivertli renklere bürüyecekler. Yönetim de şampiyonluk kutlamalarına start verdi. Kadıköy'de maç bitiminde büyük sürprizlerin yaşanacağı belirtildi. Bu arada Başkan Aziz Yıldırım'ın başlattığı küfüre son kampanyasının Galatasaray maçında da devam etmesi için taraftarlar uyarıldı. Fenerbahçe seyircisinden rakip takım ve yöneticilerine centilmence yaklaşmaları istendi. 

Bu kalp seni unutur mu 

Fenerbahçe seyircisi pazar günü son kez Şükrü Saracaoğlu Stadı'na çıkacak olan Pierre van Hooijdonk için özel bir veda töreni düzenleyecek. Geçtiğimiz sezon şampiyonlukta büyük pay sahibi olan ve Sarı - Lacivertli taraftarların gönlünde taht kuran Hollandalı yıldızı bağrına basacak olan tribünler, özel pankartlar asacaklar. Fenerbahçeli taraftarlar, Can Bartu, Lefter, Rıdvan Dilmen gibi camiaya adını kazımış futbolcular listesine Hooijdonk'un da eklendiğini belirttiler. 

Bu ne yaman çelişki 

İkinci Başkan Nihat Özdemir, Fenerbahçe maçlarında Anadolu kulüplerinin bilet fiyatlarını çok yükseltmesinden şikayet etti. Özdemir, "Fenerbahçe taraftarını 'yolunacak kaz' gibi görüyorlar. Bir ailenin maça gitmesi 200 YTL'den aşağı değil. Anadolu kulüpleri bu fiyatları koyarken, Türkiye'nin gerçeklerini düşünmeli" dedi. Ancak yönetimin, zorlu derbi için bilet fiyatlarını kale arkası 37.5, numaralı, maraton üst, misafir 100, numaralı ESR 125, numaralı VIP 150, maraton alt da 300 YTL olarak belirlemesi tepki çekti. Özellikle daha önce en fazla 150 YTL'ye satılan maraton alt biletlerine yapılan yüzde yüz zam taraftarları kızdırdı. 


</TEXT>
</DOC>
