<DOC>
<DOCNO> 300526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun60.html </URL>
<DATE> 2004/12/24/ </DATE>
<TIME> 22.04 </TIME>
<AUTHOR>  </AUTHOR>
<HEADLINE>
Ermenistan Irak'a asker gönderiyor... 
</HEADLINE>
<TEXT>

     Ermenistan Parlamentosu, bugün yapılan olağanüstü oturumda Irak'a muharip sınıfında olmayan 46 asker gönderilmesini onayladı. 
     Konuyla ilgili bugün yapılan parlamento görüşmeleri 7 saati aşkın bir süre devam ettikten sonra yapılan oylamada, asker gönderme kararı 23'e karşı 91 oyla kabul edildi. 
     Askerlerin bomba imha ekibi, doktor ve ulaştırmacılardan oluşması öngörülüyor. 
     Savunma Bakanı Serzh Sarkisyan, konuyla ilgili açıklamasında askerlerin sadece insani yardım operasyonlarına katılacağını, Irak'ta konuşlanma ve göreve başlamalarının ise gelecek ay içinde gerçekleşeceğini bildirdi. 
     Ermenistan Anayasa Mahkemesi, aralık ayı başında yaptığı açıklamada Irak'a muharip sınıfı olmayan asker gönderilmesi kararının anayasaya aykırı olmadığı yönünde bir açıklama yapmış, ancak Cumhurbaşkanı Robert Koçaryan tarafından desteklenen asker gönderme kararı, Irak'ta yaşayan 30 bin Ermeni'nin baskı ve şiddete maruz kalacağı gerekçesiyle başta muhalefet olmak üzere ülkedeki çeşitli kesimler tarafından tepkiyle karşılanmıştı. 
     Internette yayınlanan Azg gazetesinin konuyla ilgili daha önce yayınladığı haberde, Ermeni askerlerinin tabi olacağı Polonya komutasındaki birliklerde Azerbaycan ve Gürcistan'ın gönderdiği askerlerinin bulunduğunu belirtirken, Ermeni ''A1'' televizyonu da asker gönderme kararını ''Ermeniler Irak'a gidiyor'' ifadesiyle duyurdu. 
     
</TEXT>
</DOC>
