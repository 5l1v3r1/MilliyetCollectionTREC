<DOC>
<DOCNO> 338762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/spor/spo03.html </URL>
<DATE> 2005/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanki Maradona 
</HEADLINE>
<TEXT>


Galatasaray ile Malatyaspor, Saidou yüzünden birbirine girdi. İki kulübün önde gelenleri maç öncesinde ve sonrasında centilmenlikten uzak yorumlarla sinirleri gerdi. Olay adam ise sahada sadece gezindi 


GALATASARAY CEPHESİ 

'İçlerinden biri kalıpsız' 
Galatasaray İkinci Başkanı Ergun Gürsoy, Malatyaspor'a ücretsiz olarak kiraladıkları Saidou'nun kendilerine karşı oynatılmasının ardından ortalığı birbirine kattı. Gürsoy, Başkan Hikmet Tanrıverdi'nin, "Transfer sırasında Aykut Kocaman böyle bir söz vermemiş" açıklamasına, "Birilerinden biri yalan söylüyor. Biri kalıbının adamı değil, ama hangisi" karşılığını verdi. 
Ergun Gürsoy, "Saidou bizim evimizde oturup, bizim arabamıza biniyor. Kendisi için Malatyaspor'dan para bile almadık. Malatyaspor, centilmenlik anlaşmasına uymadı" yorumunu yaptı. Gürsoy'un, konuşmaları sırasında Tanrıverdi'yi tehdit ettiği de iddia edildi. 
Maç sonunda stat dışında gazeteciler ile röportaj yapan Ergun Gürsoy ile Malatyalı taraftarlar birbirine girdi. İkinci Başkan'ın, "Başkanımızla böyle konuşamazsın" sözleriyle laf atan bazı taraftarlara sinirli bir şekilde cevap vermesi üzerine tansiyon iyice gerildi. Karşılıklı itişmeler yaşanırken, polis güçlükle taraftar grubunu dağıttı. Gürsoy da otobüse polis kontrolünde götürüldü. Taraftarlar, Gürsoy'un kendilerine küfür ettiğini ileri sürdüler. 
Futbol Şube Sorumluları'ndan Fatih Gökşen de, Malatyaspor yönetiminin centilmenlikten uzak bir görüntü sergilediğini iddia etti. Gökşen, "Herkes bu kurala saygı gösterirken bir tek Malatyaspor bozdu. Sonra Ergun Gürsoy sert demeçler verdi diye tepki gösteriyorlar" ifadelerini kullandı. Fatih Gökşen, Saidou'yu tehdit etmediğini, sadece oynamaması gerektiğini hatırlattığını iddia etti. 

MALATYASPOR CEPHESİ 

Tanrıverdi yanıt verdi 
Malatyaspor Başkanı Hikmet Tanrıverdi, Ergun Gürsoy'un eleştirilerini yanıtsız bırakmadı. 
Tanrıverdi, Ergun Gürsoy'un "Biri kalıpsız, ama hangisi" sözleri üzerine, "Kimin daha kalıplı olduğu yolundaki kararı, ben, kamuoyuna bırakıyorum. Artık bu kasaba politikacı tiplemeleri geçmişte kaldı" diye konuştu. Tanrıverdi sözlerini şöyle sürdürdü 
"Bugüne kadar hiçbir yönetici bizi aramadı. İki gün önce arayıp rica etseler yine oynatmazdık. Bu hafta içinde Saidou'nun aranması ve tehdit edilmesini sanırım Fatih Gökşen yaptı. Eğer Saidou'nun oynamasıyla Galatasaray kaybedecekse, zaten vay Galatasaray'ın haline... Galatasaray, neden Saidou'yu bu kadar büyüttü anlamadık. Ribery'i alınca elden çıkarmaya çalışıyorlardı. Keşke hiç oynamasaydık, hükmen yenilseydik. Ergun Gürsoy VIP'te bana ettiği laflar hiç yakışmadı. Hakarete varan sözlerde bulundu. Ev sahibi olduğumuz için ve benden büyük olduğu için ses çıkartmadım, ona yakıştıramadım. Bana 'her yerde seninle uğraşacağım' dedi. İsteyen her yerde bizimle uğraşsın. Başımız dik bizim" dedi. Futbol Şube Sorumlusu Özcan Kayhan ise Gürsoy'un kendisine küfür ettiğini iddia ederek, "Bu yaşa kadar terbiye edinememişse bu onun sorunu. Allah ıslah etsin" diye konuştu. 
Günün olay ismi Saidou ise yöneticilerinin oynaması yolunda kendisine baskı yaptığını açıkladı. Kamerunlu futbolcu, "Malatya'ya kiralık geldim, protokolde böyle bir madde yok. Yaşananlar beni etkilemedi. Bu konuda Malatyasporlu yöneticiler de haklı" dedi. 

Başkan güvencesi 

Galatasaray Başkanı Özhan Canaydın, Seyrantepe projesinin yasal sürecinin devam ettiğini belirtip, "Bizi yolumuzdan kimse çeviremeyecek" yorumunu yaptı 

Galatasaray Başkanı Özhan Canaydın, gündemden düşmeyen Seyrantepe Projesi ile ilgili olarak çarpıcı yorumlar yaptı. Galatasaray Dergisi aracılığıyla tüm camiaya mesajlar gönderen Canaydın, "Biz yolumuzda yürüyoruz. Seyrantepe, Riva ve diğer bütün projelerimiz yasal sürecinde devam etmektedir. Galatasaray, İstanbul'un son ve en modern stadyumunu, üst kullanım hakkına sahip olduğu Seyrantepe'de kuracaktır. Bizi yolumuzdan kimse çeviremeyecektir" ifadelerini kullandı. 
Canaydın açıklamalarını şöyle sürdürdü "Medyada yer bulmakta olan ve Galatasaray üzerine rakiplerimizin anlamsız sataşmalarından oluşan gündemde, sona yaklaştıkça kararlılığımız karşısında duyulan tedirginlik ve panik duygusu damgası gözlenmektedir. Galatasaray spor kültürü içerisinde aldığım gelenek uyarınca, benden her gün bu polemiklere katkıda bulunmamın beklenmesi yanlıştır. Ancak bu tavrın, 'Teslimiyetçi' ve 'Kabullenen' bir yaklaşım olarak algılanması da kesinlikle doğru değildir. " 

Defile gibi 

Sarı - Kırmızılı takımın Kolombiyalı kalecisi Mondragon, Malatyaspor maçının seromonisine yetişemedi. Tecrübeli eldiven, hakeme gösterilen formanın dışında bir kıyafetle sahaya çıkınca uyarı alarak soyunma odasına döndü. Sahaya bu kez de hakemlerle aynı renkle simsiyah bir takımla çıkan Mondragon bir kez daha üstünü değiştirmek zorunda kaldı. Mondragon sonunda mavi bir üst giyerek, Serdar Tatlı'yı ikna etmeyi başardı. 

Orhan cezalı 

Galatasaray'ın savunmadaki önemli isimlerinden Orhan Ak, Malatyaspor maçında gördüğü sarı kartla cezalı duruma düştü. Üst üste dördüncü kartını alan yıldız futbolcu, önümüzdeki hafta Ali Sami Yen Stadı'nda oynanacak olan Ankaragücü maçında forma giyemeyecek. 

Gol sitemi 

Malatyaspor Teknik Direktörü Feyyaz Uçar, Galatasaray'ın galibiyeti kendilerinden daha fazla istediğini dile getirdi. Uçar, "Kaleci, defans ve orta saha oyuncularımdan çok memnunum. Forvet oyuncularımızın gole daha fazla konsantre olması gerekir. İlk 20 dakikadan sonra Galatasaray oyuna daha fazla ağırlığını koydu. Galatasaray, galibiyeti hak etti" yorumunu yaptı. 

'Karar doğru' 

Maçın ilk yarısında Necati'yi düşürerek penaltıya neden olan Malatyasporlu Serkan, hakem Serdar Tatlı'nın doğru düdük çaldığını açıkladı. Tecrübeli futbolcu, "Topa müdahale edemeyince rakibe vurdum. Penaltı kararı doğruydu. Zaten oyun içerisinde hakemi de pozisyonu çok iyi süzerek doğru karar vermesi nedeniyle kutladım" ifadelerini kullandı. 

Necati sevindi 

Teknik Direktör Hagi'nin ikinci yarıda kenara çektiği Necati Ateş, Hakan Şükür'ün attığı golün kendisini sevindirdiğini söyledi. Genç forvet, "Hakan ağabey takımın hem kaptanı, hem de golcüsü. Gol atması beni mutlu etti. Bizler sadece Galatasaray'ın şampiyonluğu için mücadele ediyoruz. Yarış sürüyor. Kalan 4 haftada neyin ne olacağı hiç belli değil" dedi. 



</TEXT>
</DOC>
