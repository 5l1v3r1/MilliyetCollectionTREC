<DOC>
<DOCNO> 329069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur45.html </URL>
<DATE> 2005/03/31/ </DATE>
<TIME> 23.33 </TIME>
<AUTHOR>  </AUTHOR>
<HEADLINE>
Antalya'da kaybolan Belçikalı turistler bulundu 
</HEADLINE>
<TEXT>

     Antalya'ya 50 kilometre uzaklıktaki Altınyaka bölgesinde dağlık alanda kaybolan Belçikalı iki turist, AKUT ve jandarma ekiplerinin ortak çalışmasıyla kurtarıldı. 
     Hisarçandır mevkiinde Likya Yolu'nu geçmek isterken dün akşam kaybolan Belçika uyruklu Kristof Ernest ve Teff Coetmans'ın geceyi bölgede geçirdiği bildirildi. 
     Jandarma Özel Harekat Kurtarma Timi ve 8 kişilik AKUT ekibi, telefonla yardım isteyen turistlerin, Hüdecik Gediği'nde olduğunu belirledi. 
     Sağlık durumlarının iyi olduğu kaydedilen Kristof Ernest ve Teff Coetmans'ın yaktıkları ateşle hem ısındıkları hem de yerlerinin tespitini sağladıkları belirtildi. Turistler, bir köylünün rehberliğinde bölgeden indirildi. 
     Belçika'da bir üniversitede öğretmenlik yaptığını belirten Kristof Ernest 26 dağlık bölgedeki Likya Yolu'nu geçmek istediklerini ancak yolun karla kapalı olması nedeniyle kaybolduklarını anlattı. 
     Kurtarıldıkları için çok mutlu olduklarını kaydeden turist, ''Kamp tecrübemiz olduğu için çok korkmadık. Susuz kaldık. Ekipler telefon bağlantısı kurduğumuzda bizden ateş yakmamızı istediler. Çevredeki odunlarla ateş yaktık. Mutluyuz'' dedi. 
     Anaokulu öğretmenliği yapan Teff Coetmans 24 da üç gün önce Antalya'ya geldiklerini ve şehir merkezinde bir otele yerleştiklerini belirterek, 8 Nisan'a kadar olan tatillerini sürdüreceklerini söyledi. 
     AKUT ve jandarma ekiplerine teşekkür eden Belçikalı turistler sağlık kontrolünden geçirilerek otellerine gönderildi. 
     
</TEXT>
</DOC>
