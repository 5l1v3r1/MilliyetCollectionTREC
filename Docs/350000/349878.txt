<DOC>
<DOCNO> 349878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/yasam/yas01.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Pera Müzesi kapılarını açtı 
</HEADLINE>
<TEXT>


Suna ve İnan Kıraç Vakfı Pera Müzesi ziyarete açıldı. Yıl sonuna kadar ücretsiz olarak gezilebilecek müzede, Osman Hamdi'nin ünlü 'Kaplumbağa Terbiyecisi' adlı tablosu da bulunuyor 

Filiz Aygündüz 

Türkiye'nin sınırlı sayıdaki özel müzelerine bir yenisi eklendi. Suna ve İnan Kıraç Vakfı Pera Müzesi, Tepebaşı'ndaki 19. yy yapılarından olan ve mimar Achille Manoussos'un inşa edip önce Bristol Oteli ardından da Eskişehir Bankası'nın merkezi olarak kullanılan binada açıldı. Dün kültür - sanat çevrelerine verilen bir davetle kapılarını açan Pera Müzesi'nin resmi açılışı da yıl sonunda yapılacak. 
3700 m2'lik kullanım alanına sahip Pera Müzesi 8 kattan oluşuyor. Giriş katındaki geniş salonun ortasında yer alan piyano, müzeye girişte ilk göze çarpanlardan. Piyano vaktiyle, ünlü soprano Maria Callas'a aitmiş. 

400 parça Kütahya çinisi 
Sergi salonları, oditoryumu ve çeşitli ağırlama mek nlarında kullanılan çağdaş tasarımı ve teknik özellikleriyle dünya standartlarında bir donanıma sahip olan müzenin ilk katında, "Anadolu Ağırlık ve Ölçüleri" sergisi yer alıyor. Bu sergide Anadolu'da kullanılan ağırlık ve ölçü birimleriyle aygıtlarının örneklerinden seçilmiş geniş bir seçki izleyiciye sunuluyor. 
Yine aynı kattaki, "Kütahya Çini ve Seramikleri" sergisinde Osmanlı sarayına girmediği için fazla tanınmayan ve gereken önemi görmeyen Kütahya çini ve seramik sanatından 400'ün üzerinde özel parça, söz konusu geleneksel kültür mirasımızın çeşitli yönlerine ışık tutuyor. 

Oryantalistler 
Müzenin 2. katında yer alan Sevgi ve Erdoğan Gönül Galerisi'nde de sanatseverleri, "İmparatorluktan Portreler" adlı sergi karşılıyor. Bu bölümde Avrupalı oryantalist ressamların, Osmanlı dünyasından esinlenerek yaptığı 60'a yakın tablo sergileniyor. 
Burada, Aralık 2004'te Pera Müzesi için 5 milyon YTL rekor fiyatla TMSF'nin düzenlediği müzayedede satın alınan Osman Hamdi Bey'in ünlü "Kaplumbağa Terbiyecisi" tablosu dikkat çekiyor. 
Bu bölümde, Jean Baptiste Vanmour, Fausto Zonaro ve George Engelhardt Schröder'in de aralarında bulunduğu 'Avrupalı oryantalistler'in Osmanlı dünyasını betimledikleri tablolar da göz dolduruyor. 
Müzenin 3, 4 ve 5. katlarında Mehmet Güleryüz başkanlığındaki UPSD Uluslararası Plastik Sanatlar Derneği yönetiminin Pera Müzesi ile işbirliği içinde düzenlediği "Genç Açılım" sergisi bulunuyor. 35 yaşın altındaki sanatçıların yapıtlarıyla oluşturulan bu sergide, günümüz 'genç' sanatının tarafsız bir panoramasının oluşturulması amaçlanıyor. 

'Müze, eşim için önemli' 

Müzenin işletmesini Genel Müdür Özalp Birol üstleniyor. Suna ve İnan Kıraç Vakfı Genel Başkan Yardımcısı İnan Kıraç, bir süredir hastalığı nedeniyle tedavi gören eşi Suna Kıraç'ı hayata bağlamak için mücadele verdiğini ve Pera Müzesi'nin bu anlamda büyük önem taşıdığını söyledi. 
Pera Müzesi'ni İstanbul Araştırmaları Enstitüsü'nün izleyeceğini belirten Kıraç, burada Bizans dönemi kitaplarının da yer alacağını söyledi. Kıraç, "Biz 'kahpe Bizans' diyerek bir dönemi kabullenmedik. Onu doğru pazarlarsak Türk turizmine büyük katkısı dokunacaktır" dedi. 

Hedef, 250 milyon dolar 

Suna ve İnan Kıraç Vakfı'na şu ana kadar yapılan yatırımın ve koleksiyonların değerinin 35 milyon dolar seviyesinde olduğunu açıklayan Kıraç, bunun önümüzdeki yıl 100 milyon dolara, sonrasında da 250 milyon dolara ulaşacağını söyledi. Pera Müzesi'ne yılda 2 kez yabancı sergi getirtmek istediklerini belirten Kıraç, müzenin her türlü teknik donanıma sahip olduğunu söyledi. Kıraç, açıklamasını "Burası artık sizindir " diyerek tamamladı. 


</TEXT>
</DOC>
