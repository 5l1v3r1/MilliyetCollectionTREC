<DOC>
<DOCNO> 309496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sondun49.html </URL>
<DATE> 2005/01/26/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Casini Türkiye İslam köktendinciliğinin önünde bir kale 
</HEADLINE>
<TEXT>

     Türkiye Büyük Millet Meclisi TBMM Başkanı Bülent Arınç, İtalya ve Türkiye meclisleri arasında bundan böyle çok daha yoğun bir işbirliği döneminin başlayacağını bildirdi. 
     İtalya Meclis Başkanı Pier Ferdinando Casini de, ''Tarihlerimiz ve geleneklerimiz birbirinden farklı. Ancak insanoğlunun geleceği açısından, daha güçlü bir dinlerarası diyalog kaçınılmazlaşmıştır'' dedi. 
     Arınç, Casini ile birlikte, İtalya Meclis binası Montecitorio Sarayı'nda yaptıkları görüşmenin ardından, basının huzurunda, TBMM ile İtalya Temsilciler Meclisi arasında bir işbirliği protokolüne imza attı. 
     Protokolün imzalanmasından sonra Sarı Salon'da düzenlenen ortak basın toplantısında konuşan Arınç, ikili ilişkilerin daha da geliştirileceğine işaret ederken, Casini'nin kültürel ve dinsel farklılığı vurgulaması dikkati çekti. 
     Casini'nin davetlisi olarak Roma'da bulunan Arınç, görüşmede iki ülke arasındaki ilişkilerin tümüyle gözden geçirildiğini belirterek, ''Türkiye'nin Avrupa Birliği üyeliği ve müzakerelerin başlaması sürecinde İtalya'nın verdiği önemli destekten dolayı, Türk halkının temsilcisi olan TBMM adına, Sayın Başkan Casini'ye bu vesileyle de teşekkür etmek istiyorum'' dedi. 
     AA muhabirinin diplomatik kaynaklardan edindiği bilgiye göre, İtalya'yı ziyaret eden ilk TBMM başkanı sıfatını taşıyan Arınç, imzalanan protokolle, iki ülkenin meclisleri arasındaki mevcut ve yararlı işbirliğinin daha da güçlendirilmesinin hedeflendiğini söyledi. 
     Arınç, daha sonra sözlerini şöyle sürdürdü 
     ''İmzaladığımız protokolle, meclis organlarının arasındaki işbirliğinin, temaların, ziyaretlerin, deneyim alışverişlerinin güçlendirilmesini ve uluslararası alandaki dayanışmanın geliştirilmesini öngörmekteyiz. Meclislerimizi arasında bundan böyle çok daha yoğun bir işbirliği dönemine gireceğiz. Halklarımızın temsilcileri olan meclislerimizin, bu olumlu duyguların beslenmesi, ülkelerimizin her alanda daha yakın işbirliği tesisi uğrunda ortak çaba harcaması konusunda Sayın Başkan Casini ile görüş birliğine vardık.'' 
     
     CASINI'NİN AÇIKLAMASI 

     İtalya Meclis Başkanı Pier Ferdinando Casini ise Arınç'ın açıklamalarını paylaştığını ifade ederek, ''Hükümetler arası ilişkiler önemlidir, ama meclisler ve halklar arasındaki ilişkiler çok daha önemlidir. Bu çatı altında, tüm siyasi eğilimlerin, iktidarın da, muhalefetin de temsilcileri var. Türkiye ile İtalya arasındaki işbirliği bilincinin bu çatı altında oluşması önem arz ediyor'' dedi. 
     Casini, Arınç ile yaptığı görüşmede, İtalya'daki bazı siyasi partilerin Türkiye'nin AB üyeliği konusunda kuşkucu yaklaşımlar sergilemelerinin de gündeme geldiğini belirtti. 
     İtalya Meclis Başkanı, bu konudaki görüş ve önerisini ise şu cümlelerle özetledi 
     ''Sayın Arınç benim dostumdur. İtalya'daki bazı siyasi güçlerin Türkiye konusundaki kaygılarını da konuştuk. Bunlar göz önüne alınması gereken hassasiyetlerdir. Benim temennim, İtalya-Türkiye Parlamentolararası Dostluk Grubu'na bu türden kuşkucu yaklaşımlar içindeki milletvekillerinin de dahil edilmesidir. Bu, yanlış anlaşılmalara netlik kazandırılması, karşılıklı tanışlığın artması açılarından yararlı olabilir.'' Casini, Türkiye'nin AB üyeliği konusunda kendi yaklaşımını ise şu ifadelerle dile getirdi 
     ''İtalya Meclis Başkanı olarak ben, İtalyan hükümetinin Türkiye konusundaki tavrını destekliyorum. Bu, başkanlığını yaptığım meclisin ezici çoğunluğu tarafından da paylaşılan bir duyarlılıktır. Türkiye ile müzakerelerin başlatılması kararlaştırılmıştır. Bu, uzun bir süreç olacaktır. Bu süreçte el ele yürümemizin önemli olduğu kanaatindeyim.'' 
     
     ''TÜRKİYE İSLAM KÖKTENDİNCİLİĞİNİN ÖNÜNDE BİR KALE'' 

     Koyu bir Hıristiyan-demokrat kimliğiyle ünlü Casini, Arınç ile birlikteyken gazetecilere de özel bir mesaj vermek istediğini ifade ederek, şöyle konuştu 
     ''Ben, Türkiye'nin İslam köktendinciliğinin önünde bir kale olma rolünü övgüyle karşıladığımı belirtmek istiyorum. Türkiye'nin laik kurumları, aşırı İslam fanatizminin bulaşıcılığını önleme açısından önemli bir teminattır.'' Casini, Türkiye ve İtalya'nın birbirinden farklı kültürlere mensup olduklarını ise şu sözlerde vurguladı 
     ''Biri İstanbul veya Ankara'ya gittiğinde orada birçok camiyle karşılaşır. Aynı şekilde biri Roma, Milano veya Bologna'ya geldiğinde birçok kiliseyle karşılaşır. Gerçeği saklamaya çalışmak anlamsız. Tarihlerimiz ve geleneklerimiz birbirinden farklı. Ancak insanoğlunun geleceği açısından, daha güçlü bir dinlerarası diyalog kaçınılmazlaşmıştır. İnsanlığın geleceği bakımından, konuşmak, karşılıklı saygı ve anlayış elzemdir.'' 
     
</TEXT>
</DOC>
