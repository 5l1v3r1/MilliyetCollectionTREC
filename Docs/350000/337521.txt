<DOC>
<DOCNO> 337521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur49.html </URL>
<DATE> 2005/04/27/ </DATE>
<TIME> 18.23 </TIME>
<AUTHOR>  </AUTHOR>
<HEADLINE>
THY toplu iş sözleşmesi görüşmelerinde uyuşmazlık... 
</HEADLINE>
<TEXT>

     Türk Hava Yollarında THY yaklaşık 10 bin işçiyi kapsayan Toplu İş Sözleşmesi görüşmelerinin uyuşmazlıkla sonuçlandığı bildirildi. 
     Hava-İş Sendikası Antalya Şube Başkanı Alim Yılmaz, yaptığı yazılı açıklamada, 20. Dönem Toplu İş Sözleşmesi sürecinin 60 günlük görüşmeler bölümünü dün tamamladıklarını belirtti. 
     THY yönetimi ve işveren sendikası TÜHİS'in, işyerinde geçmiş dönem yaşanan sorunlardan kaynaklanan değişiklik önerilerine bugüne kadar hiçbir yanıt vermediğini, aksine kazanılmış hakları da tartışmaya açmaya yönelik girişimler oluşturmaya çalıştığını öne süren Yılmaz, şunları kaydetti 
     ''Görüşmeler sürecinde yaşanan vurdumduymaz tavrını, işveren dün de sürdürmüştür. Bu tarihten sonra yeni bir süreç başlıyor. Bu süreçte meşru ve demokratik haklarımızı sonuna kadar değerlendirerek kullanacağız. Özveri ve hizmetin asli unsuru olduğumuzu yok sayan işverene, kurallara uyarak üretimde nasıl bir güce sahip olduğumuzu anlatacağız.'' Toplusözleşme görüşmelerinde 5 oturum sonunda 70 maddenin eski şekliyle geçtiğini, 2'si geçici 43 madde üzerinde anlaşma sağlanamadığını, uyuşmazlık zaptı tutulduğunu ve resmi arabulucu sürecinin başladığını belirten Yılmaz, şöyle devam etti 
     ''İşveren sendikası TÜHİS yetkilileri, ilk kez çalışma ve dinlenme süreleriyle ilgili bir hükümet politikası olarak 4857 Sayılı Yasada düzenlenen esnek çalışmayı sağlamak amacıyla toplu iş sözleşmesindeki mevcut maddelerimizi değiştirecek biçimde getirmektedir. İşveren, çalışmalar arası süreyi dinlenme süresini belirleyen 54. maddemizin toplu iş sözleşmesinden tamamen çıkarılmasını talep etti. THY yönetimi ve işveren sendikası kol kola vermiş, oyalama içindeler ve kazanılmış haklarımıza göz dikmişlerdir.'' Yılmaz, açıklamasında, THY çalışanı olarak yasal haklarını çekinmeden ortaya koyacaklarını kaydetti. 
     
</TEXT>
</DOC>
