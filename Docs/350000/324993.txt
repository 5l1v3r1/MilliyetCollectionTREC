<DOC>
<DOCNO> 324993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/yasam/axyas01.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtaj yapılırken bağırsağı delindi 
</HEADLINE>
<TEXT>


Kürtaj yaptırmak isteyen böbrek hastası Fatma Gökay'ın rahmi ve bağırsakları delindi. Hastane hastane dolaştırılan Gökay, 5 saatlik operasyonla kurtuldu 

Şükran Özçakmak 

Doktorunun uyarısıyla kürtaja karar veren Fatma Gökay 35 , İstanbul Bağcılar'daki Özel Safa Hastanesi'ne gitti. 300 YTL'ye anlaşan Fatma Gökay'ın hayatı, operasyonun ardından k busa döndü. Fatma Gökay'ın eşi Abdulmuttalip Gökay, yaşadıklarını şöyle aktardı "Rahim kapalı olduğu için bebeği alamadıklarını söyleyip bizi eve gönderdiler. 15 dakika sonra ağrılar dayanılmaz hale gelince aynı hastaneye döndük. Tetkikler yapıp 300 YTL daha fatura çıkardılar. Sonra Vakıf Gureba Hastanesi'ne gönderdiler. 'Burada adı yazılı 2 doktorun dışında kimseye gitmeyin' dediler." 

'Talihsizlik olmuş' 
Eşinin diyaliz ünitesi bulunan bir yere değil, tanıdık doktorların bulunduğu bir hastaneye sevk edilerek tedavisinin geciktirildiğini öne süren Gökay, şöyle devam etti "Bize isimleri verilen doktorları bulduk. Hemen yatırdılar ama 2 saat sonra, 'Burada diyaliz ünitemiz yok, riski göze alamayız. Samatya'daki İstanbul Eğitim ve Araştırma Hastanesi'ne götürün' dediler. Samatya'da acil ameliyata aldılar. Delinen bağırsak karın boşluğuna akmış." 
Yoğun bakımda 4 gün kalan ve bağırsaklarına "colestomi torbası" bağlanan Fatma Gökay ise, "Doktorlar, 'iltihap boşalırsa ve enfeksiyon kapmazsa, iki bağırsağının ucunu birleştireceğiz' diyorlar. Böbreklerimi kaybetmiştim, şimdi de bağırsaklarımı ve rahmimi kaybetmek üzereyim" dedi. 
Operasyonu yapan Dr. Gülten Demirsoy, şunları söyledi "Kürtaj sırasında delinme riski binde 3'tür. Talihsizlik, üzgünüm elimden geleni yaptım." 

'Meslekten men ettirecek hata' 

Ankara Üniversitesi Tıp Fakültesi Kadın Hastalıkları ve Doğum Ana Bilim Dalı Üyesi Prof. M. Hakan Şatıroğlu, olayla ilgili şu yorumda bulundu "Önemli olan delinmenin meydana gelmesi değil, bunun fark edilmemesi. Doktorun böyle bir riski göz önünde bulundurup hastayı kontrol altında tutması gerekirdi. Meslekten men edilmeyi gerektirebilen bir hata." 


</TEXT>
</DOC>
