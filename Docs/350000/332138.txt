<DOC>
<DOCNO> 332138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sondun32.html </URL>
<DATE> 2005/04/11/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Papadopulos Annan planı Türkler'e hizmet ediyor... 
</HEADLINE>
<TEXT>

     Güney Kıbrıs Rum yönetimi lideri Tasos Papadopulos, ''Annan planının yabancıların çıkarına hizmet ettiğini'' belirterek, ''Annan planının işleyebileceğine ya da kalıcı olabileceğine inanmıyoruz'' dedi. 
     Papadopulos, Güney Kıbrıs'ta, Kıbrıs Türk ve Rum gençlerinin katıldığı bir toplantıda yaptığı konuşmada, ''Kıbrıs Rum tarafının Annan planında, Kıbrıslı Türklerle üzerinde uzlaşmaya varılmış, çözümü işlevsel hale getirecek ve Kıbrıslı Türklerin haklarını ellerinden almayacak değişiklikler talep ettiğini'' savundu. 
     Papadopulos, ''Annan planının işleyebileceğine ya da kalıcı olabileceğine inanmıyoruz. Herhangi bir çözüm değil, zamana dayanabilecek ve her iki topluma da hizmet edecek bir çözüm istiyoruz. Planı fonksiyonel ve kalıcı hale getirecek türde değişikliklerin uzlaşmayla gelmesini istiyoruz'' diye konuştu. 
     ''Annan planının Türkiye ve İngiltere gibi yabancı ülkelerin çıkarlarına hizmet ettiğini'' iddia eden Papadopulos, ''Biz planın dengeli olmadığına inanıyoruz. Tam tersine plan, daha çok Türkiye ve yabancıların çıkarlarını tatmin eden dengesiz bir plandır'' ifadesini kullandı.x 
     
     HRİSTOFYAS'IN AÇIKLAMASI 
     Rum Meclis Başkanı Dimitris Hristofyas da, BM Genel Sekreteri Kofi Annan'ın, tarafların niyetlerini öğrenmek için diplomatik yolla girişim yapması ve her iki tarafı da diyaloga çağırması gerektiğini söyledi. 
     Kıbrıs Rum tarafının, bir çözüme varılması için tüm siyasi isteği ile olumlu karşılık vermeye hazır olacağını iddia eden Hristofyas, ''yeni bir girişimin iyi hazırlanması gerektiğini, çünkü yeni bir başarısızlık lüksünün bulunmadığını'' kaydetti. 
     Rum tarafının Kofi Annan'ın en yakın zamanda Kıbrıs konusunda harekete geçmesini beklediğini ifade eden Hristofyas, ''Kıbrıs Rum tarafının da endişelerine karşılık verecek değişikliklerin yapılmasının gerekli olduğuna dair son bir yıldır gösterdiğimiz çabalar sonuç getiriyor gibi görünüyor'' dedi. 
     Hristofyas, ''Kıbrıs Rum tarafının yeni bir müzakere sürecinin, boğucu takvimler ve hakemlik olmaksızın gerçekleşmesi gerektiği yönündeki görüşünün anlayış görmesini beklediklerini'' söyledi. 
     
</TEXT>
</DOC>
