<DOC>
<DOCNO> 305610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/dunya/axdun02.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin'de barış havası 
</HEADLINE>
<TEXT>


İsrail Başbakanı Şaron, Filistin'in yeni lideri Abbas'ı telefonda kutladı ve yakında buluşabileceklerini söyledi 

DIŞ HABERLER SERVİSİ 


Yeni Filistin liderliğini belirleyen seçimden sonra İsrail ile Filistin arasında şiddete son verilmesi ve barış görüşmelerinin başlaması yolundaki umutlar artıyor. 
Radikal Filistin örgütlerinden HAMAS, yeni lider Mahmud Abbas ile anlaşabileceğini açıklarken, önceki gün, geniş tabanlı "ulusal birlik" hükümeti parlamentoda güvenoyu alan İsrail Başbakanı Ariel Şaron, Abbas ile yakında bir araya gelebileceklerini açıkladı. 

İlk buluşma 2 hafta içinde 
Abbas ile Şaron arasında dün gerçekleşen ilk doğrudan temasta İsrail Başbakanı, Filistin lideri Mahmud Abbas'ı kutladı. 10 dakika kadar süren telefon görüşmesinde, iki liderin karşılıklı olarak barış görüşmelerinin yeniden canlandırılması konusunda istekli olduklarını ifade ettikleri belirtildi. İsrail ve Filistin kaynakları, Şaron - Abbas görüşmesinin içeriğiyle ilgili olarak daha fazla ayrıntı vermekten kaçındı. Ancak Filistin Dışişleri Bakanı Nebil Şaat, Abbas - Şaron görüşmesinin 2 hafta içinde gerçekleşebileceğini söyledi. 

Bush, Washington'a bekliyor 
Abbas'ı kutlayan ABD Başkanı George W. Bush, Filistinlilere yapacakları yardımın, Filistin'in yeni liderinin tutumuna bağlı olduğunu belirtti. Wall Street Journal'a konuşan Bush, Filistinlilere yardım eli uzatılması ya da Filistin'e temsilci tayin edilmesinin, Abbas'ın yönetim tarzına ve kararlarına bağlı olduğunu kaydetti. Bush, Abbas'ı Washington'da kabul etmeye hazır olduğunu da açıklamıştı. 


</TEXT>
</DOC>
