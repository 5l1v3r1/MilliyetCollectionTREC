<DOC>
<DOCNO> 338772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/spor/spo17.html </URL>
<DATE> 2005/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Loeb üçledi 
</HEADLINE>
<TEXT>


Dünya Ralli Şampiyonası'nın İtalya'daki ayağında zirveye çıkan Citroen'in Fransız sürücüsü, bu sezon üçüncü kez güldü 

EDİTÖR MURAT AĞCA 


Dünya Ralli Şampiyonası'nın 5. yarışı İtalya Rallisi'nde mutlu sona ulaşan Citroen'den Sebastien Loeb, bu sezon üçüncü kez zirveye çıktı. Sardunya'daki rallide ilk gün Marcus Gronholm'ün kaza geçirmesi sonrası yükseldiği liderliği üç gün boyunca koruyan Fransız sürücü, takipçisi Subaru'dan Petter Solberg'in 59.6 saniye önünde ilk sırayı aldı. Yaşadığı şanssızlığa rağmen toparlanan Peugeot pilotu Grönholm de üçüncü olmayı başardı. Bu sonuçla Loeb, genel klasnmanda da liderliğe yükseldi. WRC'nin 6. yarışı 13 - 15 Mayıs'ta Kıbrıs Rum Kesimi'nde koşulacak. Şampiyona, 3 - 5 Haziran'da da Türkiye Rallisi için Antalya'ya gelecek. 

Çin fatihi Rossi 

MotoGP Dünya Şampiyonası'na ilk kez ev sahipliği yapan Çin'deki yarışı Yamaha'nın İtalyan yıldızı Valentino Rossi kazandı. Şangay'da yağışlı bir havada yapılan yarışa ikinci start alan Rossi, lider Kenny Roberts Jr'ın pisti erken terk etmesinin avantajını kullandı. Kawasaki'de sakatlanan Hofmann'ın yerine yarışan Olivier Jacque ikinci olmayı başardı. Son turda Melandri'ye geçilen Honda'dan Gibernau 4.'lükte kaldı. 

Bernie'den itiraf 

Formula 1'in patronu Bernie Ecclestone, İngiltere'de şampiyonluğa ulaşan Chelsea'yi, Rus işadamı Abramovich'ten önce satın almayı düşündüğünü açıkladı. İki milyar sterlinlik bir servete sahip olan Ecclestone, Renault takım direktörü olan Flavio Briatore ile birlikte Chelsea'yi almak konusunda ciddi girişimlerde bulunduklarını belirterek, "Ancak ben Roman kadar parayı futbola yatıramazdım" dedi. 

Taner rüzg rı 

Doğuş Motorsports tarafından düzenlenen tek marka kupası Seat Cup'ın İzmir'deki ikinci ayağını Taner Şengezener kazandı. Kupanın İzmirli yarışçıları arasında yer alan Dunlop sponsorluğundaki Şengezener, pole pozisyonda başladığı yarışta, zirvedeki yerini yarış sonuna kadar korudu. Osman Güney 2. olurken, geçen yılın ve ilk ayağın galibi Mert Aytuğ 3. sırayı aldı. 


</TEXT>
</DOC>
