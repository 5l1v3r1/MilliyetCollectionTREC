<DOC>
<DOCNO> 346514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sontur49.html </URL>
<DATE> 2005/05/27/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Tarsus'ta nehre giren 2 çocuk kayboldu... 
</HEADLINE>
<TEXT>

     Mersin’in Tarsus İlçesi’nde, serinlemek amacıyla Berdan Nehri’ne giren 3 çocuktan 2’sinin, akıntıya kapılarak kayboldukları bildirildi. 
     Şahin Mahallesi’nde oturan Selahattin Eliş 12 ve kardeşi Sadettin Eliş 10 , 82 Evler Mahallesi’nde oturan arkadaşları Selami Çetin 13 ile birlikte, Kelahmet Köprüsü yakınlarında serinlemek amacıyla lastik botla Berdan Nehri’ne girdi. 
     Akıntının etkisiyle sürüklenen lastik botun Ali Fakılı Köyü yakınlarında ters dönmesi üzerine, yüzme bilen Selahattin Eliş, kardeşi Sadettin Eliş’i kurtarmak istedi. 
     Başaramayacağını anlayarak kardeşinin elini bırakan Selahattin Eliş yüzerek kıyıya çıkarken, ilköğretim okulu öğrencileri Sadettin Eliş ve Selami Çetin, nehirde kayboldu. 
     Küçük çocuğun durumu ailesine bildirmesi üzerine, Jandarma timlerince nehirde arama çalışmaları başlatıldı. Çocukların aileleri de olay yerine gelerek endişeyle beklemeye başladı. 
     Selahattin Eliş’in ifadesinin alınması amacıyla Jandarma karakoluna götürüldüğü, arama çalışmalarının sürdüğü bildirildi. 
     
</TEXT>
</DOC>
