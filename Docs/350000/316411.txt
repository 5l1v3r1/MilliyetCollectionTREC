<DOC>
<DOCNO> 316411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko15.html </URL>
<DATE> 2005/02/18/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Karapara bilançosu 8 yılda 4.8 katrilyon aklandı 
</HEADLINE>
<TEXT>

     Maliye Bakanlığı Mali Suçları Araştırma Kurulu'nun MASAK incelemelerinde, Türkiye'de 8 yılda aklandığı iddia edilen karapara tutarı 4 katrilyon 801 trilyon lira olarak belirlendi. 
     Edinilen bilgiye göre, MASAK'ın faaliyete geçtiği 17 Şubat 1997 tarihinden bu yana kuruma karapara aklama konusunda 2 bin 138 ihbar geldi. Bunların 960'nın cumhuriyet savcılığı, 658'inin kamu kurumu, 48'inin bankalar, 19'unun basın, 421'inin gerçek kişiler ve şirketler, 32'sinin de yurtdışı kaynaklı olduğu belirtildi. 
     Karapara ile 8 yıllık mücadele sürecinde, MASAK'a iletilen şüpheli işlem sayısı ise bin 352 oldu. Bu bildirimlerin 923'ünü bankalar, 369'unu gümrük idareleri, 52'sini döviz büroları, 2'sini sigorta, 2'sini aracı kurumlar, 4'ünü de özel finans kurumları yaptı. 
     
     KARAPARA İNCELEMELERİ 
     MASAK'a intikal eden ihbar ve şüpheli işlem bildirimleri ile kurum uzmanlarının kendi araştırmaları sonucu ortaya çıkardığı bulgular, bin 42 dosyada birleştirilerek ön incelemeye tabi tutuldu. Bunların 856'sı tamamlandı ve bu dosyaların 456'sında aklama suçu tespit edilemedi. Ancak aklama suçu bulunmayan 1 dosya için yükümlülüğe aykırı davranıştan suç duyurusu yapıldı. 
     4208 sayılı Kanun kapsamında değerlendirilen 400 dosyadan 359'u incelemeye sevk edilirken, 41 dosya karapara aklama suçu için yeterli kanıtlar bulunduğu gerekçesiyle cumhuriyet savcılıklarına sevk edildi. 
     Ön incelemeler sonucunda daha ayrıntılı araştırma gerektiği belirtilen işlemler için de, bugüne kadar 719 dosya açıldı. Bunların da 4'ü tamamlandı ve söz konusu dosyaların 319'unda aklama suçu saptanamadı. Aklama suçu tespit edilen 142 dosya hakkında da savcılıklara suç duyurusu yapıldı. 142 dosyanın 8'iyle ilgili işlemlerin halen devam ettiği bildirildi. 
     MASAK'ın karapara incelemelerinde bugüne kadar maliye müfettişi, hesap uzmanı, gelirler kontrolörü, bankalar yeminli murakıbı, hazine kontrolörü ve SPK uzmanı olmak üzere, toplam 814 inceleme elamanı görev yaptı. 
     
     KARAPARADA KATRİLYONLAR DÖNÜYOR 
     Karapara aklamaya ilişkin 8 yıllık ön inceleme, araştırma ve incelemeler sonucunda aklandığı iddia edilen karapara tutarı da, 4 katrilyon 801 trilyon 511 milyar 306 milyon lira olarak belirlendi. 
     Bunun 1 katrilyon 326 trilyon 206 milyar 186 milyon liralık bölümünü Türk Lirası bazında 'aklama' oluştururken, karapara aklamaya konu dövizlerin Türk Lirası değeri de 3 katrilyon 475 trilyon 304 milyar 619.5 milyon lira olarak hesaplandı. 
     
     AKLANDIĞI İDDİA EDİLEN PARA VE DİĞER VARLIKLAR 
     İncelemelerde, aklandığı iddia edilen para ve diğer varlıklar şöyle belirlendi 
     -Türk Lirası 1 katrilyon 326 trilyon 206 milyar 186 milyon 686.9 bin TL 
     -ABD Doları 2 milyar 547 milyon 88 bin 666.4 USD -Alman Markı 75 milyon 680 bin 168.2 DEM -Avro 16 milyon 889 bin 416 EUR -İngiliz Sterlini 5 milyon 869 bin 471.5 GBP -Fransız Frangı 325 bin 273 FRF -Hollanda Florini 21 milyon 421 bin 127 NLG -Belçika Frangı 7 milyon 39 bin 588.1 BEF -İsviçre Frangı 100 bin 23 CHF -Mesken 68 adet -Dükkan 4 adet -Arsa 20 adet -Tarla 8 adet -Araç 78 adet -Diğerleri 1 alabalık üretme çiftliği, 1 hizmet binası, 1 otel inşaatı, yüzde 50 hisseli kargir otel, 19 adet tripleks villa inşaatı, 1 villa, yüzde 50 hisseli depo, 1 büro katı, 242 kg altın, 1 tabanca, 2 adet toplam 22 bin 379 metre kare yüzölçümlü bağ, 3 adet toplam 32 bin 210 metrekare yüzölçümlü zeytinlik, 2.5 milyar TL hamiline çek, 82 bin 512 litre motorin. 
     
     TEDBİR UYGULAMALARI 
     Söz konusu dönemde, karaparanın aklanmasına yönelik ciddi bulgu ve kanıtlar nedeniyle, cumhuriyet savcılıklarına intikal ettirilen çeşitli dosyalar için tedbir uygulamasına da gidildi. 
     8 yılda çeşitli paraların yanı sıra 187 mesken, 73 daire, 5 apartman, 12 villa, 18 bina, 64 işyeri, 4 otel, 105 arsa, 106 tarla, bağ, zeytinlik, fıstıklık, 1 çiftlik, 117 araç, 2 bin 508 adet hisse senedi ile yat, un fabrikası, 14 trilyon liralık senet, iş hanı ve 91 bin 566 dolarlık kira alacağı tedbire konu oldu. 
     8 yılda 31 mal varlığı araştırmasına da gidilirken, bunların 15'inin tamamlandığı öğrenildi. 
     
</TEXT>
</DOC>
