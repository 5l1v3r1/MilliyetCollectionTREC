<DOC>
<DOCNO> 328124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/soneko10.html </URL>
<DATE> 2005/03/29/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Darphane Şu anda piyasada madeni para darlığı söz konusu değil 
</HEADLINE>
<TEXT>

     Darphane ve Damga Matbaası Genel Müdürü Ahmet Büyükkaymaz, şu anda piyasada madeni para darlığının söz konusu olmadığını bildirdi. 
     Büyükkaymaz, AA muhabirine yaptığı açıklamada, yeni madeni paraların yaygınlaştırılması amacıyla alınan tedbirler üzerinde çalışmalarının devam ettiğini, kendilerine düşen görevleri yerine getirme gayreti içinde olduklarını söyledi. 
     Bu amaçla Darphane bünyesinde kurulan ''Alo Madeni Para Hattı''nın devreye girdiğini, bu hat ile madeni para ihtiyacını karşılamaya yönelik soruları yanıtladıklarını ifade eden Büyükkaymaz, şunları kaydetti 
     ''Gazetelerde bazen haberler çıkıyor. Vatandaş elimizde şu kadar madeni para var, bunu değiştirmek için bankaya gidiyorum, banka almıyor, ben ne yapacağım diye şikayet ediyor. Bu haklı serzenişleri gidermek için bu telefon hattımızla onların emrine amade oluyoruz. Eğer vatandaşın elinde parası varsa hemen kabul edebileceğimizi, değiştirebileceğimizi, Darphane, Merkez Bankası, Ziraat Bankası, hatta çalıştığı ticari bankalarda bunu yapabileceğini kendilerine iletiyoruz. Gerektiğinde ayaklarına da gidebiliriz. Yani bireysel değil de süpermarket, market bazında biz yeni madeni para istiyoruz, getirir misiniz diyen olursa onu da yerine getiririz.'' Madeni para konusunda ticari bankalardan gelen talepleri de hemen karşıladıklarını dile getiren Büyükkaymaz, Darphane içerisinde bir tane olan madeni para değişim vezne sayısını 2'ye çıkardıklarını bildirdi. 
     
     ANADOLU YAKASINDA VEZNE AÇMA ÇALIŞMALARI 
     Büyükkaymaz, eski madeni paraların toplanması konusunda Anadolu yakasında vezne açma çalışmaları olduğunu belirterek, ''Önümüzdeki günlerde orayı da faaliyete geçireceğiz. Anadolu yakasından gelecek eski paraları tek bir merkezde toplama yerine oradaki merkez veznede kabul edeceğiz. Böylece madeni paraları 2 merkezde toplamak suretiyle işi, daha seri ve güvenilir bir şekilde götürmeye çalışacağız'' diye konuştu. 
     Madeni paraların yetersiz olduğu yönündeki iddialara da değinen Büyükkaymaz, 3 aylık madeni para dağılımına bakıldığında, ürettikleri 1 milyar 200 milyon adet yeni madeni paranın yarısının piyasada dolaşımda olduğunun görüleceğini ifade etti. 
     Büyükkaymaz, geriye kalan 600 milyon adet madeni paranın Darphane ve Merkez Bankası stoklarında olduğunu belirterek, şunları kaydetti 
     ''Diğer eski paralar da tedavülde olduğu için bu 3 ay içinde çok canlı bir para talebi, değişim talebi olmadı. Her şey normal seyrinde gitti. Biz onu hızlandırmak için bazı ek tedbirler aldık. Bankalarla anlaşma yoluna gittik, onları gönüllü olarak devreye soktuk. İşi hızlandırmak için çeşitli tedbirlerle halkımızın ayağına gidebileceğimizi beyan ettik. Şu anda piyasada bozuk para, madeni para darlığı söz konusu değil. Ancak köşeye, bucağa, küçük bakkala veya pazarcı esnafına yeterli miktarda ulaşmıyor olabilir. Şu anda bunlara da ulaştırmanın gayreti içerisindeyiz.'' Değişimin tamamlanmasının yıl sonuna kalmayacağını, hızlandırma programı ile Haziran sonuna kadar bozuk paraların yüzde 90'ını değiştirmeyi hedeflediklerini vurgulayan Büyükkaymaz, geriye kalan yüzde 10'un da yılın kalan bölümü içerisinde değiştirileceğini ya da değiştirilmeden kıyıda, köşede unutulacağını söyledi. 
     Büyükkaymaz, madeni paraların yaygınlaştırılması konusunda alınan tedbirlerin yeterli olduğuna ve stoklarda yeteri miktarda madeni para bulunduğuna dikkat çekerek, ''Onun için şu anda yeniden basmayı düşünmüyoruz'' dedi. 
     
</TEXT>
</DOC>
