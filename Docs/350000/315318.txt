<DOC>
<DOCNO> 315318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/yazar/sazak.html </URL>
<DATE> 2005/02/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
'Ak enerji' operasyonu 
</HEADLINE>
<TEXT>


CHP Grup Başkan Vekili Haluk Koç, Enerji Bakanlığı'ndaki 'Ak enerji operasyonu'yla ilgili yeni soru işaretleri ve siyasi bağlantı iddialarını Meclis'te düzenlediği basın toplantısında gündeme getirdi. 
Atama kararnamesi Cumhurbaşkanı'nca iki kez geri çevrilmesine karşın Enerji Bakanlığı'nca göreve getirilen Elektrik Üretim A.Ş Genel Müdür Vekili Önder Piyade dönemindeki yolsuzluk soruşturması AKP Genel Merkezi'ne dek uzanacak mı 
CHP'li Haluk Koç, Başbakan Erdoğan'ın 'Ucu nereye giderse gitsin mesele bu işin kökünü kazımaktır' sözünü hatırlatarak, 'Sayın Başbakan, enerjideki yolsuzluğun ucu AKP Genel Merkezi'ne kadar gidiyor, üzerine gidecek misiniz ' diye sordu. Koç'un mesajının adresinin 'genel başkan yardımcısı' konumunda bir AKP yöneticisi olduğu belirtiliyor. 
CHP, 'dokunulmazlıkların kaldırılması'nda olduğu gibi Enerji Bakanlığı'ndaki yolsuzluk soruşturmasının da üzerine gitmeye kararlı. Meclis Grup Başkan Vekili Koç'un dikkat çektiği 'ilişkiler ağı' AKP'nin kendi içinde ne yapacağını göstermesi bakımından önemlidir "Kimdir bu tutuklanan bürokrat ve işadamları .. Ak kadroların atadığı bürokratlar, Elektrik Üretim A.Ş Genel Müdür Vekili Önder Piyade ve Genel Müdür Yardımcısı Servet Üst. 
Önder Piyade'nin atama kararnamesi iki kez Sayın Cumhurbaşkanı'ndan dönmüştür. Yürütmenin bir kanadını by-pass etmeyi göze alan siyasi iktidar, kendisinin kefil olduğu bu bürokratta diretmiştir. 
Enerji Bakanı, Konu yargıya intikal etmiş, daha fazla bir şey söylemek istemiyorum diyor. Sayın Bakan, olayın dallanıp budaklanması sonucunda mecbur kalıp kendinizi kurtarmak için soruşturma izni vermenizle bu işten yakanızı sıyıramazsınız. Müsteşarınızın da telefon dinlemeye yakalandığı iddialarına yanıt verin." 
Tuhaf değil mi 
ANAP'ın sonunu getiren 'Beyaz Enerji' operasyonuna benzer yolsuzluk iddiaları, AKP döneminde yine Enerji Bakanlığı'nda, üst düzey bürokratların gözaltına alındığı ihaleler kapsamında tekrarlanabiliyor. Gerçi bu defa 'Hiç olmazsa kapatmadılar, jandarmadan önce savcılık gereğini yaptı' diyerek, 1980'lerde Özal dönemindeki 'Özdağlar olayı'na benzer çağrışımlardan söz etmek mümkün. Ancak bu yetmez 
Yolsuzlukla suçlanan bürokratlar uzun süredir görevde. Enerji Bakanı'nın savcılıktan gelen soruşturma isteğini imzalaması ise yasanın gereği. 
AKP yönetiminin, 'akçalı' konularda suçlanan bürokratlarla 'buz dağının görünmeyen yüzü' arasındaki siyasi ilişkileri aydınlatarak, kuşkuları gidermesi gerekiyor. 
Yargıtay-MİT-Çakıcı skandalında 'sanık' sıfatıyla dava açılan Kaşif Kozinoğlu'nun enerji yolsuzluğunda adı geçmesine karşın Uzakdoğu'da dış göreve atanması ise devletin ayıbıdır 



</TEXT>
</DOC>
