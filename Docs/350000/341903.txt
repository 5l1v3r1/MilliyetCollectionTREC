<DOC>
<DOCNO> 341903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy34.html </URL>
<DATE> 2005/05/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Türkiye şimdi ne yapacak 
</HEADLINE>
<TEXT>

     Hükümetin, AİHM'den çıkacak kararın bir gün önce belli olmasından sonra izlenecek yol konusunda 24 saat önce toplandığı ortaya çıktı. Kararın açıklanmasından sonra da hükümetten temkinli açıklamalar geldi. 
     Başbakan Erdoğan, "Bu dosya hukuken yeniden açılsa da açılmasa da millet vicdanında kapanmış bir dosyadır" derken Dışişleri Bakanı Gül, "Öcalan'ın dünyanın çok iyi bildiği terörist bir organizasyonun başı olduğu gerçeği unutulmamalıdır" diye konuştu. 
     Askerin tepkisini dile getirenler ise Kara Kuvvetleri Komutanı Org. Büyükanıt ile Genelkurmay 2. Başkanı Org. Başbuğ oldu. Org. Büyükanıt, "karar hukuki değil siyasi" diye değerlendirme yaparken, Org. Başbuğ"Binlerce şehit veren TSK bu konuda tarafıtır. TSK'nın düşüncelerini çok net biliyorsunuz, açıklamaya gerek yok" diye konuştu. 
     Hükümet adına görüşleri açıklayan ise Adalet Bakanı Cemil Çiçek oldu. 
     Adalet Bakanı Cemil Çiçek, Avrupa İnsan Hakları Mahkemesi’nin AİHM terör örgütü elebaşı Abdullah Öcalan ile ilgili kararına, sağduyulu ve soğukkanlı bakılması gerektiğini belirterek, "Böyle bakarsak, Türkiye üzerinden bir şey elde etmek isteyenlerin ekmeğine yağ sürmemiş oluruz" dedi. 
     Çiçek, bazı televizyon kanallarında konuyla ilgili soruları yanıtladı. 
     AİHM’in Öcalan ile ilgili kararının tamamıyla usulle ilgili olduğunu, davanın esasına yönelik bir karar olmadığını kaydeden Çiçek, "Karar, yargılama adil yapıldı, yapılmadı, DGM’lerde askeri hakim bulunsaydı, bulunmasaydı gibi tamamıyla geriye dönük yapılan usulle ilgili tartışmalardan ibarettir" diye konuştu. 
     Kararın "bu fiiller işlenmemiştir" şeklinde yorumlanmaması gerektiğini söyleyen Çiçek, Öcalan’ın yakalandığı 16 Şubat 1999’dan sonra ne yapılması gerekiyorsa yapıldığını anlattı. Çiçek, şöyle devam etti 
     "Devlet, bu noktada üzerine düşen bütün görevleri yerine getirmiştir, bundan sonra da getirmeye devam edecektir. Burada söylemek istediğim şey, vatandaşlarımızda herhangi bir tereddüt hasıl olmamalı. Devlete, devletin kurumlarına, en başta da yargıya güvenmek gerekmektedir. 
     Türkiye, bu neviden olayları geçmişte de yaşadı, başka türlü zorluklarla da karşı karşıya kaldı ama hep soğukkanlı oldu. Sağduyu, halkımızın en büyük hazinesidir, özelliğidir. Bu neviden olayların, engellerin, sıkıntıların üstesinden gelmiştir, bundan sonra da gelecektir. Onun için birbirimize, devletimize, devletin kurumlarına güvenmemiz lazım." 
     
</TEXT>
</DOC>
