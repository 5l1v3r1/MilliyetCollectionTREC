<DOC>
<DOCNO> 349612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun03.html </URL>
<DATE> 2005/06/07/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Teröristlere yol gösteren akademik çalışma engellendi 
</HEADLINE>
<TEXT>

     ABD federal yönetiminin, süt ürünlerini nasıl zehirleyebilecekleri konusunda teröristlere ''yol haritası'' olarak nitelediği bir bilimsel çalışmanın yayınlanmasını engellediği bildirildi. 
     Stanford Üniversitesi profesörlerinden Lawrence M. Wein ve öğrencisi Yifan Liu tarafından biyolojik terörizm konusunda hazırlanan çalışmada, teröristlerin süt üretim ve arz tesislerine nasıl saldırabileceklerine dair ayrıntılar ve bu tesislerin bu tarz saldırılara karşı nasıl korunabileceğine dair önerileri yer alıyor. 
     Çalışmanın 30 Mayıs tarihinde Amerikan Ulusal Bilimler Akademisi'nin web sitesinin şifreli bölümünde kısa bir süreliğine görüldüğü, daha sonraysa yayından kaldırıldığı ifade edildi. 
     Kısa yayını sırasında bu çalışmayı kopyalayarak hakkında ABD Gıda ve İlaç İdaresi'nden FDA yorum isteyen bazı kişiler sayesinde, FDA'nın Sağlık Bakanlığı'nı, Sağlık Bakanlığı'nın da Amerikan Ulusal Bilimler Akademisi'ni uyararak bu çalışmayı yayınlamamasını istediği kaydedildi. 
     Sağlık Bakan Yardımcısı Stewart Simonson'un Akademi Başkanı Dr. Bruce Alberts'e gönderdiği mektupta, çalışmayı ''teröristler için bir yol haritası'' şeklinde tanımlayarak, ABD çıkarlarına hizmet etmediğini belirttiği bildirildi. 
     Simonson mektubunda, ''Çalışma, süt üretim ve arz zincirinin zafiyet noktalarına dair çok detaylı bilgiler içeriyor. Buna çok sayıda insana zarar vermek ya da bunları öldürmek için hangi dozda botulinum zehri kullanılacağına dair tam bilgi de dahil'' diye yazdığı belirtiliyor. Simonson'un mektubunda, bu çalışmanın yayınlanmasının çok ciddi kamu sağlığı ve ulusal güvenlik sorunlarına yol açabileceği uyarsının da yer aldığı kaydediliyor. 
     Akademi sözcüsü Bill Kearney, açıklamasında, akademinin 11 Eylül saldırılarından bu yana konuyu ''bilimsel açıklığa karşı ulusal güvenlik'' bağlamında ele aldığını ifade etti. 
     Kearney, akademi üyelerinin bilimsel açıklığın güçlü savunucuları olmakla birlikte teröristlere yardım için hiçbir şey yapmayacaklarının altını çizdi. Akademi ve Sağlık Bakanlığı yetkililerinin bugün bir araya gelerek konuyu tartışmaları bekleniyor. 
     
</TEXT>
</DOC>
