<DOC>
<DOCNO> 325576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonsiy05.html </URL>
<DATE> 2005/03/21/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Bakanların gündeminde AB var 
</HEADLINE>
<TEXT>

     Bakanlar Kurulu, Başbakan Recep Tayyip Erdoğan'ın başkanlığında bugün toplanacak. Toplantının gündeminde Avrupa Birliği AB yolunda atılması gereken adımlar, ekonomik gelişmeler ve Nevruz kutlamalarında meydana gelen olaylar var. 
     AB devlet ve hükümet başkanları zirvesine katılmak üzere öğleden sonra Brüksel'e gidecek olan Başbakan Erdoğan, öncesinde Bakanlar Kurulu toplantısına başkanlık edecek. 
     Bakanlar Kurulu toplantısının gündeminde yine AB yolunda atılması gereken adımlar var. 
     BDDK ile TMSF'yi karşı karşıya getiren bankacılık yasa taslağının da Kurul gündemine gelmesi, Başbakan Yardımcısı Abdüllatif Şener'in taslak hakkında Kurul'a bilgi vermesi bekleniyor. 
     
     Nevruz kutlamaları da gündemde 
     Kurul'un bir diğer gündem maddesi ise hafta sonu yapılan Nevruz kutlamalarında yaşananlar olacak. 
     Türkiye genelinde yapılan kutlamalarda PKK KONGRA-GEL ve Abdullah Öcalan lehine sloganlar atılmış, Mersin'de Türk bayrağı yakılmak istenmişti. 
     Ancak polis bu kutlamaları uzaktan izlemiş ve herhangibir müdahalede bulunmamıştı. 
     
</TEXT>
</DOC>
