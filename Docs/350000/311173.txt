<DOC>
<DOCNO> 311173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/dunya/dun02.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye önlemini alıyor' 
</HEADLINE>
<TEXT>


Başbakan Erdoğan, ABD'ye rağmen, 'Irak'ta PKK'ya karşı önlemlerimizi alıyoruz' dedi 

DIŞ HABERLER SERVİSİ 


Başbakan Recep Tayyip Erdoğan, Wall Street Journal'a verdiği demeçte, ABD'nin PKK terörünü görmezden geldiğini söyledi. 
Gazete, "ABD Başkanı George W. Bush'a serzenişte bulunan Başbakan Erdoğan'ın, birçok kez şahsen girişimde bulunmasına rağmen, ABD'nin Türkiye'yi tehdit eden Kürt terörizmi ve etnik ayrılıkçılığa karşı harekete geçmemesinden şik yet ettiğini" yazdı. Dünya Ekonomik Forumu'na katılmak üzere İsviçre'nin Davos kentinde bulunduğu sırada Wall Street Journal'a demeç veren Başbakan Erdoğan, Bush'a defalarca PKK terörüyle ilgili endişelerini aktardığını ve Başkan Yardımcısı Dick Cheney ile de bu sorunu görüştüklerini söyledi. Erdoğan, gazeteye, "ABD'nin yardımı olmaksızın biz kendi önlemlerimizi alıyoruz" dedi, ancak bu konuda ayrıntı vermedi. 
Bölgedeki siyasi grupların Kerkük'e yeni Kürt nüfus yerleştirerek şehrin nüfus yapısını değiştirmeye çalıştığını da söyleyen Erdoğan, "Kitle göçü yaşanırken birileri başka yöne bakıyor. Bu durum gelecekte büyük problemlere yol açacaktır" diye konuştu. Başbakan Erdoğan, Başkan Bush'un konuyla ilgileneceğine dair kendisine güvence verdiğini ancak bu zamana kadar bir şey yapmadığını söyledi. 


</TEXT>
</DOC>
