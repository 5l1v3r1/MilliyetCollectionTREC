<DOC>
<DOCNO> 310868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/siyaset/siy04.html </URL>
<DATE> 2005/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurultayda ilk günün özeti 
</HEADLINE>
<TEXT>


ANKARA Milliyet 


CHP kurultayının ilk gününde sandalyeler ve demir çubuklar havada uçuşurken, Deniz Baykal aldığı 674 oyla koltuğunu korudu. Baykal'ın tek rakibi Şişli Belediye Başkanı Mustafa Sarıgül'ün aldığı 460 oysa, delegenin 3'te 1'inin partide değişim istediğini ortaya koydu. 
1253 kayıtlı delegenin 34'ü oy kullanmazken, 85 oy da divan başkanlığınca "geçersiz" sayıldı. Baykal gece yarısından sonra yaptığı teşekkür konuşmasında, partiyi kuşatmadan kurtardıklarını söyledi. Diplomat kökenli Hatay Milletvekili İnal Batu ise, yaşanan kavganın ardından gözyaşlarını tutamadı ve salonu terk etti. Kavga sonrası gece 02.00'ye kadar süren çalışmalar sırasında salon güvenliğini çevik kuvvet takviyeli polis sağladı. 
BASKIN OYLAMA Kavgalı genel başkanlık yarışına sahne olan kurultayın ilk günü 02.00'de tamamlandı. Baykal'ın teşekkür konuşmasının ardından salon, "Kurultay kapandı" diye düşünen delegelerin ayrılmasıyla büyük oranda boşaldı. Özellikle Sarıgül'ü destekleyen delegelerin ayrılmasının ardından "çarşaf liste" istenen önerge görüşmeye açıldı. "Baskın oylama"yla blok listeyle seçim kabul edildi. 
ERKEN KAÇTI Sarıgül ekibi tek tek sandıkları kontrol etti. Sonucu 15 dakika önce öğrenen ekipten İstanbul Milletvekili Hasan Aydın, Sarıgül'ün yanına gelerek, kazanamadığını bildirdi. Bunun üzerine Sarıgül eşine "Haydi" diyerek ayağa kalktı ve salondan ayrıldı. Baykal'ın kazandığı açıklanırken Sarıgül salonda yoktu. 
TERCÜMAN YOKTU Önceki kurultaylarda, sağır ve dilsizler için konuşmacıların sözlerini çevirmek üzere görevlendirilen tercüman bu kez görev yapmadı. 
JİLETLE KESTİLER Sarıgül'ün etrafındaki fedai görünümlü küçük bir grup, taşkın hareketleri ve saldırgan tutumlarıyla tepki çekti. Bazı delegeler, gece kurultaydan ayrılırken, kıyafetlerinin jiletlerle parçalandığını fark etti. 
BERABER TEK KARE YOK Bir CHP kurultayında ilk kez, adayların el ele tutuşarak birlik mesajı verdiği bir sahne yaşanamadı. 



</TEXT>
</DOC>
