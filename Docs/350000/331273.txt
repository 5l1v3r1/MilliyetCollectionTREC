<DOC>
<DOCNO> 331273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/ekonomi/eko03.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelir İdaresi için gece baskını 
</HEADLINE>
<TEXT>


Maliye Bakanı'nın 'Gelir İdaresi Başkanı özel sektörden olsun' önerisi için Devlet Bakanı Ali Babacan ve AKP Başkan Vekili Salih Kapusuz, gece yarısı meclise geldi 

ANKARA Milliyet 

Maliye Bakanı Kemal Unakıtan, "hükümet kararı" açıklamasında bulunarak Gelir İdaresi Başkanlığı'na özel sektörden bir ismin getirilmesine imk n tanınmasını istedi. Ancak bu öneri AKP Başkan Vekili Salih Kapusuz ve Hazine'den Sorumlu Devlet Bakanı Ali Babacan'la yapılan görüşmelerin ardından TBMM Plan ve Bütçe Komisyonu'nda kabul görmedi. 
Unakıtan, "başkan özel sektörden olabilsin" teklifini Gelir İdaresi Yasa Tasarısı'nın gece geç saatlerdeki komisyon görüşmeleri sırasında dile getirdi. CHP'li üyeler öneriyi sert dille eleştirirken AKP'lilerin kararsız kaldığı havası yayıldı. Unakıtan'ın AKP'li sıralara dönerek ikna konuşmaları yaptığı sırada salona önce AKP Başkan Vekili Salih Kapusuz, Kapusuz'dan yarım saat sonra da Babacan girdi. 

Maliyecilere ikramiye kalktı 
Kapusuz, doğrudan CHP'lilerin yanına giderek özel sektörden gelecek başkan adayına neden karşı çıktıklarını sordu. CHP'nin "Vergi İdaresi'nin başına özel sektörden birinin gelmesi düşünülemez", "Belli isimlere işaret ediliyor" şeklindeki görüşünü alan Kapusuz, komisyon sırasında Unakıtan'la kısa bir görüşme yaptı. Bu görüşmenin ardından Kapusuz, bu defa AKP sıralarını gezdi. Babacan ise komisyon tartışmalarını Unakıtan'ın yanında oturarak dinlemeyi tercih etti. Kapusuz, Unakıtan ve Babacan üçlüsü bir kaç defa salon dışına çıkarak ayrı bir odada görüşmelerde bulundu. 
Tasarının 28. maddesinde düzenlenen özel sektör düzenlemesi önce son madde olarak görüşmelerin sonuna kaydırıldı. Maddenin görüşülme sırası geldiğinde Komisyon Başkanvekili Altan Karapaşaoğlu, düzenlemeyi alt komisyondan geldiği haliyle, yani Gelir İdaresi Başkanı'nın devlet memuru olması şartıyla birlikte oylamaya sundu. Teklif aynen kabul edildi. Kapusuz, "Özel sektörden başkan isteği IMF'den mi geldi" sorusuna, "Hayır" yanıtını verdi. 
Komisyon, Gelir İdaresi Yasa Tasarısı'nda yeralan ve vergi memurlarına yılda 4 ikramiye verilmesini öngören düzenlemeyi reddetti. 


</TEXT>
</DOC>
