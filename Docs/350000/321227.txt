<DOC>
<DOCNO> 321227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sondun15.html </URL>
<DATE> 2005/03/06/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Lübnan Suriye zirveden sonra çekilecek 
</HEADLINE>
<TEXT>

     Lübnan Savunma Bakanı Abdürrahim Murad, Suriye'nin, yarınki zirvenin ardından Lübnan'daki birliklerini çekmeye başlayacağını söyledi. 
     Beyrut'ta basın açıklaması yapan Murad, ''Bekaa'ya doğru çekilme, Şam'da Pazartesi günü iki ülke arasında yapılacak zirvenin ardından başlayacak'' dedi. 
     Zirvede Lübnan ve Suriye Devlet Başkanları Emil Lahud ve Beşşar Esad'ın yanı sıra iki ülkenin başbakanları, dışişleri bakanları ve savunma bakanları hazır bulunacak. 
     Suriye Devlet Başkanı Beşşar Esad, dün parlamentoda yaptığı konuşmada, 1989'da imzalanan Taif Anlaşması uyarınca Lübnan'daki birliklerin önce Bekaa'ya, oradan Lübnan-Suriye sınırına çekileceğini açıklamıştı. 
     Lübnanlı yetkililer, Suriye birliklerinin yeniden konuşlandırılmasına ilişkin planın onaylanması için Suriye ve Lübnan liderlerinin Pazartesi günü görüşeceklerini belirtmişti. 
     Lübnan Başbakanı Ömer Kerame, Meclis'te eski Başbakan Refik Hariri'nin öldürüldüğü suikastı görüşmek üzere düzenlenen toplantıda istifasını sunmuş, Devlet Başkanı Emil Lahud da Başbakan Ömer Kerame'nin istifasını kabul ettiğini açıklamıştı. 
     Lahud, yeni bir hükümet kuruluncaya kadar mevcut hükümetin görevde kalmasını istediğini belirtmişti. 
     
</TEXT>
</DOC>
