<DOC>
<DOCNO> 343834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/dunya/axdun01.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Özbek isyanı AKP'yi karıştırdı 
</HEADLINE>
<TEXT>


AKP milletvekilleri, Özbekistan'daki olaylara sessiz kaldığı gerekçesiyle hükümeti topa tuttu. Milletvekili Mahmut Koçak, "Türkiyem, seni bu derece pejmürde ve savruk durumlara düşürenlere yazıklar olsun" dedi 

ANKARA Milliyet 


Hükümetin, Özbekistan'daki olaylar karşısında işlevsiz ve sessiz kaldığı yönünde İslami basında yoğunlaşan eleştirilere, AKP milletvekilleri de katıldı. 
Türkiye'nin bağlarının zulmeden liderlerle değil, halklarla olması gerektiğini belirten AKP Afyonkarahisar Milletvekili Mahmut Koçak, "Özbek EBK Partisi Başkanı Muhammed Salih Türkiye'deydi. Bu büyük Türk siyasetçisini, İslam Kerimov adlı müstebitin, bırakın ricayı, tehdidiyle kolundan tutup ülke dışına attık" diye konuştu. "Türkiyem, seni tarihin, insanlık idealinin, devlet bilincinin karşısında bu derece pejmürde ve savruk duruma düşürenlere yazıklar olsun" diyen Koçak, şunları kaydetti 
"Türkiye'nin dikta yönetimlerini korumak gibi bir görevi yok. Belki de bu zulüm iktidarlarının tasfiyesini kolaylaştırıcı davranışlar göstermeli." 
Dışişleri Bakanı Abdullah Gül'ün, milletvekillerine, Orta Asya politikalarının değişeceğini söylediğini aktaran Koçak, ancak bugüne kadar bir değişiklik olmadığını vurguladı. 

'Bölge ihmal edildi' 
Diğer AKP milletvekillerinin değerlendirmeleri de şöyle 
Ersönmez Yarbay Ankara Türk cumhuriyetleri bizim nefes borularımız. Maalesef AKP hükümeti, buralara ABD ve AB ülkelerinin verdiği önemi veremedi. Türkiye'nin öncelikleri bakımından bölge ihmal edilmiş durumda. 
Abdullah Çalışkan Adana Türkiye Cumhuriyeti'nin bugüne kadar Türk cumhuriyetlerine yönelik politikası olmadı. Politikası hep ABD, AB ülkeleri ve Rusya'ya endeksli oldu. 
Mehmet Çiçek Yozgat ABD, Türkiye ve Rusya'nın etrafındaki çemberi daraltıyor. Operasyonlar hep aynı şekilde oluyor Açlık, sefalet ve halk ayaklanması. Ne acıdır ki Türkiye, içinde bulunduğu problemler ve konumu gereği müdahil olamıyor. Burnumuzun dibinde Kuzey Irak'ta, kırmızı hatlarımızı bile sonuna kadar koruyamadık. Hükümetle değil, Türk devletinin gücüyle ilgili. 
Harun Tüfekçi Konya Bugüne kadar yeterli ilişkiler kurulmamış. Hükümetimiz ilişkileri geliştirmek için çaba sarf ediyor. Gizli ilişkiler kuruyor diye düşünüyorum. Zaten bunların açıklanması da doğru olmaz. 

Gül Kaygılıyız 
Bu arada Dışişleri Bakanı Abdullah Gül, Özbekistan'daki gelişmeleri yakından ve kaygıyla takip ettiklerini belirtti. Gazetecilerin soruları üzerine Gül, rakamlar çok net olmamakla birlikte çok sayıda sivilin hayatını kaybettiğini hatırlatarak şunları kaydetti 
"Kardeş bir ülke olarak gördüğümüz bu ülkede iç huzurun, istikrarın her şeyin önünde geldiğine inanıyoruz. Bu açıdan bu ülkelerdeki demokrasinin gelişmesi, temel hak ve özgürlüklerin pekişmesinin bu ülkedeki halkların mutluluğunu ve yönetimleri güçlendireceğine inanıyoruz." 
TBMM Başkanı Bülent Arınç ise, dün Özbekistan Büyükelçisi Rüstem İsayev'i kabul etti. Arınç'ın, İsayev'i kabulü yarım saat sürdü ve basına kapalı yapıldı. 


</TEXT>
</DOC>
