<DOC>
<DOCNO> 333030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo33.html </URL>
<DATE> 2005/04/13/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Berlusconi futbolda şiddete el koydu... 
</HEADLINE>
<TEXT>

     Avrupa Şampiyonlar Ligi'nde dün gece FC İnter-AC Milan arasında yapılan olaylı maç, şiddet olaylarının hükümet yetkilileri tarafından ele alınmasını da beraberinde getirdi. 
     Başbakan Silvio Berlusconi, ''Şiddet olaylarını önlemek için büyük bir özen gösterilmeli. Futbolda şiddete karşı daha sıkı önlemler almaktan da çekinilmemeli'' dedi. 
     Milano'da dün akşam 72. dakikada İnterli taraftarların taşkınlıkları sonucu tatil edilen olaylı maç, Başbakan Berlusconi ve İtalya İçişleri Bakanı Giuseppe Pisanu'nun katıldığı özel bir toplantıyla ele alındı. 
     Roma'da gerçekleştirilen toplantı sonrasında yapılan yazılı açıklamada, Berlusconi'nin, Pisanu'dan, futbolda şiddeti önlemek için kararlı bir şekilde mücadeleye devam edilmesini istediği belirtildi. ''Gerekirse daha sıkı önlemler almaktan da çekinilmemesini'' isteyen Berlusconi'nin, ''Yapılan değerlendirme toplantısı, sahalarda daha vahim olayların yaşanması riskinin mevcut olduğunu da gösteriyor. Bu riskleri ortadan kaldırmak için gereken her şey yapılmalı'' dediğine işaret edildi. 
     
</TEXT>
</DOC>
