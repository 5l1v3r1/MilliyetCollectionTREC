<DOC>
<DOCNO> 317942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonsiy29.html </URL>
<DATE> 2005/02/23/ </DATE>
<TIME> 20.52 </TIME>
<AUTHOR>  </AUTHOR>
<HEADLINE>
Öğrenci affı meclisten geçti... 
</HEADLINE>
<TEXT>

     TBMM Genel Kurulu'nda, üniversitelerden 29 Haziran 2000 tarihinden itibaren her ne sebeple olursa olsun ilişiği kesin öğrencilere yeni haklar getiren yasa teklifinin tümü üzerindeki görüşmeler tamamlanarak, maddelerine geçildi. 
     Teklifin tümü üzerinde hükümet adına söz alan Milli Eğitim Bakanı Hüseyin Çelik, öğrenci affının ceza affıyla karıştırılmasının doğru olmadığını ifade ederek, ''Biz, bu yasa ile kimseye lisans, yüksek lisans ve doktora diploması vermiyoruz. Sınıfta kalanlara geçme hakkı getirmiyoruz. Sadece üniversiteden ilişiği kesilenlere yeni imkanlar veriyoruz'' dedi. 
     Afla üniversitelere dönen öğrencilerin başarılı ya da başarısız olduklarına, yine üniversitelerin karar vereceğini belirten Çelik, başarısız öğrencilere af getiren bir hüküm bulunmadığını söyledi. 
     YÖK'ün verdiği bilgiye göre, 2000 yılından sonra üniversitelerden 677 bin öğrencinin ilişiğinin kesildiğini bildiren Çelik, 4 yılda bu kadar kişinin üniversite ile ilişiğinin kesilmesinin düşündürücü olduğunu kaydetti. Çelik, mağduriyetin giderilmesi için yasa teklifine olumlu görüş bildirdiklerini ifade ederek, şöyle konuştu 
     ''Bu af, bütün öğrencileri kapsıyor. Bazıları bunun üzerinden başörtüsü polemiği yürütmek istiyor. Bunun üzerinden birileri siyaset yapıyor. Bunu, ayıplıyorum. 
     Sayın Başbakan ve bütün AK Parti milletvekilleri, kutsal değerler ve başörtüsü üzerinden, halka bir şey söylememişlerdir. Başörtüsünü kişisel bir hak, din ve vicdan özgürlüğü kapsamında ele alınması gereken bir mesele olarak görüyoruz. Bundan önce de böyle görüyorduk, bundan sonra da böyle görmeye devam edeceğiz.'' Bakan Çelik, ''vakıf üniversitelerinin yönetmelik değişikliği yaparak, affı uygulayıp uygulamayacağı'' yönündeki soruyu yanıtlarken de hiçbir yönetmeliğin kanunların üzerinde olamayacağını hatırlatarak, bunun aksine hareket edenler için gerekenin yapılacağını söyledi. 

     
</TEXT>
</DOC>
