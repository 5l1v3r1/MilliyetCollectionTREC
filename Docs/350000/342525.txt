<DOC>
<DOCNO> 342525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/soneko19.html </URL>
<DATE> 2005/05/14/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Güler Boğazımızdan haram geçmediği için bizi hiç kimse durduramaz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, "Suni gündemlerle bizi uzun vadeli program yapma isteğimizden uzaklaştırmak istiyorlar" dedi. 
     Çeşitli ziyaret ve temaslarda bulunmak üzere dün Ordu’ya gelen Bakan Güler, bugünkü temasları kapsamında Fiskobirlik tarafından yaptırılan alışveriş merkezini gezdi. Daha sonra Şoförler Odası ile Muhtarlar Derneği’ni ziyaret eden Güler, burada dernek yöneticilerinden sorunları hakkında bilgi aldı. 
     Ardından İl Danışma Meclis toplantısına katılan Güler, Türkiye’nin çok önemli bir dönemden geçtiğini söyledi. 
     Alınan tedbirler açısından bu yılın çok önemli olduğunu anlatan Güler, "Ülke bu yıl önemli bir dönemden geçiyor. Şöyle bir yaklaşımda bulunursak, yokuşun en üstündeyiz. Öbür tarafa geçtiğimiz zaman bizi kimse tutamaz. O nedenle üçüncü yıl çok önemli" diye konuştu. 
     Türkiye’nin dünya çapında bir güç olduğunu ve bundan rahatsızlık duyan çevreler bulunduğunu da ifade eden Güler, "Birlik ve beraberliğimiz burada önem kazanıyor" dedi. 
     Bazı çevrelerin suni gündemler yaratmak istediklerini ve buna imkan vermeyeceklerini anlatan Güler, yolsuzlukların üzerine de cesaretle gittiklerini ifade ederek, konuşmasına şöyle devam etti 
     "Suni gündemlerle bizi uzun vadeli program yapma isteğimizden uzaklaştırmak istiyorlar. Eski dönem karanlık güçlerinin kadrolarını mahkemelerce tasfiye ediyoruz. Bununla ilgili suni gündem oluşturuyorlar. Ama boğazımızdan haram bir şey geçmediği için bizi hiç kimse durduramaz. Biz doğru gittikçe bazı eğrileri kesiyoruz. 
     Allah bizi şaşırtmasın. Şaşırmak için her şey var ama ak kalmak önemli. Allah korkusunu düşünmek, yetim hakkını düşünmek önemli. Biz bundan dolayı iktidara geldik. Zorluk çekmeden, uğraşmadan bir şey kazanamayız. Hiç bir şey hokus-pokus ile olmuyor. Bunu da ancak inanan kadrolar yapar. Bu doğrultuda devam ettiğimiz sürece bizi kimse iktidardan indiremez." 
     
     GEÇMİŞTE YAPILAN ENERJİ ANLAŞMALARI... 
     Güler, geçmişte yapılan bazı enerji anlaşmalarına da değinerek, bu anlaşmalarda ülkenin zararına hükümler bulunduğunu söyledi. "Öyle bir anlaşma yapmışlar ki hava kurak geçse bile ceza ödüyorsunuz" diyen Güler, "Almadığınız elektriğin, gazın bedelini ödüyorsunuz. Biz böyle anlaşmaların üzerine bodoslama gidiyoruz" diye konuştu. 
     ÇEAŞ ve KEPEZ’le ilgili çok cesaretli operasyon yaptıklarını, Bulgaristan’dan elektrik alımını durdurduklarını belirten Güler, "Bulgaristan’dan 4 cente sınırda aldığımız elektriği Türkmenistan’dan arada İran olduğu halde 3.45’e aldık. Aslında elektriğe ihtiyacımız yoktu. Ama biz alabileceğimizi gösterdik" dedi. 
     Güler, bu çalışmalarla ülkeye yüzlerce milyon dolar kazandırdıklarını da söyledi. 
     Ordu ziyaretlerine yarın da devam edecek olan Güler, bu kapsamda Ulubey İlçesi’ndeki heyelan bölgesi ile Dereyolu inşaatında incelemelerde bulunacak. 
     
</TEXT>
</DOC>
