<DOC>
<DOCNO> 326762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur27.html </URL>
<DATE> 2005/03/24/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kışa elveda, ilkbahar artık geldi sıcaklıklar 8 derece yükseliyor 
</HEADLINE>
<TEXT>

     Milliyet İNTERNET 

Türkiye'nin kuzeyini ve doğusunu etkileyen kar yağışı yurdu terk ediyor. Hafta sonu Marmara, Karadeniz ve Ege'de yer yer yağmur beklenirken, tüm bölgelerde hava sıcaklığının 8 dereceye kadar artmasıyla bahar yüzünü gösteriyor. İstanbul, Ankara ve İzmir cumartesi günü sağanak yağışlı, Ankara pazar günü yağmurlu. 
     Hava sıcaklığı tüm yurtta 8 derece kadar artacak. Sıcaklıklar İstanbul'da 16, Ankara'da 17, İzmir ve Adana'da 21, Antalya'da 22, Samsun'da 15 ve Erzurum'da 5 dereceye kadar çıkacak. Erzurum'da uzun süredir ilk kez sıcaklıklar 0 derecenin üzerinde hissedilirken, -20 derecelerde seyreden gece sıcaklıkları da -9 dereceye kadar yükselecek. 
     YARIN Orta ve Doğu Karadeniz'in kıyısı karla karışık yağmurlu, iç kesimleri kar yağışlı. Kar yağışı Erzurum-Kars bölümüyle Doğu Anadolu'nun doğusunda da etkili olduktan sonra yurdu terk ediyor. Marmara parçalı bulutlu, diğer yerler az bulutlu. Marmara ile yurdun iç kesimlerinde sabah saatlerinde yoğun olmak üzere sis görülecek. 
     CUMARTESİ günü Marmara'nın doğusu İstanbul , Ege ve Batı Karadeniz'in iç kesimlerinde sağanak yağış bekleniyor. Karadeniz'de ise yağmur var. Diğer yerlerde gökyüzü az bulutlu... 
     PAZAR günü ise Ankara-Kastamonu-Bolu çevresi öğleden sonra sağanak yağış alırken, Trakya akşam saatlerinde yağmurlu. Yağmur Artvin-Rize arasında da yağacak. Yurdun güneyi az bulutlu, kuzeyi ise parçalı bulutlu... 
     
     DOĞU'DA BAHAR KARI HAYATI OLUMSUZ ETKİLİYOR 

     Doğu Anadolu ve Doğu Karadeniz bölgelerinde etkili olan soğuk hava ve kar yağışı, yaşamı olumsuz etkiliyor. 
     Van ve çevresinde üç günden bu yana etkili olan kar yağışı nedeniyle Gevaş ve Gürpınar'da Yatılı İlköğretim Bölge Okulları YİBO hariç ilköğretim ve liselerde eğitime 1 gün ara verildi. 
     Kar yağışı nedeniyle Van merkezde 25, ilçelerde 264 olmak üzere toplam 289 köy yolu ulaşıma kapandı. 
     Karayolları 11. Bölge Müdürlüğü yetkilileri, Çaldıran İlçesi Tendürek Geçidi ve Van-Çatak karayolundaki Yukarı Narlıca Mezrası yolunun, kar yağışı nedeniyle kapalı olduğunu bildirdiler. 
     
     ARDAHAN 

     Karayolları 126. Şube Müdürü Ümit Yıldırım, AA muhabirine, Ardahan-Posof Karayolu'nun Ilgar Dağı ile Göle-Susuz Karayolu'nun Buğatepe mevkiilerinde, tipi ve fırtınanın ulaşımı olumsuz etkilediğini söyledi. 
     Yıldırım, karayollarına çıkan sürücülerin yanlarında takoz, zincir ve halat bulundurmaları gerektiğini kaydetti. 
     Yıldırım, Ardahan-Şavşat karayolunda ise karla mücadele çalışmalarını sürdürdüklerini bildirdi. 
     
     DOĞU KARADENİZ 

     Doğu Karadeniz'de etkili olan kar yağışı nedeniyle Trabzon'da 61, Rize'de 185, Artvin'de 57 olmak üzere toplam 303 köy ile ulaşım sağlanamıyor. 
     Yolların ulaşıma açılması için 38 ekip 36 greyder, 4 dozer, 22 kamyonla çalışmalarını sürdürüyor. 

     
</TEXT>
</DOC>
