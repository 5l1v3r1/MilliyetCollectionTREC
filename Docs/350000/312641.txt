<DOC>
<DOCNO> 312641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sondun19.html </URL>
<DATE> 2005/02/05/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Papa, henüz rahat konuşacak durumda değil... 
</HEADLINE>
<TEXT>

     Roma'daki Gemelli polikliniğinde geçen salı gecesinden bu yana gribal enfeksiyon tedavisi gören Papa İkinci Jean Paul'ün, sağlık durumundaki iyileşmeye karşın, henüz rahatça konuşabilecek durumda olmadığı açıklandı. 
     Papa, yarın TSİ 12.55'te yapılacak geleneksel Angelus duasına, İtalyan devlet televizyonu RAİ ve Vatikan televizyon merkezinin yapacağı ortak yayın aracılığıyla katılarak, izleyenleri el işaretiyle kutsamakla yetinecek. 
     Vatikan sözcüsü Joaquin Navarro Valls, bugün yaptığı açıklamada, ''Papa, her pazar olduğu gibi yarın da Angelus duasında inananlarla birlikte olmak istiyor. Mesaj ve dua, Vatikan Devlet Sekreteri Vekili Piskopos Leonardo Sandri tarafından okunacak. Papa ise inananları kutsamakla yetinicek'' dedi. 
     Merkezi Roma'da bulunan Aziz Egidio cemaatinin liderlerinden Piskopos Vincenzo Paglia ise, bugün Papa'yı hastanede ziyaret etmesinin ardından şunları söyledi 
     ''Papa, cılız bir sesle de olsa net bir şekilde konuşabiliyor. Kendisine ilettiğimiz mektup nedeniyle bizlere teşekkür etti. Mektubu kendi elleriyle açtı. İyileşmiş görünüyor.'' Ancak Vatikan Sözcüsü Navarro Valls'ın bugün yaptığı açıklamada, İkinci Jean Paul'ün birkaç cümleyle de olsa Angelus duasında söz alamayacağını belirtmesi, Papa'nın henüz hitap edecek duruma gelmediğinin göstergesi olarak yorumlanıyor. 
     Angelus, Katoliklik inancında Hz. Meryem'e yakarılara odaklı geleneksel bir dua olarak tanımlanıyor. Duanın Latince orijinalindeki başlangıç sözcüğünden hareketle Angelus diye adlandırılan bu duanın her pazar okunması ise 13. yüzyılda Papa Dokuzuncu Gregorius tarafından geleneğe eklenmiş durumda. 
     Gelenek, duanın, sabah, öğle vakti ve akşam olmak üzere her pazar okunmasını öngörüyor. Öğle vakti, Papa'nın Aziz Petrus Meydanı'nda bağlılarının huzuruna çıkarak, Angelus duasına iştiraki de Vatikan'ın gelenekleri arasında. Papa, katıldığı bu dua merasimi esnasında genelde, dinleyicilere hitaben kısa bir konuşma da yapıyor. 
     
</TEXT>
</DOC>
