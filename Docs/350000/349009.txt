<DOC>
<DOCNO> 349009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/guncel/axgun02.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
100 bin Türk yürüdü 
</HEADLINE>
<TEXT>


İsviçre, Fransa, Avusturya, Danimarka ve Hollanda'dan gelen Türklerin katıldığı Berlin'deki "Türk Günü Yürüyüşü"nde Türk, AB ve Alman bayrakları dalgalandı 

BERLİN Milliyet 

Almanya'nın Başkenti Berlin'de düzenlenen "Türk Günü Yürüyüşü 2005" festivale dönüştü. Yaklaşık 100 bin Türk, dünyaya "Biz Avrupalıyız" mesajı verdi. 
Behrenstrasse'de başlayan yürüyüşe, İsviçre, Fransa, Avusturya, Danimarka ve Hollanda'dan gelen Türklerin yanı sırada Berlin Eyaleti İçişleri Bakanı Ehrhart Körting, Sosyal Demokrat Parti SPD Milletvekili Lale Akgün ve Almanlar da katıldı. Mehter takımının da yer aldığı kortejin önünde dev bir Atatürk resmi taşındı. Binlerce kişi de Türk, AB ve Alman bayraklarını dalgalandırdı. Yeni açılan Yahudi soykırımı anıtına karanfil bıraktıktan sonra tarihi Brandenburg kapısı önünden geçen kortejin yürüyüşü zafer anıtı önünde sona erdi. 

'Türkiye Avrupalıdır' 
Türkiye'nin Berlin Büyükelçisi Mehmet Ali İrtemçelik, "Avrupa'nın merkezindeki bu büyük ve güzel ülkede, yaşam, akıl ve sevgiyle uygarca paylaşma kararlılığınızın anlamlı ifadesi olan bu şenlikte sizlerle olmaktan sevinç ve haz duyuyorum" dedi. 
Kırmızı beyaz kıyafetiyle dikkat çeken Yeşiller Partisi Eş Genel Başkanı Claudia Roth da Türkiye'nin AB'ye tam üyelik müzakerelerinin 3 Ekim'de mutlaka başlayacağını söyledi. Roth, Türkçe olarak, "Biz Avrupalıyız. Türkiye de Avrupalıdır" diye konuştu. 


</TEXT>
</DOC>
