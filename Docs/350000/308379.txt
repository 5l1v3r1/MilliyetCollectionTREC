<DOC>
<DOCNO> 308379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/spor/spo15.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Beşiktaş'ta Varda şoku 

BASKETBOL Ligi'nde şampiyonluk, Avrupa'da da zirve mücadelesi yapan Beşiktaş'ta Ratko Varda'nın sakatlığı, teknik heyette sıkıntı yarattı. Siyah-beyazlı takımın FIBA Avrupa Ligi'nde Ural Great'la deplasmanda yaptığı maçta omzundan sakatlanan Hırvat oyuncunun yaklaşık 5 hafta süreyle oynayamayacağı açıklandı. 

Fener'in rakibi Novosibirsk 

BASKETBOLDA, FIBA Bayanlar Avrupa Konfederasyon Kupası Güney Konferansı'nda Play - Off'ta Ceyhan Belediyesi'ne üstünlük sağlayan Fenerbahçe'nin, Güney Konferansı dörtlü finalindeki rakibi Rusya'nın Novosibirsk takımı oldu. Fenerbahçe, Rus ekibiyle tek maç eleminasyon sistemine göre 9 Şubat'ta karşılaşacak. 

Leeds United satıldı 

CHELSEA'NİN 73 yaşındaki eski sahibi Ken Bates, ekonomik sıkıntı içindeki İngiltere Premier Lig takımlarından Leeds United'ın yüzde 50'sini satın aldı. Yapılan anlaşmadan memnun olduğunu belirten Ken Bates, Leeds'in zor günler geçiren büyük bir kulüp olduğunu söyledi. 

Karaman'ın derdi büyük 

KAYSERİSPOR'U Mardinspor ile oynanacak Türkiye Kupası maçına hazırlayan Teknik Direktör Hikmet Karaman, doktor yokluğuna isyan etti. Futbolcuların tedavisini bile birlikte kamp yaptıkları Ankaraspor'un doktoruna yaptıran Karaman, transferde de istediği Yordanov, Saidou, Kirita üçlüsünden birinin alınmamasına tepki gösterdi. 

Altan'ın yerine Yasin 

TÜRKİYE Kupası'nda yarın Beşiktaş ile seyircisiz karşılaşacak olan Konyaspor'da Teknik Direktör Saffet Susiç'i Altan'ın sakatlığı düşündürüyor. Bu oyuncunun yerine Yasin'in forma giyeceği öğrenilirken, Galatasaray'dan alınan yeni transfer Suat Usta da savunmada görev yapacak. Yeşil - Beyazlılar bugün İstanbul'a gidecek. 

Malatyaspor'da işlem tamam 

TRABZONSPOR karşısında yarın tur mücadelesi verecek olan Malatyaspor'da yeni transfer Boliç, Yertek ve Hakan'ın lisansları çıkarıldı. Macaristan'ın Videoton takımından transfer edilen Toth da İstanbul'da dün yapılan antrenmana katıldı. 

Ankaragücü ağır yaralı 

FENERBAHÇE ile Türkiye Kupası mücadelesi verecek olan Ankaragücü'nü eksikler düşündürüyor. Başkent ekibinde, cezalı Hakan Kutlu ve Özgür ile sakatlıkları süren Faruk Namdar, Orkun ve Emre maç kadrosuna alınmayacak. İstanbul'a bugün gidecek olan Sarı - Lacivertliler, Bostancı Green Park Otel'de kampa girecek. 


</TEXT>
</DOC>
