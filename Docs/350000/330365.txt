<DOC>
<DOCNO> 330365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/soneko01.html </URL>
<DATE> 2005/04/05/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Financial Times Fransa'nın 'Hayır' demesi Türk Lirası'nı vurabilir 
</HEADLINE>
<TEXT>

     LONDRA DHA 

      FRANSA'da 29 Mayıs'ta yapılacak Avrupa Birliği Anayasası'na ilişkin referandumda 'Hayır' oyu çıkmasının hem euro hem de Türk Lirası üzerinde olumsuz etki yaratacağı öne sürüldü. 
     İngiltere'de yayımlanan saygın ekonomi gazetesi Financial Times'ın haberine göre, kamuoyu anketleri doğrultusunda Fransızların taslak anayasayı reddeceğine ilişkin endişeler uluslararası yatırımcı çevrelerini giderek daha fazla endişelendiriyor. Fransız Jurnal du Dimanche gazetesi tarafından yaptırılan son ankete göre Fransızların yüzde 55'inin referandumda 'hayır' diyeceğini yazan Financial Times, anayasa taslağının kabul edilmemesi durumunda Türkiye gibi AB üyeliği sürecinde olan ülkelerin mali piyasalarında sarsıntı yaşanacağını savundu. 
     
     TÜRK PİYASASI DIŞ KAYNAKLI ŞOKLARA KARŞI ÇOK HASSAS 
     Uluslararası yatırım bankası Bear Stearns'ın gelişmekte olan piyasalar analisti Tim Ash, Fransa'dan çıkacak 'Hayır' sonucunun Türkiye'nin AB üyelik müzakerelerini etkileyebileceğini belirterek, bu durumda, "Kendi içinde bile tereddüt yaşanırken AB nasıl genişleyebilir " sorusunun gündeme geleceğini söyledi. 
     Olası bir 'Hayır' durumunda euro-dolar paritesi kadar, euro bölgesi dışında kalan Türkiye ve İngiltere'nin ulusal parasının bundan zarar görebileceği ifade edildi. FT'nin haberinde, Türkiye'de mali piyasaların hayli akışkan ve yabancı yatırımcılara açık olması nedeniyle dışarıdan gelibelecek şoklara karşı da hassas olduğu belirtildi. 
     
     BÜTÜN AB ÜLKELERİNDEN ONAY ALMASI GEREKİYOR 
     Ekonomi, dış politika ve savunma alanlarında AB sınırları içinde toplu hareketi öngören ve birlik için bir dizi yeni kanunu da beraberinde getiren anayasa taslağının yürürlüğe girebilmesi için 25 AB ülkesinin her biri tarafından kabul edilmesi gerekiyor. 
     
</TEXT>
</DOC>
