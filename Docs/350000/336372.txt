<DOC>
<DOCNO> 336372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/yazar/cemal.html </URL>
<DATE> 2005/04/24/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Sapere aude 
</HEADLINE>
<TEXT>


Sapere aude, büyük Alman filozofu Kant'ın bir sözü. Kendi aklını kullanmakla ilgili. 1784'te Kant'a "Aydınlanma nedir " sorusu yöneltilince şöyle yanıtlar 
"Sapere aude Kendi aklını kullanacak cesareti göster. Aydınlanma'nın sloganı budur." 
Kant ister ki, insanlar kendileri yerine başkalarının düşünmesi gibi bir kolaycılığa kapılmasınlar. 
Bu kolaycılığı eleştirir. 
Çünkü Aydınlanma'nın özünde araştıran, sorgulayan, kuşku duyan, eleştiren akıl yatar. Bu akıl, beynini başkalarının eline vermeyen akıldır. Klişelere, sloganlara teslim olmayan akıldır. 
"Her şeyi sorgula " 
Bu da büyük Fransız filozofu Descartes'ın sözü. 
Ve Aydınlanma'yı anlatır. 
Ama unutmayın 
Aydınlanma'ya tarihsel gelişimi içinde düşünce polisleri de sahip çıktılar. Aydınlanma'yı özünden saptırdılar. Sorgulayan, eleştiren akıl tutsak alındı böylece. 
Gerçek bizden sorulur dediler. 
Özgürlük değil, totalitarizm yoluna saptılar. 
Stalinizm'e vardılar. 
Aydınlanma düşüncesinin özgürlükçü özünü yok edip 'aklın cinayetleri'ni işlediler. 
Tüm yaşamını bir zamanların Çekoslovakya'sında 'kızıl totalitarizm'e karşı mücadeleyle geçirmiş filozof - devlet adamı Vaclav Havel, ülkesinde İkinci Dünya Savaşı sonrasında komünist rejimle aklın nasıl tutsak alındığını şöyle anlatır bir kitabında 
"Bir manav vitrinin üstüne, soğanların, havuçların arasına ne diye 'Ey dünyanın bütün işçileri birleşin ' diye yazma gereğini duysun ki 
Niye yapsın bunu 
Dünyanın bütün işçileri arasında birlik olması fikriyle gerçekten ilgili olduğu için mi Öyle sanıyorum ki, dükk n sahiplerinin ezici çoğunluğu vitrinlerine koydukları sloganlara inanmıyorlardı. Bu sloganlar onların gerçek duygularını yansıtmıyordu. 
Ama yıllardır yapılagelen bir şey olduğu için yapılıyordu. Daha önemlisi, bu sloganları asmayı reddetseler başları belaya girebilirdi. Bu da 'toplumla uyum içinde' nispeten huzurlu bir hayat sürdürmeyi garanti eden binlerce ayrıntıdan biriydi. 
Bu sistemde bürokratik devlet mekanizmasına halkçı hükümet adı takılır. İşçi sınıfı, işçi sınıfı adına köleleştirilir. Bireyin ayaklar altına alınması, onun nihai kurtuluşu olarak nitelenir. 
Anlatım özgürlüğünün yokluğu, en üst dereceden özgürlük olarak nitelenir. Gülünç seçimler, demokrasinin gerçekleşmiş en güzel örneği olarak sunulur. Bağımsız düşüncenin yasaklanması, dünya görüşlerinin en bilimseli olarak anlatılır. Askeri işgal, kardeşlik dayanışması olarak lanse edilir. 
Çünkü rejim kendi yalanlarının tutsağıdır. Her şeyi tahrif eder, değiştirir bu rejim. 
Geçmişi de, bugünü de... 
Geleceği de... 
Bireyler bütün bu yalanlara inanmak zorunda değillerdir. Ancak inanıyormuş gibi yapmak kendi haklarında daha hayırlı olur. Bu nedenle, kendi içlerinde yalanı kabul etmeseler de, yalanda yaşamak zorundadırlar bu rejimde..." Vaclav Havel, Living in Truth, Faber and Faber, London-Boston, 1990, s.41-45 
Ama gün geldi, yalanda yaşamak istemeyenler yıktı bu rejimi, Berlin Duvarı'nı... En güzeli yalanda değil, gerçekte yaşamak. 
İyi pazarlar 



</TEXT>
</DOC>
