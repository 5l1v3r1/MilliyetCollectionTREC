<DOC>
<DOCNO> 346842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/siyaset/siy01.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK ile başkanı çelişkiye düştü 
</HEADLINE>
<TEXT>


YÖK, konferansla ilgili 'talihsizlik' açıklaması yaparken, Teziç, "Keşke yapsalardı" dedi 

ANKARA Milliyet 


YÖK, Boğaziçi Üniversitesi'nde düzenleneceği açıklanan ve Adalet Bakanı Cemil Çiçek'in sert tepkisi üzerine ertelenen Osmanlı Ermenileri konferansını Türk yükseköğrenimi için bir "talihsizlik" olarak değerlendirirken, YÖK Başkanı Prof. Dr. Erdoğan Teziç, "Keşke toplantıyı ertelemeyip yapsaydılar. Doğrusu bu olurdu. Ama kendilerini çok talihsiz bir sürece soktular. Şimdi bunu YÖK'ün üzerine fatura etmeye çalışmak, dürüst bir davranış değil" diye konuştu. 
Gözcü Gazetesi Yazarı Saygı Öztürk'ün sorularını yanıtlayan Teziç, şunları söyledi 
"Bir yanlış yapılıyorsa, bir başka yanlışla devam ediyor ister istemez. Yazık. Konuyu daha objektif bir ortamda tartışmakta isabet var. Ama 'benden yana - senden yana olanlar' diye ayrım yapılması, hatta bazı tarihçiler için 'saf değiştirdi' değerlendirmesinde bulunulması, toplantının objektif bir temelde yapılamayacağını gösteriyordu. Ancak yayımladıkları bildiriden anladığım kadarıyla, bunu ileride yapacaklar" ifadelerini kullandı.Teziç, üniversite yönetiminden toplantının hangi gerekçeyle ertelediğini açıklamalarını da isteyerek, "Bu yapılmazsa, dikkatler YÖK'e çevriliyor." 
YÖK'ten 26 Mayıs'ta yapılan açıklamada, konferansın bilimsel bir toplantı olmayacağı kanısının oluştuğu kaydedilerek, "Böylesi oluşumların üniversite ortamlarında yer bulması Türk yükseköğretimi adına bir talihsizlik olarak değerlendirilmiştir" denilmişti. 


</TEXT>
</DOC>
