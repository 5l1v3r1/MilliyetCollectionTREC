<DOC>
<DOCNO> 339099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/spor/ydemirkol.html </URL>
<DATE> 2005/05/03/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Düşün yakamızdan 
</HEADLINE>
<TEXT>


28 Şubat 2005 tarihinde FIFA'nın, oyunun kuralları ile ilgili yayınladığı bülten ofsayt kuralını yeniden tanımlıyor. Üç temel değişikliğin ardından son paragrafta diyor ki "Oyuncu eğer rakip kale çizgisine toptan ve ikinci en yakın rakip oyuncudan daha yakınsa ofsayttır. Sonuç olarak vücudunun herhangi bir parçası, kafası, gövdesi veya ayakları ofsaytta belirleyici öge olacaktır kolları hariç ". 
FIFA'nın iki ay önce belirlediği ve yayınladığı bu kuraldan belli ki Cem Papila'nın kıdemli yardımcı hakemi haberdar. Ama maalesef iki gündür beynimize saatlerce tecavüz eden hakem eskileri değil. Gökdeniz ve Fatih'le Trabzonspor'un Fenerbahçe kalesine yüklendiği iki pozisyon için yapılan yorum yorumları bunu gösteriyor. Ve ben artık şundan kuşkulanıyorum anlı şanlı hakem eskileri sadece kaos yaratılsın diye kuralları bilmemeyi tercih ediyorlar. Saatlerce bunları konuşup taraftarlık hırsıyla manipüle edilmeye müsait hale gelmiş, linç haline yaklaşmış kitlelerle oynamak ve bundan kazanç sağlamak için cehaleti seçiyorlar. Cehaletle, cahilce ama kurnazca oynuyorlar. Bunlara ben isim vermiyorum. Mahkemelik oluruz. Ama bu işi böyle yapanlara ne deneceğini sanırım herkes biliyordur. Yok eğer bu kuralın değiştiğinden haberleri varsa ve buna rağmen halkı yanlış bilgilendiriyorlarsa, görev artık işverenlerinindir. Televizyon ekranına çıkıp saatlerce konuşup bir de insanların gözlerinin içine baka baka yalan söylüyorlarsa işte o zaman çok vahim. 

Bilgi yoksunları 
Cumartesi oynanan maç, hakem hatalarıyla dolu. Luciano'nun bulunduğu durum, 11. kuralın belirlediği oyuna aktif olarak katılan oyuncu tanımlamasına seminerlerde emsal olarak gösterilecek bir haldir. Bu durumu es geçen Papila ve yardımcısı çok büyük bir hata yaptı. Büyük bir hata. Ama bu maçın tek bariz hatasıdır. Diğer hepsi yorumdur. Ve şunu da unutmayın, FIFA, bu kuralda bile hakem yorumunu belirleyici olarak koymuştur. 
Yukarıda bahsettiğim ve üzerinde çokça durulan iki pozisyon ise kuralların gelişimini takip eden genç bir yardımcı hakemin başarısıdır. Ama cahil hakem eskileri bu iki başarılı kararı anlayacak bilgiden yoksunlar. Ve o genç hakemi fikri linçe tabi tutuyorlar. 
Şimdi böyle bariz, açık ve net bir kuraldan haberi olmayanların yorumlarına ne kadar güvenebiliriz. Ehil insanlar olduklarını nasıl söyleyebiliriz Bu adamların bize ne yararı var Bizi nereye götürüyorlar. Oturup düşünmenin vakti gelmiştir. Bu adamlar bir takımın fanatiği hatta holiganlarından daha tehlikeli. Çünkü inandıkları, yaslandıkları tek şey kaos. Onlar kaosun taraftarları. Ve ben artık bu kaosta boğulmamak için uğraşmaktan bıktım. 

Bir düşünün 

Babanız, kocanız, sevgiliniz ya da kardeşinizi düşünün. Sonsuz bir aşkla sevdiğiniz birisi. Bir iş adamı ve yeni bir işe girişiyor. Hiçbir bedel ödemeden milyar dolarlık bir servete kavuşacak. Hayat onun ve sizin için artık çok ama, çok rahat. Yırtıyorsunuz. Ama bu işin içinde bir bit yeniği olmalı değil mi Kim kime durup dururken milyar dolar verir ki Düşünüyorsunuz ve görüyorsunuz ki bu işin içinde kesin bir bit yeniği var. Ne düşünürsünüz, ben bu adamı, bu kadını bunun için sevdim işte mi dersiniz Yoksa bu benim sevdiğim adam ya da kadın olamaz mı İşte bugün karar vermeniz gereken budur. Bugün biraz olsun kendinizi ve aşkınızı sorgulayın. Ben uzun süredir yapıyorum. İnanın hafifliyorsunuz. 

Fatih Sultan Tekke 

Tanju Çolak'tan bu yana gördüğüm en heyecan verici Türk golcü. Bu ligde seyretmek için para ödenecek ender Türk oyunculardan. Her türlü gol yapabilen muhteşem bir yetenek. Rüştü'ye attığı gol gazeteci için tam bir belaydı. Nasıl anlatabilirsiniz ki. Seyretmemiş birine o muhteşem sayıyı nasıl aktarabilirsiniz. Bugün açık ara en teknik Türk futbolcusu o. 28 yaşında ve onu çok geç keşfettik. Ersun Yanal'ı başarısız bulabilirsiniz, öyle de olabilir, ama sadece Fatih Tekke'yi böyle gözümüzün içine soktuğu için bile ona çok şey borçluyuz. 

Hayat bilgisi 

Hayatı boyunca herhangi bir disiplini incelemiş, matematik, fizik, kimya, biyolojiyi şöyle kenarından okumuş, felsefeyle arabesk düzeyde ilgilenmiş herhangi biri çok açıkca bilir. Bunları bırakın şöyle sessiz bulutsuz bir gecede gökyüzüne dalıp bakan biri de anlamış benliğine yerleştirmiştir. Eğer bir tarihi akışın, bir anında değişiklik yapabilirseniz, her şeyi değiştirirsiniz. 
Eğer Luciano'nun ofsayt haline bayrak kalkmış olsaydı o maçta tartışılan diğer hiçbir pozisyon gerçekleşmeyecekti. Dolayısıyla pozisyonlara göre maçın galibinin belirlendiğini iddia edemezsizin. İddia ediyorsanız, artık bir komplodan bahsediyor olursunuz. Yani konu cumartesi günkü maçsa Cem Papila'nın maçı manipüle ettiğini söylemelisiniz. Eğer buna inanıyorsanız rica ediyorum çıkın ve açıkça söyleyin. 



</TEXT>
</DOC>
