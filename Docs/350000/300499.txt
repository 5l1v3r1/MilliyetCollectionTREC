<DOC>
<DOCNO> 300499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun33.html </URL>
<DATE> 2004/12/24/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Dünyada bir yıl böyle geçti... 
</HEADLINE>
<TEXT>

     Geride kalan 2004 yılı boyunca dünya gündeminin ilk sıralarında Irak'taki gelişmeler yer aldı. 
     2004 yılının ilk çeyreğinde Irak'ta geçici anayasa kabul edilirken, ülkenin birçok yerinde saldırı ve çatışmalar devam etti. 
     İspanya'nın başkenti Madrid'in 4 trene düzenlenen saldırılarla kan gölüne döndüğü bu dönemde, Kızıldeniz'e düşen yolcu uçağında 148, Fas'taki depremde de 600'den fazla kişi hayatını kaybetti. 
     Bu dönemin önemli olayları şöyle 
     
     OCAK 2004 

     3 Ocak Mısır'ın özel havayolu şirketi Flash Air'e ait Boeing 737 tipi yolcu uçağı, Kızıldeniz'e düştü. Kazada 134'ü Fransız, 148 kişi hayatını kaybetti. 
     - Kolombiya'daki en büyük Marksist terör örgütü olan Kolombiya Devrimci Silahlı Kuvvetleri FARC liderlerinden Siman Trinidad yakalandı. Yüksek Mahkeme 24 Kasım'da Trinidad'ın ABD'ye gönderilmesine karar verdi. 
     4 Ocak Afganistan'da büyük meclis Loya Jirga yeni anayasayı kabul etti. 
     - Gürcistan'da halkı sokaklara döken ''Kadife devrimin'' öncülerinden Mikhail Saakaşvili, Eduard Şevardnadze'nin yerine devlet başkanı seçildi. 
     9 Ocak Libya, Fransız UTA havayolları uçağının 1989 yılında bombalanması sonucu ölen 170 yolcunun ailelerine, toplam 170 milyon ABD Doları maddi tazminat ödenmesini öngören anlaşmayı Paris'te imzaladı. 
     11 Ocak İran'da Anayasayı Koruyucular Konseyi'nin genel seçimlerde aday olduğunu açıklayan reformcuların çoğunun adaylığını geçersiz sayması üzerine siyasi kriz baş gösterdi. Konsey, 8 binden fazla adaydan yaklaşık 2300'ünün adaylığını reddetti. Bunun üzerine Mayıs'ta muhafazakarlar parlamentodaki 290 sandalyenin 200'ünü ele geçirdi. 
     13 Ocak İngiltere'de meslek hayatı boyunca 215 hastasını öldüren ve 15 kez müebbet hapse mahkum olan aile hekimi Harold Shipman, cezaevindeki hücresinde kendini asarak intihar etti. 
     23 Ocak ABD'nin Irak'ta kitle imha silahları KİS arayan ekibinin Başkanı David Kay istifa etti ve Saddam Hüseyin'in KİS'leri bulunduğunu sanmadığını açıkladı. 
     - Avrupa Uzay Dairesi'nin ESA Mars'a gönderdiği Mars Express uzay aracı, buz biçiminde su saptadı. 2 Mart'ta NASA da bu saptamayı doğrulayarak, Mars'ta yaşama elverişli koşullar bulunmuş olabileceğini açıkladı. 
     27 Ocak BBC, Savunma Bakanlığı'nda görevli bilim adamı Dr. David Kelly'nin ölümüyle ilgili olarak yargıç Brian Hutton'ın raporunun ardından özür diledi ve BBC Yönetim Kurulu Başkanı Gavyn Davies ile muhabir Andrew Gilligan istifaya karar verdi. 
     29 Ocak Almanya'nın arabuluculuğunda varılan esir değişimi anlaşması şartları uyarınca, 1 İsrailli işadamı ve 3 askerin cesedi karşılığında, 400 Filistinli, 23 Lübnanlı ve 12 Arap esirin değişimi yapıldı. 
     
     ŞUBAT 2004 

     1 Şubat Irak'ın kuzeyindeki Erbil'de 2 Iraklı Kürt parti IKYB ile IKDP'nin bürolarına düzenlenen çifte saldırıda 105 kişi öldü. 
     - Pakistan'ın nükleer programının mimarı sayılan Abdülkadir Han, İran, Libya ve Kuzey Kore'ye nükleer teknoloji transferini itiraf etti. 
     - Suudi Arabistan'da hac farizasını yerine getiren 251 hacı adayı çıkan izdihamda hayatını kaybetti. Hayatını kaybedenler arasında 44 Türk vatandaşı da bulunuyor. 
     2 Şubat ABD Başkanı George Bush, Amerikan istihbaratını Irak'ta kitle imha silahı bulunduğuna dair düşünmeye sevk eden gerekçeleri araştıracak bağımsız bir soruşturma komisyonu kurulmasına karar verdiğini duyurdu. 
     6 Şubat Moskova metrosuna düzenlenen ve bir Çeçen grup tarafından üstlenilen saldırıda 41 kişi öldü, 120'den fazla kişi yaralandı. 
     8 Şubat İkinci Dünya Savaşı'nın sona ermesinden sonra ilk kez bir Japon birlik, ''muharip olmayan görevle'' Japonya dışında bir savaş bölgesi olan Irak'a gitti. 
     13 Şubat Kuş gribi salgını, milyonlarca kümes hayvanının itlaf edilmesine rağmen 10 kadar Asya ülkesinde can aldı. 
     24 Şubat Fas'ın kuzeydoğusunda meydana gelen Richter ölçeğine göre 6.1 büyüklüğündeki depremde 600'den fazla kişi hayatını kaybetti. 
     25 Şubat Mel Gibson'ın yönettiği İsa'nın Çilesi adlı film, Yahudi toplumu tarafından eleştirilirken, dünya çapında büyük ticari başarı elde etti. 
     26 Şubat Makedonya Cumhurbaşkanı Boris Traykovski, uçak kazasında hayatını kaybetti. Traykovski'nin beraberindeki 8 kişi de öldü. Traykovski'nin yerine 12 Mayıs'ta Branko Çırvenkovski geçti. 
     27 Şubat BM'nin biyolojik çeşitlilik konferansında, yaklaşık 100 ülke, ABD'nin muhalefetine rağmen Genetiği Değiştirilmiş Organizmaların GDO ihracatı konusunda kesin kurallar getirme konusunda anlaştı. 
     - Amerikan Katolik Kilisesi, 50 yılda 110 bin papazdan 4400'ünün, çoğu oğlan 11 bin çocuğu taciz etmekle suçlandığını ortaya koyan çalışmayı kamuoyuna açıkladı. 
     29 Şubat Haiti Devlet Başkanı Jean Bertrand Aristide, uluslararası toplumun baskısı ve ordu ayaklanması sonucu görevinden ayrıldı. Aristide'in yerine vekaleten yargıtay başkanı Boniface Alexandre geçti. 
     
     MART 2004 

     2 Mart Irak'ın başkenti Bağdat'ta bir cami ile Kerbela'da düzenlenen çifte saldırıda 170'den fazla kişi öldü. 
     8 Mart Irak'ta geçici anayasa kabul edildi. Anayasa, egemenliğin Iraklılara devrinden, genel seçimlerin ardından bir hükümetin kurulmasına kadar ülkenin idare edilmesini öngörüyor. 
     11 Mart İspanya'nın başkenti Madrid'de 4 trende meydana gelen patlamalarda 191 kişi öldü, 1900 kadar kişi yaralandı. El Kaide tarafından üstlenilen saldırılar, 1988'deki 270 kişinin öldüğü Lockerbie faciasından sonra Avrupa'da meydana gelen en büyük saldırılar olarak tarihe geçti. 3 gün sonra düzenlenen genel seçimlerde Sosyalist lider Jose Luis Rodriguez Zapatero galip geldi. 
     14 Mart Rusya'da düzenlenen başkanlık seçimlerinin birinci turunda oyların yüzde 71'ini alan Vladimir Putin'in ikinci dönem başkanlığı kesinleşti. 
     - İsrail'in Aşdod limanında düzenlenen çifte intihar saldırısında 2 saldırgan ile 10 kişi öldü. Bunun üzerine İsrail, Filistinlilerle diyalogu reddettiğini ve radikal hareketlere karşı saldırılarını yoğunlaştıracağını açıkladı. 
     17-19 Mart Kosova'da Sırp karşıtı şiddet olaylarında 19 kişi öldü, 900'den fazla kişi yaralandı. 
     22 Mart Hamas örgütünün ruhani lideri Şeyh Ahmed Yasin, İsrail tarafından öldürüldü. Yerine geçen Abdülaziz Rantissi ise, 17 Nisan'da öldürüldü. 
     25 Mart Madrid'deki terör saldırısı üzerine, AB ülkeleri ve üyeliğe hazırlanan toplam 25 ülke, birliğin terörle mücadelesini koordine etmek üzere Hollandalı Gijs de Vries'i atadı. 
     29 Mart Romanya, Bulgaristan, Slovenya, Slovakya, Litvanya, Estonya ve Letonya NATO'nun yeni üyeleri oldu. 7 ülkenin katılımıyla NATO'ya üye ülkelerin sayısı 26'ya yükseldi. 
     31 Mart Irak'taki koalisyon için çalışan 4 sivil Amerikalı Felluce'deki bir saldırıda öldürüldükten sonra aralarından ikisinin yanmış ceset parçaları öfkeli kalabalık tarafından sokaklarda dolaştırıldı. 
     
     NİSAN 

     3 Nisan İspanya'da başkent Madrid'in banliyösü Leganes'de bir apartman dairesinde polis tarafından sıkıştırılan ve 11 Mart saldırılarının faili olduklarından şüphe edilen 7 radikal İslamcı, kendi neden oldukları patlamayla öldü. Patlamada bir polis de yaşamını yitirdi. Saldırıların teşvikçisi olarak gösterilen ''Mısırlı Muhammed'' lakaplı Osman Seyid Ahmed, haziranda tutuklandığı İtalya'dan 7 aralıkta sınır dışı edildi. 
     4 Nisan Irak'ta küçük, ancak radikal bir Şii grup, Necef kentinde radikal lider Mukteda Sadr'ın bir yetkilisinin tutuklanmasının ardından kentte şiddet eylemlerine girişti. Ertesi günü Sadr'ın milisleri Mehdi Ordusu Necef, Kufe ve Basra kentlerinin kontrolünü ele geçirdi. Amerikalıların aradığı Sadr, milislerin her gün çatıştığı Necef'e sığındı. Şii lideri, haziranda ilan ettiği ateşkese kadar burada kaldı. Çatışmalar, ağustosta yeniden başladı. Sadr, yandaşlarını çatışmaları durdurmaya çağırdı ve siyasi sürece katılacaklarını açıkladı. 
     6 Nisan Litvanya'da bir yolsuzluk skandalının ardından Devlet Başkanı Rolandas Paksas görevden alındı. 27 Haziran'da eski Devlet Başkanı Valdas Adamkus göreve getirildi. 
     14 Nisan Irak'ta 12 Nisan'da üç vatandaşıyla kaçırılan İtalyan Fabrizio Quattrocchi öldürülen ilk rehine oldu. Diğer İtalyanları 8 Haziran'da serbest bırakan eylemciler, Irak'taki İtalyan askerlerinin çekilmesini istiyordu. 11 Mayıs'ta Amerikalı Nicholas Berg'in boğazının kesilerek öldürülüşü de internetten yayımlanan ilk rehine öldürme eylemi oldu. Yıl içinde 30'dan fazla rehine öldürüldü. Bu eylemlerin çoğunu Ürdünlü Ebu Musab Zerkavi'nin grubu üstlendi. 
     15 Nisan El Arabiye adlı Arap yayın kuruluşu tarafından yayımlanan ve doğruluğu CIA tarafından da tespit edilen bir ses kasetinde Usame Bin Ladin, Müslümanlara saldırmamayı kabul eden tüm Avrupa ülkelerine barış önerdi, ancak ABD'ye şiddetle saldırdı. Bin Ladin, Madrid'deki 11 Mart saldırılarını açıkça üstlenmeden doğruladı. Avrupalılar, topluca bu öneriyi reddetti ve El Kaide ile görüşmeyeceklerini bildirdi. 
     18 Nisan İspanya'da sosyalist Başbakan Jose-Luis Rodriguez Zapatero, iktidara gelişinin ikinci gününde Irak'taki 1432 İspanyol askerinin geri çekilmesi talimatını verdi. İspanya'yı Honduras ve Dominik Cumhuriyeti izledi. 
     22 Nisan ABD'de Virginia Temyiz Mahkemesi, 11 Eylül 2001 saldırılarıyla ilgili tek tutuklu olan Fransız Zekeriya Musavi için Adalet Bakanlığı'na idam cezası isteyebilme izni verdi. 
     24 Nisan Kıbrıslı Rumlar, BM tarafından sunulan ve Kıbrıslı Türklerce kabul edilen barış planını reddetti. 
     27 Nisan Avrupa Birliği ve Rusya, 1 Mayıs'ta AB'nin genişlemesiyle ilgili görüş ayrılıklarını, özellikle ticari alanda ortaklığı genişletme kararıyla giderdi. 
     28 Nisan Amerikan CBS televizyonu, Bağdat yakınlarındaki Ebu Garib cezaevinde Amerikalı askerlerin kötü muamelesine ve işkencelerine uğrayan Iraklı tutukluların görüntülerini yayımladı. Amerikalı general Taguba tarafından 3 Mayıs'ta yayımlanan rapor, bunun sistematik olduğunu ortaya koydu. 6 Mayıs'ta Başkan Bush'un yeni fotoğrafların ortaya çıkmasıyla özür dilemesinin ertesi günü Kongre'ye ifade veren Savunma Bakanı Donald Rumsfeld istifa etmeyi reddetti. Olayın ardından bir generale görevden el çektiren ABD, 26 askeri divan-ı harbe gönderdi, 46'sına da ceza verdi. Ayrıca 8 Haziran'da İngiliz askerlerinin kötü muamelesine maruz kaldığını açıklayan 75 Iraklı siville ilgili soruşturma başlatıldı. 
     - Tayland'ın güneyinde ayrılıkçılar ile güvenlik güçleri arasında çıkan çatışmalarda yüzden fazla kişi öldü. 25 Ekim'de Narathiwat bölgesindeki bir gösteride 78'i bir askeri araca tıkılarak havasızlıktan 87 gösterici hayatını kaybetti. Bölgedeki şiddet olaylarında yıl içinde 550'den fazla kişi öldü. 
     
     MAYIS 

     1 Mayıs Avrupa Birliği, Polonya, Slovenya, Slovakya, Macaristan, Çek Cumhuriyeti, Estonya, Litvanya, Letonya, Malta ve Güney Kıbrıs Rum yönetimini saflarına katarak 25 ülkeye ulaştı. AB'nin temellerinin atıldığı 1957'den bu yana bu en önemli genişlemede, AB'nin nüfusu 450 milyona ulaştı. 
     2 Mayıs Panama'da eski bir diktatörün oğlu sosyal demokrat muhalif Martin Torrijos devlet başkanı seçildi. 
     6 Mayıs Gürcistan Devlet Başkanı Mihail Saakaşvili, Özerk Gürcü Cumhuriyeti Acaristan'ın kontrolünü, bölgesel isyancı lider Aslan Abaşidze'nin istifası ve sürgüne gönderilmesinden sonra ele geçirildi. Ülkenin bütünlüğünü sağlayacağın açıklayan Saakaşvili'nin seçilmesinden sonra bölgede gerginlik artmıştı. 
     9 Mayıs Rusya yanlısı Çeçen lider Ahmed Kadirov, Grozni'de 7 kişinin öldüğü bir saldırıda hayatını kaybetti. Saldırıyı Çeçen liderlerden Şamil Basayev üstlendi. 29 Ağustos'ta Kremlin tarafından desteklenen Ali Alhanov, tartışmalı bir seçimin ardından Çeçen devlet başkanlığına seçildi. 
     11 Mayıs ABD Başkanı George Bush, terörizme destek vermek, kitle imha silahları geliştirmek ve Irak'ın istikrarını bozmaya çalışmakla suçladığı Suriye'ye ekonomik ağırlıklı yaptırımlar başlattı. 
     18 Mayıs Hindistan'da genel seçimleri kazanan Sonya Gandi, İtalyan kökenlerine ve kuracağı hükümetin istikrarına yönelik şüpheler üzerine yürütülen sert bir kampanyanın ardından başbakanlıktan çekildi. Hindistan Cumhurbaşkanı, 71 yaşındaki ekonomist Manmohan Singh'i hükümeti kurmakla görevlendirdi. 
     19 Mayıs İsviçre ve AB, imzaladıkları bir anlaşmayla Bern'in Schengen sistemine katılması ve sınırlarının kontrolünü kararlaştırırken, bankacılık konusundaki gizliliğin sürmesine karar verdi. 
     21 Mayıs Nepalli şerpa Pemba Dorji, Everest'e 8 saat 10 dakikada tırmanarak, dünyanın en yüksek dağına en hızlı çıkma rekorunu kırdı. 
     22 Mayıs Pakistan, 1999'da askıya aldığı İngiliz Uluslar Topluluğu'na Commonwealth yeniden dahil oldu. 
     - Amerikalı yapımcı Michael Moore'un Bush karşıtı belgeseli ''Fahrenheit 9 11'', 57. Cannes Film Festivali'nde büyük ödülü kazandı. 
     - İspanya'nın veliaht Prensi Felipe de Bourbon, eski gazeteci Letizia Ortiz ile evlendi. 
     29-30 Mayıs Suudi Arabistan'ın doğusundaki Hobar kentinde girişilen saldırılar ve rehin alma eyleminde 12'si yabancı 22 kişi öldü, 25 kişi yaralandı. Saldırıdan sonra El Kaide yayımladığı bildiride, ''Arap yarımadasını Amerikan zındığından temizlemeye kararlı olduğunu'' bildirdi. Riyad, saldırıların ardından, El Kaide'ye yakın İslamcı hedeflere operasyonlar düzenledi. 
     
     HAZİRAN 

     3 Haziran 11 Eylül saldırılarını engelleyememek ve Irak'taki kitle imha silahlarıyla ilgili yanlış istihbarat toplamakla eleştirilen CIA Başkanı George Tenet istifa etti. 
     5 Haziran Güney ve Kuzey Kore, gerilimi azaltmak amacıyla özellikle iki ülke arasında iki yolun açılışını öngören ve sınır boyunca hoparlörlerle propaganda yapılmasına son veren bir dizi ekonomik ve askeri anlaşmaya vardı. 
     6 Haziran Almanya Başbakanı Gerhard Schröder, Avrupa'nın kurtuluşu ve Nazilerin bozgununun başlangıcı olan Normandiya çıkartmasının 60. yıldönümü törenlerine katılan ilk Alman başbakanı oldu. 
     9 Haziran G-8 ülkelerinin devlet ve hükümet başkanları, ABD'nin Georgia eyaletinin Sea Island kasabasında, Büyük Ortadoğu ve Kuzey Afrika ile gelişme ve ortak gelecek için ortaklık yapmayı kararlaştırdı. ABD Başkanı George Bush'a ait olan bu düşünce, birçok bölge ülkesi tarafından çekinceyle karşılandı. 
     13 Haziran Avrupa Parlamentosu'nun 25 üyeli ilk seçimleri şimdiye dek görülmemiş bir biçimde çok düşük katılıma sahne oldu. 
     18 Haziran Genişlemiş Avrupa'nın 25 üyesi, AB'nin ilk anayasasının 29 Ekim'de Roma'da imzalanması için karara vardı. Bu imzayla birlikte her ülkenin resmi olarak onay süreçlerini başlatmaları kararlaştırıldı. 
     21 Haziran Amerikan yapımı insanlı uzay aracı SpaceShipOne, 100 km irtifa sınırını aşan ilk özel uzay aracı oldu. 
     22 Haziran Belçika'da Arlon bölgesi ağır ceza mahkemesi, Haziran 1995-Ağustos 2006 arasında küçük kızları kaçırdığı ve kendilerine tecavüz ederek öldürdüğü gerekçesiyle Marc Dutroux'yu ömür boyu hapis cezasına çarptırdı. Dutroux'nun eski karısı 30 yıl, eski arkadaşı Michel Lelievre de 25 yıl hapis cezasına çarptırıldı. 
     27 Haziran Sırbistan'da Avrupa yanlısı aday Boris Tadiç, aşırı muhafazakar Tomislav Nikoliç karşısında devlet başkanlığı seçimini kazandı. 
     28 Haziran ABD'de Yüksek Mahkeme, Guantanamo'daki terör mahkumlarının kendilerini savunabileceklerine hükmetti. Kasım ayında da Washington'da bir sivil federal mahkeme, Bin Ladin'in şoförünün bir askeri komisyon tarafından sorgulanmasını askıya almıştı. 
     - ABD ve Libya, Dışişleri Bakan Yardımcısı William Burns'ün Trablus ziyareti sırasında, 24 yıl aradan sonra doğrudan diplomatik ilişki kurdu. 
     - Irak'ta 14 ay süren işgalden sonra koalisyon, egemenliği Başbakan İyad Allavi'nin geçici hükümetine devretti. 
     
     TEMMUZ 2004 

     1 Temmuz Irak'ın devrik lideri Saddam Hüseyin mahkemeye çıkarıldı. Kendisini yargılamak için kurulan özel mahkeme, Saddam Hüseyin'e 7 suçlama yöneltti, ancak devrik lider mahkemenin meşru olmadığı gerekçesiyle hakkındaki iddianameyi imzalamadı. Rejimin üst düzey 11 yetkilisi de aynı mahkemeye çıkarıldı. 
     - Güneş Sistemi'nin ikinci büyük gezegeni Satürn'ün yörüngesine yerleşen insansız uzay aracı Cassini, dev gezegenin halkalarına ait ilk fotoğrafları göndermeye başladı. 
     4 Temmuz Final maçında Portekiz'i 1-0 yenen Yunanistan, dünya futbol tarihinin en büyük sürprizlerinden birini yaparak, 2004 Avrupa Futbol Şampiyonası'nın galibi oldu. 
     6 Temmuz Avusturya Cumhurbaşkanı Thomas Klestil görev süresinin bitimine 2 gün kala Viyana'da hayata veda etti. Yerine Sosyal Demokrat Heinz Fischer seçildi. 
     9 Temmuz Uluslararası Adalet Divanı, İsrail'in inşa ettiği ''güvenlik duvarı''nın, uluslararası hukuka aykırı olduğuna hükmetti ve İsrail'in duvarın inşasına derhal son vermesini, işgal ettiği bölgelerde duvarı yıkmasını ve zarar gören kişilere tazminat ödemesini istedi. 
     12 Temmuz Pakistan'ın Pencab eyaletinde El Kaide'nin bilgisayar programlama beyni olarak bilinen Naim Nur Han yakalandı. 
     25 Temmuz El Kaide'nin Tanzanyalı üst düzey yetkilisi Ahmed Halfan Ghaylani yakalandı. Kenya ve Tanzanya'daki Amerikan karşıtı saldırılara karıştığı sanılan Ghaylani, Amerikan Federal Soruşturma Bürosu FBI tarafından aranıyordu. 
     16 Temmuz Irak'a asker gönderen ülkelerden biri olan Filipinler, bir Filipinlinin rehin alınması ve ölümle tehdit edilmesi üzerine bu ülkedeki askerlerini çekti. Rehine 20 Temmuz'da salıverildi. 
     20 Temmuz BM Genel Kurulu, İsrail'in inşa ettiği ''güvenlik duvarı'' aleyhinde bir kararı oyçokluğuyla kabul etti. 
     30 Temmuz Belçika'nın güneybatısındaki Ghislenghien'de bir gaz boru hattında meydana gelen patlamada 23 kişi öldü. Patlamanın kaza sonucu meydana geldiği açıklandı. 
     
     AĞUSTOS 2004 

     1 Ağustos Paraguay'ın başkenti Asuncion'da bir mağazada kazara çıkan yangında 380 kişi hayatını kaybetti. Mağazanın kapılarının, müşteriler para ödemeden kaçmasın diye kilitlendiği, bu yüzden ölü sayısının yüksek olduğu açıklandı. 
     9 Ağustos Eurocorps, Afganistan'daki uluslararası güç ISAF'ın yerini aldı. Böylece Eurocorps ilk kez Avrupa dışında bir görev almış oldu. 
     9 Ağustos Singapur Başbakanı Goh Chok Tong, yerini rejimin kurucusunun oğlu Lee Hsien Loong'a bırakarak, 14 yıllık iktidarını sona erdirdi. 
     11 Ağustos İngiltere'de insan embriyosu üzerindeki her türlü araştırmanın iznini verme yetkisine sahip olan İnsan Üremesi ve Embriyoloji Otoritesi HFEA , bir uzman ekibine, tedavi amaçlı insan embriyonu kopyalama için ilk kez izin verdi. Ekim ve Kasım'da da İspanya ve İsviçre insan embriyonunda elde edilen kök hücreler üzerine araştırma yapılmasına izin verdi. 
     13 Ağustos BM Genel Sekreteri Kofi Annan'ın 2003'te öldürülen Irak özel temsilcisi Sergio Vieria de Mello'nun yerine atanan temsilcisi Eşref Cihangir Gazi, Bağdat'a gitti. 
     15 Ağustos Venezüella Devlet Başkanı Hugo Chavez, muhalefetin talebiyle düzenlenen referandumu kazandı. Chavez, bu sayede 2006'ya kadar iktidarda kalmayı garantiledi. 
     17-24 Ağustos Nepal'da Maocu gerillalar ilk kez Katmandu'da abluka uyguladı. 
     22 Ağustos 1991'den bu yana iç savaşın pençesinde bulunan Somali'de yeni bir geçiş parlamentosu, bir başkan ve bir hükümet işbaşına geldi. Somali'deki güvensizlik ortamı yüzünden Kenya'da temsil edilen bu kurumlar, ilk kez başlıca yerel komutan tarafından tanındı. 
     22 Ağustos Norveç'in başkenti Oslo'daki müzeden gün ortasında, ziyaretçilerin gözü önünde ünlü ressam Edvard Munch'un ''Çığlık'' ve ''Madonna'' adlı tabloları çalındı. 100 milyon dolar paha biçilen tablalar sigortasızdı. 
     24 Ağustos Rusya'da 2 sefer uçağında meydana gelen patlamalarda 90 kişi öldü. 31 Ağustos'ta da Moskova'da bir intihar saldırısı düzenlendi, 10 kişi öldü. Her iki saldırı da Çeçenistan'ın bağımsızlığını isteyen yabancı bir grup tarafından üstlenildi. 
     26 Ağustos Şili'de yüksek mahkeme eski diktatör Augusto Pinochet'nin dokunulmazlığını kaldırdı. Bu karar, Condor planı çerçevesinde siyasi muhaliflerin ortadan kaldırmasına karıştığı için eski diktatörün yargılanmasının yolunu açtı. 
     
     EYLÜL 2004 

     1-3 Eylül Kuzey Osetya'daki Beslan kentinde bir okulda yüzlerce çocuk rehin alındı. Rus güçlerinin müdahalesinin ardından 31 saldırganın yanı sıra en az 344 kişinin hayatını kaybettiği, 700'den fazla kişinin yaralandığı bildirildi. Eylemi Çeçen lider Şamil Basayev üstlendi. 
     8 Eylül Rusya, ''dünyanın herhangi bir yerinde terörist üstleri vurmaya hazır olduğunu'' açıkladı. 
     9 Eylül Endonezya'nın başkenti Cakarta'daki Avustralya Büyükelçiliği önünde bomba yüklü bir aracın havaya uçması sonucu, aralarında saldırganın da bulunduğu 11 kişi öldü. Saldırıyı, El Kaide bağlantılı İslam Cemaati üstlendi. 
     11 Eylül Mısır İskenderiye Patriği Petros, Ortodoks Hıristiyanlığın kutsal bölgesi Aynoraz yakınlarında meydana gelen helikopter kazasında öldü. Olay yerinde 9 kişinin cesedinin bulunduğu bildirildi. 
     15 Eylül BM Genel Sekreteri Kofi Annan ilk kez Irak'taki savaşı ''gayri meşru'' olarak niteledi. 
     17 Eylül Hollanda'nın Noordwijk kasabasında düzenlenen AB savunma bakanları toplantısında, Avrupa jandarma gücü kurulmasına ilişkin niyet beyanı anlaşması imzalandı. ''Avrupa jandarma gücü'' adıyla çok uluslu bir polis gücü oluşturulmasını öngören anlaşmaya Fransa, İspanya, İtalya, Portekiz ve Hollanda'nın savunma bakanları imza koydu. 
     18-19 Eylül Haiti'de aşırı yağışların ardından seller 1870 kişinin ölümüne, 850 kadar kişinin kaybolmasına yol açtı. 
     19 Eylül Çin'in eski devlet başkanı olan Jiang Zemin, Merkez Askeri Komisyon Başkanlığı görevini Devlet Başkanı Hu Jintao'ya devretti. 
     20 Eylül Endonezya'da eski general Susilo Bambang Yudhoyono, devlet başkanı Megawati Sukarnoputri'ye rakip olduğu başkanlık seçimlerini kazandı. 
     23 Eylül Kuzey Kore, ABD'nin saldırma olasılığı karşısında Japon Denizi'ni ''nükleer bir ateş topuna çevirme'' tehdidinde bulundu. Ertesi gün Uluslararası Atom Enerjisi Ajansı, müfettişlerin bu ülkeye gitmesini istedi. 
     
     EKİM 2004 

     1 Ekim Nijerya'nın önemli petrol yataklarının bulunduğu Nijer deltası bölgesinde merkezi yönetime karşı silahlı mücadele veren Nijer Deltası Halkın Gönüllüleri Gücü adlı örgüt, hükümet ile ateşkes ve silahsızlanma anlaşması imzaladı. 
     4 Ekim Kamboçya parlamentosu, 1.7 milyon kişinin ölümünden sorumlu tutulan Kızıl Kmerler rejiminin hayatta bulunan liderlerinin yargılanması için mahkeme kurulmasını onayladı. 
     6 Ekim Irak'taki Amerikalı silah denetçilerinin başında bulunan Charles Duelfer, Irak'ta araştırma yapan uzmanların, 1991'den sonra ülkede herhangi bir kitle imha silahı üretildiğine dair kanıt bulamadığını açıkladı. 
     7 Ekim Pakistan'ın orta kesimlerindeki Multan'da patlayan 2 bomba, 41 Sünninin ölümüne yol açtı. 
     7 Ekim Mısır'ın turistik beldelerinde eşzamanlı olarak düzenlenen 3 saldırıda, aralarında İsrailli turistlerin de bulunduğu 34 kişi hayatını kaybetti. Saldırıları El Kaide adına bir grup üstlendi. 
     7-8 Ekim Kenyalı çevreci Wangari Maathai, Nobel Barış Ödülü alan ilk Afrikalı kadın oldu. Avuturyalı kadın yazar Elfriede Jelinek de Nobel Edebiyat Ödülü'ne layık görüldü. 
     11 Ekim AB, 1986'dan bu yana Libya'ya silah teslimatına uygulanan ambargoyu kaldırdı. 
     14 Ekim Prens Norodom Sihamoni, babasının yerine Kamboçya'nın yeni kralı seçildi. 
     24 Ekim Tunus Cumhurbaşkanı Zeynel Abidin Bin Ali, yapılan seçimde oyların yüzde 94.48'ini alarak dördüncü kez bu göreve seçildi. 
     26 Ekim İsrail Başbakanı Ariel Şaron, parlamentoya Gazze'den tek taraflı çekilme planını kabul ettirdi. Plan, Gazze'den çekilmenin yanı sıra ilk kez yaklaşık 8 bin Yahudi yerleşim biriminin boşaltılmasını öngörüyor. 
     31 Ekim Sosyalist Tabare Vazquez, Uruguay devlet başkanı seçildi. 
     
     KASIM 2004 

     2 Kasım ABD'de yapılan başkanlık seçimlerini Başkan George Bush kazandı. 
     - Müslümanlar hakkındaki görüşleri ve kısa bir süre önce yaptığı filmle eleştiri oklarını üzerine çeken Hollandalı film yapımcısı ve program sunucusu Theo van Gogh 47 başkent Amsterdam'da uğradığı silahlı saldırıda yaşamını yitirdi. 
     - Birleşik Arap Emirlikleri devlet başkanı Şeyh Zayid Bin Sultan El Nahayan hayata veda etti, yerine oğlu Şeyh Halifa Bin Zayid El Nahayan geçti. 
     5 Kasım Rusya Devlet Başkanı Vladimir Putin, Kyoto protokolünün onaylanmasına ilişkin belgeyi imzaladı. 
     6 Kasım Fildişi Sahili'nin hava kuvvetlerine ait uçaklar, bir Fransız mevzisini bombaladı, 9 Fransız askeri öldü. Fransız ordusunun karşılık vermesi 4 gün süren Fransa karşıtı şiddet eylemlerinin başlamasına yol açtı. 
     7 Kasım Irak Başbakanı İyad Allavi, Ocak 2005'te seçimlerin düzenlenmesine olanak sağlamak amacıyla, kuzey bölgesi hariç, bütün ülkede 60 günlük olağanüstü hal ilan etti. 
     8 Kasım Amerikan kuvvetleri, Irak'ın Felluce kentindeki direnişçilere yönelik operasyon başlattı. Bu operasyon, Bağdat'ın düştüğü Nisan 2003'ten bu yana düzenlenen en geniş operasyondu. 
     11 Kasım Hindistan Başbakanı Manmohan Singh, Keşmir'deki askerlerinin sayısının azaltılacağını duyurdu. 
     - Filistin'in efsanevi lideri Yaser Arafat, Fransa'nın başkenti Paris yakınlarındaki bir askeri hastanede hayata veda etti. 
     12 Kasım Arafat, Mısır'ın başkenti Kahire'de düzenlenen resmi cenaze töreninin ardından Ramallah'ta toprağa verildi. Arafat'ın ölümünün ardından Mahmud Abbas Filistin Kurtuluş Örgütü lideri olurken, Faruk Kaddumi, El Fetih liderliğine seçildi. Filistin Meclis Başkanı Ruhi Fettuh da, Filistin'in geçici devlet başkanı oldu. Başbakan Ahmed Kurey, görevinde kaldı. 
     15 Kasım ABD Dışişleri Bakanı Colin Powell, istifasını açıkladı. Powell'ın yerine ulusal güvenlik danışmanı Condoleezza Rice geçecek. 
     18 Kasım Avrupa Parlamentosu, Jose Manuel Barroso başkanlığındaki yeni AB Komisyonu'nun üyelerine güvenoyu verdi. 
     18-19 Kasım BM Güvenlik Konseyi, istisnai olarak New York dışında, Nairobi'de toplandı ve biri güneyde, diğeri de Darfur'da olmak üzere 2 iç savaşın pençesindeki Sudan konusunu ele aldı. 
     21 Kasım Ukrayna'da devlet başkanlığı seçimini Başbakan Viktor Yanukoviç'in kazandığının açıklanması, Batı yanlısı lider Viktor Yuşçenko'nun yandaşlarını sokağa döktü. 
     22 Kasım Portekizli Jose Manuel Durao Barroso başkanlığındaki yeni AB Komisyonu, görevi Romano Prodi ekibinden devraldı. 
     - Atom bombası yapmaya çalışmakla suçlanan İran, uranyum zenginleştirme programını tamamen askıya aldığını açıkladı. 
     30 Kasım BM, 1945'teki kuruluşundan bu yana, 101 teklifli en geniş reform paketini açıkladı. Pakette, 15 üyeli Güvenlik Konseyi'nin 24 üyeye çıkarılması teklifi de bulunuyor. 
     - Filipinler'de etkili olan tropikal tayfun, 1600 kişinin ölümüne ya da kaybolmasına neden oldu. 
     
     ARALIK 2004 

     2 Aralık Filistin Seçim Komisyonu, 9 Ocak'ta yapılacak başkanlık seçimi için aday olanların listesini açıkladı. 
     4 Aralık Dünyanın en önemli uyuşturucu kaçakçılarından biri olan Kolombiyalı Cali karteli lideri Gilberto Rodriguez Orejuela, ABD'ye gönderildi. 
     6 Aralık ABD'nin Cidde'deki konsolosluğuna saldırı düzenlendi. El Kaide'nin üstlendiği saldırıda 4 saldırganın yanı sıra konsolosluğun 5 Amerikalı olmayan çalışanı öldü. 
     7 Aralık Afganistan'da ikinci dönem için devlet başkanı seçilen Hamid Karzai, düzenlenen törende yemin ederek göreve resmen başladı. 
     8 Aralık Amerikan Kongresi, soğuk savaştan bu yana en geniş istihbarat reformuna onay verdi. 
     10 Aralık Irak'ta ölen Amerikan askerlerinin resmi rakamı bini geçti. 
     - İtalya Başbakanı Silvio Berlusconi, 1980'li yılların ikinci yarısında, SME mağazalar zincirinin özelleştirilmesinde yargı mensuplarına rüşvet vermekle suçlandığı davadan aklandı. 
     
</TEXT>
</DOC>
