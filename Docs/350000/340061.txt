<DOC>
<DOCNO> 340061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/spor/ysenay.html </URL>
<DATE> 2005/05/06/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Korkunun ayak sesleri 
</HEADLINE>
<TEXT>



Trabzon maçı sonrası ortaya atılan yanlışlarla dolu beyanlar ve öküz altında buzağı arama gayretleri oldukça can sıkıcı bir havayı pompalıyor maalesef futbolumuza... 
Trabzon Başkanı futbolun içinden gelme saygın bir kişi... Bordo - Mavili camiada görev alışı ve kolayca yakaladığı doğru başkanlık kimliği öyle kolayca harcanacak bir değer mi ki, Kadıköy yenilgisi sonrası akıl almaz çıkışlarla harcıyor yarattığı kariyerini... Ne olmuş, Cem Papila ilk goldeki ofsaytı görememiş. Bu hakikati hepimiz izledik ve yazdık. Ancak Papila'ya soruşturma açılsın zırvasından tutun da banka hesapları, kredi kartları araştırılsın gibi oldukça ayıp ve hukuksal kabahatlere girebilecek söylevleri de Aktuğ başkana yakıştıramadık. Fenerbahçe Fatih Tekke ve Gökdeniz gibi iki süperi çok sıkı bir alan markajı içinde eritip bitirmese Kadıköy'de kazanacak ve alkışlanarak gidecek takım tartışmasız Trabzon olacaktı. Ne yani Fenerbahçe iki hafta önce kendi başkanına yapılan küfür senfonisine rağmen Beşiktaş'ı ayakta alkışlarla uğurlamadı mı 

Papila'ya gelince 
Cem Papila'ya gelince Fenerbahçe'nin dört derbi tipi maçını yönetmiş ve Fener iki kez mağlup çıkmış sahadan... Ali Sami Yen'de Fener, Cim - Bom'a yenilirken, Tuncay'ın penaltısını veremediğini cümle alem görüp biliyordu da, geçen gece bir TV programında kendisi de bu gerçeği açıkça kabullendi... 
Ne yapılsın o maç sonrası... Galatasaray camiası demeç ve şaibe ambargosu altına mı alınsın yani. Ayrıca sevgili Trabzonlu dostlar, oralarda futbolun bütün girdi çıktısı iyi bilinir. Öyle hakem hatalarının her hafta olduğu ülkemizde yenilen takım çuvaldızı kendine batırmayıp çaresizliğini sürekli hakem kabahatlerine yüklemeye devam ederse Türkiye'de birkaç yıl sonra Süper Lig de yok olur, Türk Futbolu'nun Avrupa hayalleri de... 

Bu telaş niye 
Galatasaray'dan çıkan, şuur altında Aziz Yıldırım ve başkanıyla kenetlenmiş Fenerbahçe yönetimi ile camiasını hedefleyen geveze çenelere fazla laf etmeyeceğim. Çünkü Fenerbahçe'nin vites artıran büyüme hamleleri en çok bu düşünce yorgunu dostları endişelere sürüklüyor anlaşılan... Bir yıldır Yıldırım'ın aileye edilen küfürlere haklı isyanı dışında Fenerbahçe, hiçbir maç sonrası konuşma histerisine girmiyor dikkat ederseniz. Ainesi iştir kişinin, lafa bakılmaz doğrusuyla hareket eden böyle bir beraberlik anlayışını, Türkiye liglerinin en pahalı ve beğenilen bir futbol kadrosu süslüyorsa eğer lig vitrinlerini o zaman bu telaş, gürültü ve patırtı niye 
Yoksa bu Fenerbahçe bu yıl da şampiyon olursa gelecekte önlerini yıllarca kesemeyiz korkusunun uğultularını mı dinliyoruz aylardır, haftalardır ... 


</TEXT>
</DOC>
