<DOC>
<DOCNO> 346420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonspo10.html </URL>
<DATE> 2005/05/27/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
İngiltere Liverpool'la çıldırdı... Türk bayrakları unutulmadı... 
</HEADLINE>
<TEXT>

     21 yıl sonra Avrupa'nın bir numaralı kupasını mucizevi bir şekilde kazanan Liverpool, kahramanlar gibi karşılandı. Taraftarlar kupayla şehir turu atan takımlarını bağrına bastı. 
     İngiltere'de Liverpool bayramı... 3-0 geriye düştükleri finalde Milan gibi güçlü bir takım karşısında skoru 3-3'e getirip, penaltılarla zafere uzanan İngilizler müthiş sevinç yaşıyor. Dün John Lennon Havalimanı'na inen Kırmızı - Beyazlı oyuncular kahramanlar gibi karşılandı. Daha sonra şehirde üstü açık otobüsle şampiyonluk turu atan Liverpool takımı onbinlerce taraftarıyla birlikte You'll Never Walk Alone Asla Yalnız Yürümeyeceksiniz şarkısını söyledi. Yaklaşık 750 bin Liverpool taraftarı şehri baştan aşağı kırmızı beyaza çevirirken, bazı taraftarların Türk bayraklarıyla kutlamalara katılması da dikkat çekti. Futbolcuların şehir turu attığı otobüsün üzerinde yer alan "İstanbul 2005" yazıları da İstanbul'daki organizasyonun başarısını bir kez daha hatırlattı. 
     21 yıl sonra 5. Avrupa Kupası'nı müzesine koyan Liverpool'a tebrik yağdı. 

     
</TEXT>
</DOC>
