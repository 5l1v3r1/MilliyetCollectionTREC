<DOC>
<DOCNO> 306764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonspo02.html </URL>
<DATE> 2005/01/15/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Cimbom Gençlerbirliği ile anlaştı, Ali Tandoğan'ı iknaya çalışıyor 
</HEADLINE>
<TEXT>

     Galatasaray para sorununu aştı, Ali Tandoğan’ın bonservisi için Gençlerbirliği’yle 300 bin dolara anlaştı. Görüşmeler sürüyor 
     
     Cavcav şahsi çek istedi 
     Ara transfer döneminin başından bu yana Gençlerbirliği’nin sağ kanat oyuncusu Ali Tandoğan için görüşmelerini sürdüren Galatasaray, para sorununu aşmayı başardı. Futbol Şubesi Sorumlusu Fatih Gökşen, Başkent ekibinin başkanı İlhan Cavcav’la, Ali’nin bonservisi için 300 bin dolara anlaşma sağladı. Cim Bom’un bu miktarı 50’şer bin dolarlık taksitler halinde ödemeyi teklif etmesi üzerine Cavcav şahsi çek istedi. Taraflar bu konuda da prensip anlaşmasına vardı. 
     
     Fark 300 bin Euro 
     Kulüpler arasındaki anlaşmaya rağmen Sarı-Kırmızılı kulübün Ali Tandoğan’a yapacağı ödemeler konusunda sıkıntı yaşanıyor. Cim Bom’un yıllık 400 bin Euro önerdiği, ancak yıldız futbolcunun menacerinin 700 bin Euro istediği öğrenildi. İki taraf arasındaki görüşmenin devam ettiği bildirildi. Sezon sonunda sözleşmesi sona erecek olan Ali Tandoğan’ı ikna çabalarının sürdüğü ve taraflar arasında her an uzlaşma sağlanabileceği bildirildi. 
     
</TEXT>
</DOC>
