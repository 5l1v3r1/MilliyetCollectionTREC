<DOC>
<DOCNO> 321213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sondun01.html </URL>
<DATE> 2005/03/06/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Denktaş Talat'ı cumhurbaşkanlığına aday olmaması için ikna edemedim 
</HEADLINE>
<TEXT>

     KKTC Dışişleri Bakanı ve Başbakan Yardımcısı, Demokrat Parti DP Genel Başkanı Serdar Denktaş, CTP-DP koalisyon hükümetinin yeni bakanlar kurulu listesini yarın öğleden sonra Cumhurbaşkanı Rauf Denktaş'a sunacaklarını bildirdi. 
     Serdar Denktaş, Cumhuriyetçi Türk Partisi CTP Genel Başkanı ve Başbakan Mehmet Ali Talat'ı, cumhurbaşkanlığına aday olmaması konusunda ikna edemediğini ifade ederek, CTP'nin cumhurbaşkanlığı seçiminde ''duygusal'' davrandığını ve ''Denktaş'tan boşalacak yeri dolduralım'' düşüncesiyle hareket ettiğini söyledi. 
     Yeni hükümetin programının ve kabinenin en geç yarın öğleye kadar açıklanacağını belirten Serdar Denktaş, CTP Genel Başkanı ve Başbakan Talat'ın beklentisinin de bu olduğunu kaydetti. Denktaş, '' Talat Başbakanlık görevini cumhurbaşkanından almış ama henüz hükümeti kuramamış bir kişi olarak, cumhurbaşkanlığına adaylık başvurusunda bulunmak istemiyor'' dedi. 

     
</TEXT>
</DOC>
