<DOC>
<DOCNO> 314470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonsiy18.html </URL>
<DATE> 2005/02/11/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Baykal Türkiye'nin içinde bulunduğu ateş çemberi daralıyor 
</HEADLINE>
<TEXT>

     CHP Genel Başkanı Deniz Baykal, Türkiye'nin bir ateş çemberi içinde olduğunu ve çemberin giderek daraldığını öne sürdü. 
     Baykal, Muğla'daki programı kapsamında, Bodrum'un Yalıkavak Beldesi Belediye Başkanı Mustafa Saruhan'ı ziyaretinin ardından, 15 milletvekiliyle, bir süre önce silahlı saldırıya uğrayan Milas Belediye Başkanı Fevzi Topuz'u ziyaret ederek ''geçmiş olsun'' dileklerini iletti. 
     Milas Belediyesi önünde halka hitap eden Baykal, Türkiye'nin bir ateş çemberi içinde olduğunu ve çemberin giderek daraldığını kaydederek, ''Bu koşullarda dost görünen müttefiklerimizin bizi yalnız bırakmasına rağmen istikrarımız sayesinde ülkemiz ayakta duruyor'' dedi. 
     Üreticilerin ve çalışanların mağdur edildiğini öne süren Baykal, ''Gümrüklerimiz ithal ürünlere tamamen açıldı. Memleketimiz adeta başka ülkelerin ürettiği malların pazaryeri haline döndü. Kota konulmuş üreticilerimiz ve çalışanlarımız yoksul bırakılmıştır'' diye konuştu. 
     
     BAŞBAKAN ERDOĞAN'IN GÜNEY ASYA ZİYARETİ 
     Başbakan Recep Tayyip Erdoğan'ın Güney Asya gezisine de değinen Baykal, o bölgelere yardım yapmanın insanlık görevi olduğunu, ancak Erdoğan'ın aynı hassasiyeti kendi ülkesindeki afetzedelere göstermediğini ve mağdur ettiğini ileri sürdü. 
     Baykal, Fevzi Topuz'a yapılan silahlı saldırıyı şiddetle kınadığını belirtti. 
     
</TEXT>
</DOC>
