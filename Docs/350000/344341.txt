<DOC>
<DOCNO> 344341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonspo34.html </URL>
<DATE> 2005/05/20/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Ankaragücü'nde ayağı sakatlanan kaleci Zafer sezonu kapattı... 
</HEADLINE>
<TEXT>

     Birinci Süper Futbol Ligi’nde yarın Konyaspor ile karşılaşacak Ankaragücü’nde, son antrenman tatsız bitti. 
     Konyaspor maçının son çalışmasını bugün öğleden sonra yapan sarı-lacivertlilerde, ayağı burkulan kaleci Zafer’in bileğinde çatlak olduğu tespit edildi. Ayağı alçıya alınan tecrübeli kaleci, ligin bitmesine 2 hafta kala sezonu kapadı. 
     Teknik sorumlu Adnan Şentürk yönetimindeki antrenmanla Konyaspor maçı hazırlıklarını tamamlayan sarı-lacivertliler, Bilkent Otel’de kampa girdi. 
     Fenerbahçe galibiyetinden sonra kesinlikle rehavete kapılmadıklarını belirten teknik sorumlu Şentürk, "Konyaspor maçını kazanıp, son haftaya, ligde kalışımızı matematiksel olarak garantileyerek girmek istiyoruz. Oyuncularımın morali çok iyi. Bizi bir tek Zafer’in şanssız sakatlığı üzdü" diye konuştu. 
     Ankaragücü’nde kart cezalısı oyuncu bulunmazken, sakatlığı süren Faruk Namdar’ın durumu ise maç saatinde netlik kazanacak. 
     
</TEXT>
</DOC>
