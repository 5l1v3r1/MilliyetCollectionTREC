<DOC>
<DOCNO> 300250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonsiy09.html </URL>
<DATE> 2004/12/23/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Koray Aydın'ın mal varlığına tedbir konuldu 
</HEADLINE>
<TEXT>

     Yüce Divan, eski Bayındırlık ve İskan Bakanı Koray Aydın'ın, eşinin ve çocuklarının 2 milyon 320 bin dolar ve 2 milyon 317 bin mark karşılığı euro değerindeki döviz, para, taşınır veya taşınmaz mallarına tedbir koydu. 
     Alınan bilgiye göre, Yargıtay Cumhuriyet Başsavcılığı, ''ihalelere fesat karıştırdığı'', ''görevini kötüye kullandığı'' ve ''haksız mal edindiği'' gerekçesiyle Yüce Divan'a sevkedilen eski Bakan Koray Aydın'ın, eşinin ve çocuklarının mallarına tedbir konulması istemiyle Yüce Divan'a başvurdu. 
     Başvuruda, Aydın'ın, 18 Nisan 1999 seçimlerinin kesinleşmesinden 7 ay 11 gün sonra 8 Aralık 1999'da mal bildiriminde bulunduğu, bu bildirimin düzenleme tarihinin 10 Eylül 1999 olduğu belirtilerek, mal bildiriminde beyan edilen 1 milyon 617 bin mark ve 395 dolar tutarındaki döviz hesaplarının 3 Kasım 1999'da açıldığı, aynı mal beyanında nakit olarak gösterilen 1 milyon 925 bin dolar ile 700 bin markın nerede muhafaza edildiğine dair bir bilgiye yer verilmediği kaydedildi. 
     Aydın'ın 1999 yılı malvarlığı kalemlerinde 1995 yılına kıyasla, taşınmaz mallardaki artış dışında sadece döviz varlığında toplam 2 milyon 320 bin dolar ile 2 milyon 317 bin mark 1 trilyon 718 milyar 33 milyon 952 bin 500 lira ve 79 milyar 415 milyon 410 bin 967 lira olduğu belirtilen başvuruda, Aydın'ın 1995-1999 yılları arasındaki ticari gelirleri ile milletvekilliği maaşlarının tamamı tasarruf edilse dahi söz konusu gelirlerin servet artışının çok gerisinde kaldığı anlatıldı. 
     
     ''FARKIN KAYNAĞI İZAH EDİLEMEDİ'' 

     Başvuruda, incelenen dönemde sadece döviz ve Türk Lirası cinsinden mal varlığında ortaya çıkan 1 trilyon 797 milyar 449 milyon 363 bin 467 lira artış ile 5 yıllık dönemdeki gelirleri toplamı olan 39 milyar 622 milyon 469 bin 86 lira arasındaki farkın kaynağının sanık Aydın tarafından da izah edilemediği kaydedildi. 
     Başvuruda, sanığın mal beyanlarına ilişkin tabloların incelenmesinden, savunmasında parasal değerlere kaynak gösterilen 45 daire ve 22 işyerinin ilk defa taşınmazlarının içinde aktif değer olarak 8 Aralık 1999 tarihli mal bildiriminde gösterildiği, ayrıca bu malvarlığı değerleriyle ilgili olan bir çok daire ve dükkanın daha sonraki mal bildiriminde gösterilmeye devam edildiğinin anlaşıldığı bildirildi. 
     Sanığa isnat edilen suçun sübutu halinde kaynağı gösterilememesi nedeniyle haksız edinildiği kabul edilen malvarlığı değerinin, müsaderesine veya bunun mümkün olmaması halinde, haksız edinilen değere eşit bedelinin hazineye ödenmesine karar verilmesi gerektiğine işaret edilen başvuruda, yargılama sürecinde sanığa, eşine ve çocuklarına ait para ve diğer malvarlığı değerlerinin el değiştirmesi kuvvetle muhtemel olduğu belirtildi. Bu durumda ''malların müsaderesi'' veya ''haksız edinilen değere eşit bedelinin hazineye ödenmesi''nin mümkün olamayacağı ifade edilen başvuruda, bunun yargılamanın, hükmün infaz edilmesi amacına aykırılık oluşturacağı belirtildi. 
     
     YÜCE DİVAN, TEDBİR KOYDU 

     Başsavcılığın başvurusunu değerlendiren Yüce Divan, Koray Aydın'ın, eşinin ve çocuklarının 2 milyon 320 bin dolar ile 2 milyon 317 bin mark karşılığı euro değerindeki döviz, para, taşınır veya taşınmaz malları üzerinde kamu davası sonuçlanıncaya kadar harcama, satma, devretme, bağışlama, temlik gibi tasarrufta bulunma hakkının kısıtlanması için 3628 sayılı Mal Bildiriminde Bulunulması, Rüşvet ve Yolsuzlukla Mücadele Kanunu'nun 5, 14 ve 19 3. maddeleri uyarınca ihtiyati tedbir kararı verilmesine oybirliğiyle karar verdi. 
     Yüce Divan, karar örneğini gereği için Yargıtay Cumhuriyet Başsavcılığı'na gönderdi. 
     
</TEXT>
</DOC>
