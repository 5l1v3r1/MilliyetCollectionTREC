<DOC>
<DOCNO> 337502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur29.html </URL>
<DATE> 2005/04/27/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Taşımalı eğitimle sadece erkek çocuklarını okutuyorlar .. 
</HEADLINE>
<TEXT>

     Diyarbakır'da merkeze bağlı Talaytepe Köyü'ndeki 70'i aşkın kız çocuğu ailelerinin köy dışındaki okula göndermemesi nedeniyle eğitimden uzak kaldı. 
     Güneydoğu Anadolu Bölgesi'ndeki kız çocuklarının okula kazandırılması amacıyla çalışma yürütülürken, Diyarbakır'a 9 kilometre uzaklıktaki 600 nüfuslu Talaytepe Köyü'nde aileler köyde okul olmadığı gerekçesiyle kız çocuklarını okula göndermiyor. Aileler, taşımalı sistemle erkek çocuklarını Kayapınar Beldesi'ndeki Şeyhmus Tatlıcı İlköğretim Okulu'na gönderirken, kız çocuklarına iş yaptırmaya zaman kalmadığı gerekçesiyle bu imkanı tanımıyorlar. 
     
     ''İŞ YAPTIRMAYA ZAMAN KALMIYOR'' 
     Köy Muhtarı Emin Gün, AA muhabirine yaptığı açıklamada, köylerinde okul bulunmadığını, okul yapılması için ilgili yerlere müracaat etmelerine rağmen bugüne kadar okul yapılmadığını savundu. 
     Köyde okul olmadığı için 2 yıl öncesine kadar erkek çocuklarının 5 kilometre uzaklıktaki en yakın okula yürüyerek gittiğini kaydeden Gün, 42 erkek çocuğun 2 yıldır taşımalı eğitimden yararlandığını bildirdi. 
     Taşımalı eğitimde çocuklarının okula sabah erken gittiğini, öğleden sonra da geç döndüğünü, bu nedenle ailelerin kız çocuklarını taşımalı eğitimle okula göndermeye yanaşmadığını bildiren Gün, bu nedenle kız çocuklarının okuyamadığını vurguladı. 
     Gün, köyde okul çağına gelen 70'ten fazla kız çocuğunun bulunduğunu ifade ederek, şöyle konuştu 
     ''Kız çocuklarımızı köy dışındaki bir okula göndermek istemiyoruz. Kız çocukları iş yapmaya zaman kalmadığı için köy dışındaki okula gönderilmiyor. Çünkü, kız çocukları okul dışındaki boş zamanlarında ev işi yapıp hayvanlara bakıyor. Taşımalı eğitimde çocuklar okuldan geç döndüğü için kız çocuklarının zamanı kalmıyor. Bu durum da ailenin işine geliyor. Köyde yaklaşık 130 okul çağına gelen çocuk var. Kız çocuklarına çok yazık oluyor. Okul yapılmasını istiyoruz. Bunun içinde geç kalınmamalı aksi takdirde kızların okuma yaşı geçecek.'' 
     
     ''OKUL ÇAĞINDA 3 KIZIM VAR' 
     Köylülerden Mehmet Gün 30 5 çocuğundan 3'ünün okul çağında olduğu, ancak kız çocukları oldukları için okula göndermediğini dile getirerek, ''Okul uzak olduğunu için çocuklarımı göndermiyorum. Köyde okul yapılsaydı kızlarımı okula gönderirdim'' diye konuştu. 
     Zine Filiz 50 ise, 10 çocuğunun olduğunu, bunlardan 14, 16 ve 20 yaşlarında olan kız çocuklarının hiç okula gitmediğini belirterek, ''Keşke kız çocuklarım da diğer erkek çocukları gibi okuyabilseydiler'' dedi. 
     
     KÖYDE OKULA GİDEN TEK KIZ ÇOCUĞU 
     Köyde okula giden tek kız çocuğu olan Gülistan Gül 14 , taşımalı eğitimle okula gittiğini, 8 sınıfta okuduğunu bildirerek, ailesinin birkaç yıl önce Diyarbakır merkezinde yaşadığı, bu nedenle kendisini okula gönderdiklerini söyledi. 
     Köye geri döndükten sonra da okula devam ettiğini, ancak ilköğretim okulundan mezun olduktan sonra ailesinin kendisini liseye göndermeyeceğini aktaran Gül, ''Okumayı çok seviyorum. Liseyi okuyamayacağım için çok üzülüyorum'' dedi. 
     
     ''VELİ SUÇ İŞLİYOR' 
     Milli Eğitim Müdürlüğü yetkilileri de, çocukların okula gönderilmesi için okul olmayan köylerdeki çocukların ya taşımalı eğitime ya da YİBO'ya yönlendirildiğini, bu çalışmaların planlandığını söylediler. 
     Bütün velilerin çocuklarını okula göndermek zorunda olduğuna işaret eden yetkililer, ''Bazı veliler çocuklarını taşımalı eğitimle okumasını istemiyor. Veli çocuğunu göndermezse suç işlemiş olur. Köylerde de okul yapmaya şartlar uygunsa okul yapılır'' diye konuştular. 
     
</TEXT>
</DOC>
