<DOC>
<DOCNO> 312102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonspo43.html </URL>
<DATE> 2005/02/03/ </DATE>
<TIME> 18.26 </TIME>
<AUTHOR>  </AUTHOR>
<HEADLINE>
Kıran, Locatelli ile gelecek sezon için anlaştıklarını söyledi. 
</HEADLINE>
<TEXT>

     Galatasaray Kulübü Başkanı Yardımcısı Turgay Kıran, İtalyan futbolcu Locatelli ile gelecek sezon için anlaştıklarını söyledi. 
     Galatasaray Avrupa Taraftar Kartı projesi kapsamında İstanbul'a gelen taraftarlar için verilen yemekte basın mensuplarının sorularını yanıtlayan Turgay Kıran, Locatelli transferinde tek sorunun kulübü FC Bologna olduğunu belirterek, ''Biz Locatelli ile anlaştık ve sözleştik. Seneye kendisi Galatasaray forması giyer. Tabii ki yapılan protokolün geçerliliği yok. Bunu önemsemiyoruz. Biz kendisiyle anlaştık ve önemli olan bu'' dedi. 
     
     RIBERY-ANELKA KARŞILAŞTIRMASI 
     Kıran, Fenerbahçe Kulübü'nün Fransız yıldız Anelka'yı alarak önemli bir transfer yaptığını ve sarı-lacivertlileri kutladıklarını ifade ederek, ''Onlar Anelka'yı biz ise Ribery'yi aldık. Hodri meydan, bakalım hangisi daha iyi performans gösterecek. İkisi de Fransa'nın iyi oyuncularından. Anelka, kendisini kanıtlamış bir oyuncu. Ribery ise gelecek vaadeden bir isim. Futbolcular hünerlerini yeşil sahalarda gösterirler'' diye konuştu. 
     Ribery'nin, teknik direktör Gheorghe Hagi'nin transfer listesinde yer almadığının söylenmesi üzerine Kıran, ''Hagi'nin bize önerdiği isimler var ve bizim de ona önerdiğimiz isimler var. Ribery'i biz aldık ama o da kabul etti'' dedi. 
     
     100. YIL MARŞI 
     Galatasaray Kulübü'nün 100. yılı etkinlikleri çerçevesinde hazırlanan 100. Yıl Galatasaray Marşı, basına tanıtıldı. 
     Mecidiyeköy'de bulunan YHB Studio'da Asu Maralman tarafından seslendirilen marşın tanıtımına, yöneticiler Turgay Kıran ile Derya Taşdelenler de eşlik etti. 
     
</TEXT>
</DOC>
