<DOC>
<DOCNO> 324808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy33.html </URL>
<DATE> 2005/03/18/ </DATE>
<TIME> 19.56 </TIME>
<AUTHOR>  </AUTHOR>
<HEADLINE>
Türkiye - AB ortaklık komitesi ve siyasi diyalog toplantısı yapıldı 
</HEADLINE>
<TEXT>

     Brüksel'de iki gün süren Türkiye-AB Ortaklık Komitesi ve Siyasi Diyalog toplantıları tamamlandı. 
     Türkiye'nin, Dışişleri Bakanlığı Müsteşar Yardımcısı Volkan Bozkır başkanlığındaki heyet tarafından temsil edildiği toplantıların ilk bölümü olan Ortaklık Komitesi'nde 25 AB üyesi ülkenin temsilcileriyle görüş alışverişinde bulunuldu. 
     Ortaklık Komitesi'nde Gümrük Birliği, enerji, çevre, ticaret, içişleri ve adalet gibi alanlarda çeşitli konular ele alındı. 
     Türk tarafı, toplantıda, Türk işadamlarına vize uygulamasının yumuşatılması talebini gündeme taşıyarak zabıtlara geçirdi ve bu uygulamanın ticaret kısıtlaması, Gümrük Birliği uzlaşmasının ihlali anlamına geldiği üzerinde durdu. 
     AB kanadı, Gümrük Birliği uygulamasında, canlı et ithalatı, eczacılık, ikinci el makine ithalatı gibi alanlardaki aksaklıkları gündeme getirdi. Gümrük Birliği ticaret hacminin geçen yıl 80 milyar avroyu bulduğunu dikkate alan tarafların konuyu yapıcı bir yaklaşımla irdeledikleri belirtildi. 
     
     SİYASİ DİYALOG 
     Türkiye ile AB Komisyonu arasında, 2001 başından beri yılda 4 defa Siyasi Diyalog toplantısı yapılıyor. 
     Siyasi Diyalog toplantısında, AB kanadının Ankara'dan, tam üyelik müzakerelerinin başlayacağı 3 Ekim tarihinden önce adımlarını hızlandırmasını istediği bildirildi. Türk tarafı da, AB'nin takvim belirlemekte ve öngörülen belgeleri sunmakta gösterdiği gecikmeye dikkati çekti. 
     AB Komisyonu, Türkiye'ye ilişkin Katılım Ortaklığı Belgesi'ni, İlerleme Raporu ile birlikte gelecek kasım ayında açıklayacak. 
     Komisyon, müzakerelerin çerçevesini belirleyecek belgesini haziranda sunmaya hazırlanıyor. Bu belgenin, AB Konseyi'nin onayından, oybirliğiyle geçmesi gerekiyor. 
     AB kanadının, Sivil Toplumlar Belgesi'nin de haziranda çıkması bekleniyor. 
     Brüksel toplantıları sırasında, Ankara Antlaşması Uyum Protokolü'nün Türkiye tarafından imzalanmasına ilişkin teknik çalışmaların da sürdürüldüğü, bu konuda, önümüzdeki gün veya haftalarda sonuca ulaşılacağı ifade edildi. Uyum Protokolü, üzerinde mutabık kalınacak bir metnin belirlenmesinden sonra, Türkiye ile AB Dönem Başkanlığı arasında imzalanacak. Protokol'ün AB açısından yürürlüğe girmesi için bu imza yeterli olacak. Türkiye'de ise TBMM'nin onayı gerekecek. 
     Siyasi Diyalog toplantısında, 6 Martta İstanbul'da meydana gelen olaylara da değinildi. Türk tarafı, sorumlu görülen 6 polis memurunun görevlerinin askıya alındığını ve soruşturmanın devam ettiğini bildirdi. 
     AB kanadı, dil eğitim kursları, tv yayınları, sivil-asker ilişkileri, dernek özgürlüğü, kadın-erkek eşitliği gibi konuları da gündeme getirdi. 
     
</TEXT>
</DOC>
