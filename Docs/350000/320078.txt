<DOC>
<DOCNO> 320078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo43.html </URL>
<DATE> 2005/03/02/ </DATE>
<TIME> 22.42 </TIME>
<AUTHOR>  </AUTHOR>
<HEADLINE>
Fenerbahçe, Kayserispor maçı sonrası notlar 
</HEADLINE>
<TEXT>

     Fenerbahçe Teknik Direktörü Christoph Daum, Türkiye Kupası çeyrek finalinde Kayserispor'a karşı istedikleri oyun planını sahaya yansıtıp, galibiyete ulaştıklarını söyledi. 
     Daum, maçtan sonra düzenlediği basın toplantısında, saha zemininin ve havanın olumsuz koşullarına rağmen topu çabuk ve isabetli oynayıp etkili olduklarını belirterek, şöyle konuştu 
     ''Maçın başından itibaren rakibi baskı altına alıp zorladık ve net bir şekilde oyun planımızı sahaya yansıttık. Zemin ve hava koşulları ağır olsa da topu çabuk ve isabetli oynayıp, istediğimizi sahaya yansıttık. Özellikle topsuz oyunda başarılıydık. Maçı ilk yarıda lehimize çevirip, ikinci yarıya üç değişiklikle çıktık. Ancak 10 kişi de kalsak bu maçı kazanırdık. İkinci yarıda, ilk yarıya oranla topsuz oyunda biraz daha kötüydük. Ama geride bıraktığımız zorlu dönem ve önümüzdeki Malatyaspor maçını düşündüğümüzde, oyuncularımın dinlenerek karşılaşmayı bitirmek istediğini tahmin ediyorum.'' Bu gece kazanarak yarı finale çıkmanın önemli olduğunu vurgulayan Daum, ''Yarı finaldeki rakibimiz Denizlispor'a karşı, bugünkü gibi başlarsak inanıyorum ki o engeli de aşarız'' dedi. 
     Alman çalıştırıcı toplantının son bölümünde, bir başka kulüple görüştüğü yönünde medyada yer alan haberlerin gerçeği yansıtmadığını söyledi. 
     Başkan Aziz Yıldırım ile Real Zaragoza maçı sonrası Fenerbahçe'nin geleceği hakkında görüşmek üzere sözleştiklerini anlatan Daum, ''Ortada bir yalan haber var. Başka bir kulüple Fenerbahçe'yi tehdit ettiğime dair... Hiçbir basın mensubu benimle bu konuda konuşmadı. Ben de buna benzer bir açıklama yapmadım. Aziz Yıldırım ile kulübün geleceğiyle ilgili görüşmek üzere sözleştik. Fenerbahçe ile herhangi bir görüşmem olmadan başka hiçbir kulüple görüşmem. Almanya'da olsaydım, bu habere avukatımla müdahale ederdim, ancak burada bazı şeyler zor'' dedi. 
     Daum, maçtan sonra sahada dinlenmeye yönelik çalışmalar yaptırdığı futbolcularına yarın izin verdi. 
     Sarı-lacivertliler Malatyaspor maçının hazırlıklarına cuma günü başlayacak. 
     
</TEXT>
</DOC>
