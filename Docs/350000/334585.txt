<DOC>
<DOCNO> 334585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sontur48.html </URL>
<DATE> 2005/04/18/ </DATE>
<TIME> 19.53 </TIME>
<AUTHOR>  </AUTHOR>
<HEADLINE>
Fatih'te kanlı soygun girişimi... 
</HEADLINE>
<TEXT>

     Fatih'te döviz bürosunu soymak isteyen bir kişi, kendisine müdahale etmek isteyen işyeri sahibini tabancayla vurarak öldürdü. 
     A.A muhabirinin aldığı bilgiye göre, Şehremini Millet Caddesi'ndeki Ruhat Karadeniz'e ait döviz bürosuna gelen Yavuz Ş, tabancasını çıkartarak vezne çalışanından paraları istedi. 
     Bu sırada işyeri sahibi Karadeniz, soyguncuya müdahale etmek istedi. Çıkan boğuşma sırasında tabancasını ateşleyen Yavuz Ş, Karadeniz'i yaraladı. 
     İstanbul Üniversitesi Tıp Fakültesi Hastanesi'ne kaldırılan ve ameliyata alınan Karadeniz, kurtarılamadı. 
     Çevredeki vatandaşlarca etkisiz hale getirilen Yavuz Ş, polise teslim edildi. 
     
</TEXT>
</DOC>
