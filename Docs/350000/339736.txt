<DOC>
<DOCNO> 339736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/siyaset/siy03.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim doğruyu söylemiyor 
</HEADLINE>
<TEXT>


Erdoğan, Fatih Altaylı'nın kediyi kızı için istediğini söylemişti. Altaylı, dünkü yazısında "Başbakan'dan kedi istemedim" dedi 

İSTANBUL Milliyet 


Başbakan Recep Tayyip Erdoğan'ın Hürriyet yazarı Fatih Altaylı'nın kızına hediye ettiği kedisi Cansu'yu Altaylı'nın talebi üzerine mi yolladığı, yoksa talep olmaksızın mı gönderdiği tartışma konusu oldu. Erdoğan'ın Başbakanlık Konutu'nda beslediği kedisi Cansu'nun akıbeti geçen hafta Milliyet yazarlarının Başbakan'ı ziyaretleri sırasında gündeme gelmişti. Başbakan Erdoğan, Milliyet ekibine yaptığı açıklamada, Fatih Altaylı'nın kızı için Cansu'yu kendisinden istediğini, bunun üzerine görderdiğini söylemişti. Milliyet de Erdoğan'ın aktarımından yola çıkarak kedinin, talebi üzerine Altaylı'ya gittiğini yazmıştı. 

Altaylı'nın çelişkisi 
Altaylı, dün Hürriyet'teki köşesinde Milliyet'te çıkan bu haberi "saçmalık" olarak nitelendirdi ve "Bu saçmalığın nereden çıktığını bilmiyorum, ama Başbakan'ın söylemediğinden eminim. Çünkü doğru değil" diye yazdı. Bu durumda Başbakan'ın görgü tanıklarının önünde yaptığı açıklama ile Altaylı'nın kendi köşesinde hazır bulunmadığı bu konuşmayla ilgili yürüttüğü tahmin arasında bir çelişki ortaya çıktı. Öte yandan Altaylı, aynı yazıda kedi olayıyla ilgili olarak bir sohbetlerinde Başbakan'ın kendisini bir geziye davet etmesi üzerine, "Kızımın yaş günü var, gelemem" yanıtı verdiğini, Erdoğan'ın "Kızına ne hediye aldın " diye sorması üzerine, "Kedi yavrusu istiyor" dediğini, bunun üzerine Başbakan'ın Cansu'yu gönderdiğini de yazdı. 


</TEXT>
</DOC>
