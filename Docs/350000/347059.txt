<DOC>
<DOCNO> 347059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/spor/spo16.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Elvan merhem oldu 
</HEADLINE>
<TEXT>


Dünya rekortmeni sporcumuz, Portekiz'de yapılan Avrupa Kulüpler Şampiyonası'nda 3 bin ve 5 bin metrede zirveye çıkarak, doping skandalları ve polemiklerle gündeme gelen atletizme hareket getirdi 


Süreyya Ayhan krizi, Yücel Kop - Mehmet Atalay - Mehmet Terzi gerginliği ve son olarak da Tezeta Dangersa'nın dopingli çıkmasıyla gündeme gelen Türk atletizmi, Elvan Abeylegesse'nin Portekiz'deki başarısıyla suskunluğuna son verdi. 
Avrupa Kulüpler Şampiyonası'nda önceki gün ENKA adına 3 bin metrede 8.54'le zirveye çıkan Abeylegesse, dün de 5 bin metrede rakip tanımadı. Milli atletimiz, 15.08.59 ile bu yıl Avrupa'daki en iyi derecesini koştu. Önceki gün 3 bin metre engellide 10.02.79 koşan Türkan Erişmiş, Senem Eser'e ait olan 21 yıllık Türkiye rekorunu kırmıştı. Dün ise yüksek atlamada Candeğer Oğuz 1.83, 200 metrede Angela Morasanu da 23.71 ile 4. olurken, çekiç atmada Zübeyde Yıldız 56.80, 100 metre engellide Esen Kızıldağ 13.73, 1500 metrede Binnaz Uslu 4.24.98, uzun atlamada Saliha Özyurt 5.87 ve gülle atmada Rumen Nicoleta Grasu 14.30 ile 6. sırada kaldı. ENKA'nın 4x400 metre bayrak takımı, 3.36.23 koşarak ikinciliğe ulaştı. ENKA toplamda 91 puanla Avrupa 4.'lüğünü elde etti. 

Hesap tutmadı 

3 bin metrede ikinci olduğu Avrupa Salon Şampiyonası'nda A numunesi pozitif çıkan Tezata Dengersa'nın, Portekiz'deki Avrupa Kulüpler Atletizm Şampiyonası'nda dünya rekoru kırmaya hazırlandığı öğrenildi. Antrenörü Ertan Hatipoğlu, Tezeta'nın 3 bin metre engellide rekora şartlandığını belirterek, "Yaşanan bu olaylar sporcumun psikolojisini de bozdu" dedi. 


</TEXT>
</DOC>
