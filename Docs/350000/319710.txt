<DOC>
<DOCNO> 319710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur03.html </URL>
<DATE> 2005/03/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Samsun'da taşkın... 2000 dönüm tarım alanı sular altında kaldı 
</HEADLINE>
<TEXT>

     Samsun'un Bafra İlçesi'nde gece başlayan yağış nedeniyle sulama kanallarının bağlandığı göl taştı. Göl ve sulama kanalının yakınındaki Şirinköy'de yaklaşık 2 bin dönüm tarım alanı su altında kaldı. 
     Edinilen bilgiye göre, Bafra İlçesi'ne bağlı Şirinköy'de gece başlayan yağış, köy yakınından geçen sulama kanalının ve bağlandığı gölün taşmasına neden oldu. Taşkın nedeniyle yaklaşık 2 bin dönüm tarım alanı ve mera sular altında kalırken, bazı ev ve ahırları da su bastı. 
     Şirinköy muhtar vekili Yusuf Cebeci, AA muhabirine yaptığı açıklamada, DSİ tarafından açılan sulama kanalının aktığı Karaboğaz yöresindeki gölün denizle bağlantısını sağlayan bölümün kapalı olması nedeniyle etkili yağışlarda zaman zaman su baskınları yaşadıklarını belirterek, daha büyük sorun yaşamadan yetkililerden bu duruma çözüm bulmalarını istedi. 
     Aşırı yağışlarda sulama kanalı ve gölün sularının taştığını kaydeden Cebeci, ''Göl, denize bağlansa bile, deniz kısa sürede bu bağlantıyı kumla kapatıyor. Bunun için de mendirek yapılması gerekiyor'' dedi. 
     Köy halkı da etkili yağışlarda ne yapacaklarını şaşırdıklarını belirterek, ''Bazılarımızın evini su bastı. Tarlalarımız su içinde. Tarlası ekili olanlar var. Tüm ürünleri mahvoldu. Hayvanlarımız da su içinde. Bazı kısımlarda ulaşımı kayıkla sağlıyoruz'' diye konuştular. 
     Taşkına uğrayan bölgelerde incelemelerde bulunan Bafra Kaymakamı Selahattin Aparı, duruma çözüm bulmak amacıyla çalışmalarını sürdürdüklerini söyledi. 
     Köyün sulardan kurtulması için rapor hazırlandığını kaydeden Aparı, ''Belirli yerlere köprüler ve menfezler yapılacak. Ancak, Karaboğaz yöresinin Kızılırmak Deltası'nda olması nedeniyle ekosisteme zarar vermeden bir çalışma yapılması öngörülüyor. Bunun için mevcut kanalların rehabilitasyonunu sağlayarak çözüm sağlayacağız. Çalışmalarımızı sürdürüyoruz'' dedi. 
     Yetkililer, zarar tespit çalışmalarının daha sonra yapılacağını söylediler. 
     
</TEXT>
</DOC>
