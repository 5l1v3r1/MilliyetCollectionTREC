<DOC>
<DOCNO> 317950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonspo07.html </URL>
<DATE> 2005/02/23/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Fenerlilerin son rüyası gerçek oluyor... 
</HEADLINE>
<TEXT>

     Şükrü Saracoğlu Stadı’nı bölüm bölüm yıkarak, yeniden inşaa eden Başkan Aziz Yıldırım’ın son rüyası da gerçek oluyor. Şu anda stadın tek eski bölümü olan numaralı tribün de, pazartesi gününden itibaren yıkılmaya başlanacak. Tüm planları hazırlanan, finansmanı temin edilen tribünün yıkımına Migros tribünü tarafından başlanacak. Numaralı tribün üç aşamada yıkılıp, yeniden yapılacak. Bu amaçla dünden itibaren Migros kale arkası tribününün olduğu bölüm, alüminyum perdeyle çevrilmeye başlandı. 
     
     Kaynak yapılıyor 
     Canlı yayın arabalarının olduğu bölüme de, inşaata girilmesini engellemek için duvar örüldü. Eylül ayına yetiştirilmesi planlanan numaralı tribün içinde bazı yerlerde demirleri kaynakla sökme çalışmaları da başladı. Yıkım işlemi pazartesi günü başlayacak olmasına karşın, pazar günü oynanacak Akçaabat Sebatspor maçında bazı bölümlere seyirci alınmayacak. Karşılaşmanın satışa çıkarılan biletleri arasında numaralı tribünden sadece VIP biletleri yer alıyor. 
     
</TEXT>
</DOC>
