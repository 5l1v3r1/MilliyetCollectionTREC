<DOC>
<DOCNO> 328795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/spor/ygokce.html </URL>
<DATE> 2005/03/31/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
14 Kahraman adam 
</HEADLINE>
<TEXT>



Özlediğimiz oyun, özlediğimiz skor. Gecikmiş, hasret kaldığımız sevinç. Danimarka ve Yunanistan önünde Milli Takım'ın hak ettiği, ama söküp alamadığı galibiyeti dün Tiflis'te gördük. Birbirinden güzel gollere tanık olduk. Ay - Yıldızlı formayı taşıyan yıldızlarımızla gurur duyduk. 
Hepsi de alın teri döken, emek kahramanı çocuklar... Ama ben Yıldıray'ın, Emre'nin ve Fatih'in gözlerinden öperim. Öylesine kişilikli, sağlam, yaratıcı, bitirici ve güven vericiydiler ki, alkışlamamak elde değil Dün gecenin skoruyla, dünün oyunuyla Milli Takım'ın umudunu ve kazanma konseptini dışarıda aramaya çalışan bizler de içerideki çocuklarımızı nihayet keşfettik. 
Türk Milli Takımı, skor tabelasında sürekli önde koştu. Kritik yanlışlar yaptı, ama oyunun geneline bakıldığında aşka geldi, gollerini attı. 
Gürcistan, Yunanistan'a kaybettiği maçtan sonra umutları kırılmış, çılgın bir öfkeyle maça başladı. Savunmada ağırdılar. Hele Emre ve Yıldıray'ın yarattığı pozisyonlarla Fatih Tekke gol vuruşlarıyla buluştukça adeta çıldırdılar. Alain Giresse'in Yunanistan maçındaki kadrodan beş adamı değiştirerek aradığı rüzg r ancak iki gol getirebildi. Bu gollerden ilkinde savunmamızın Amisulashvili'yi boş bırakması tüyler ürperten bir hataydı. Iashvili'nin attığı golde ise hakemin kaçırdığı bir elle oynama söz konusuydu. Ne var ki Milli Takım, öfkeli rakibine sık sık faul yaparak ölü toptan gol ümitleri verdi. Rüştü'nün üç kritik golü inanılmaz çeviklikle önlemesi, savunma sıkıntılarımızı perdeledi. 
Dünkü ikilileri de alkışlayalım. Gökdeniz ve Fatih'i... Tuncay ve Ümit Özat'ı... Hepsi de alın teri ve emek kahramanları. Oynadığı sürece etkili olamayan Necati dahil hepsi de takım için ellerinden geleni yaptı ve Gürcistan'ı adeta ezerek aradaki klas farkını ortaya koydu. 
Ersun Yanal'a da gözünaydın diyelim... Artık herhalde Haziran'a kadar daha sakin düşünüp, kendini güven duygusunu kazandığı için daha yaratıcı ve üretken bir oyun sistemi kurgular... Çünkü elinde fazlasıyla kaliteli bir malzeme var 



</TEXT>
</DOC>
