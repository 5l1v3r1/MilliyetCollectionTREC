<DOC>
<DOCNO> 321084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sontur23.html </URL>
<DATE> 2005/03/05/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
"Sahte rakının uzmanı" suçlamaları kabul etmedi 
</HEADLINE>
<TEXT>

     İzmir'de temmuz ayında çalınan TEKEL hologramlarıyla ilgili olarak aranırken dün Kordon'da yakalanan İbrahim Hafızoğlu, adliyeye sevk edildi. 
     Ayrıca hakkında ''sahte rakı imal etmek ve teşekkül oluşturmak'' suçundan gıyabi tutuklama kararı bulunan ve ''sahte rakı uzmanı'' olarak bilinen İbrahim Hafızoğlu, Kaçakçılık ve Organize Suçlar Müdürlüğü Mali Büro Amirliği'ndeki işlemleri tamamlandıktan sonra, İzmir Cumhuriyet Başsavcılığı'na sevk edildi. 
     Hafızoğlu'na, ''gıyabi tutuklu olması nedeniyle sahte rakı imali ve teşekkül oluşturmak suçundan sorgulama yapılmadığı'' belirtildi. 
     Hafızoğlu'nun, geçen temmuz ayında 500 bin sahte rakı imal edebilecek miktarda TEKEL hologramlarının çalınmasıyla ilgili soruşturmayı yürüten Asayiş Şube Müdürlüğü Hırsızlık Büro Amirliği ekipleri tarafından ifadesinin alındığı bildirildi. 
     Hafızoğlu'nun ifadesinde, hologramların çalınmasıyla ilgili suçlamaları kabul etmediği öğrenildi. 
     
     500 BİN SAHTE RAKI İMALİ 
     İzmir Halkapınar'daki TEKEL'e ait fabrikadan geçen yıl temmuz ayında 500 bin şişe sahte rakı imal edebilecek miktarda hologramın çalınmasının, ağustos ayında gerçekleştirilen operasyonda ortaya çıkmasının ardından, çok yönlü tahkikat başlatılmıştı. 
     Operasyonlarda gözaltına alınan U.Ç'nin iddialarına göre, ''Organizasyon lideri'' olduğu suçlamasıyla, İbrahim Hafızoğlu'nun yakalanması için Türkiye'deki polis ve jandarma birimlerine bilgileri dağıtılmıştı. 
     Hafızoğlu'nun Menemen İlçesi'nde ekim ayında düzenlenen operasyonda elde edilen 300 şişe sahte rakıyla ilgili organizasyonda da yer aldığının belirlenmesi üzerine, mahkemece hakkında gıyabi tutuklama kararı çıkarılmıştı. 
     Ayrıca İzmir'in Kahramanlar Semti'nde geçen yıl temmuz ayında düzenlenen operasyonda İbrahim Hafızoğlu'na ait olduğu belirtilen sahte rakı imalathanesi ortaya çıkarılmıştı. 
     Hakkında gıyabi tutuklama kararı bulunan ve dün Kordon'da yakalanan Hafızoğlu'nun daha önceden ''Sahte rakı imal etmek ve piyasaya sürmek'' suçundan 3 ayrı sabıkasının bulunduğu bildirildi. 
     
</TEXT>
</DOC>
