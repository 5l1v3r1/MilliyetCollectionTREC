<DOC>
<DOCNO> 303703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonsiy04.html </URL>
<DATE> 2005/01/05/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Araştırmacı-yazar Tarhan Erdem "Baykal kaybedebilir" 
</HEADLINE>
<TEXT>

     İSTANBUL Milliyet 

Araştırmacı - yazar Tarhan Erdem, partiyi olağanüstü kurultaya çağıracağını açıklayan CHP Genel Başkanı Deniz Baykal'ın kaybetme ihtimali olduğunu belirtti. Eski CHP Genel Başkanı Altan Öymen de CHP'nin gençleşmeye ihtiyacı olduğunu belirtti. 
     Erdem ve Öymen, CNN Türk'teki "Manşet" programında Mehmet Ali Birand'ın sorularını yanıtladı. Baykal'ın kaybetme ihtimali olduğunu ifade eden Erdem, Baykal'ın direnişe direndiğini, CHP'nin değişeceğini ve buna kimsenin direnemeyeceğini vurguladı. Erdem şunları söyledi 
     "Baykal, adeta Disiplin Kurulu'nu feshetme hakkını kullanıyor. Bugün, uygulamada disiplin kurulu feshediliyor. Bu tarihte görülmemiş birşey. Genel Başkan'ın buna yetkisi yok. Baykal başka yollar bulmalıydı. Türk toplumunda önemli bir dönüşüm, gelişme akımı var. Baykal, bu akımın önünde duruyor. Baykal değişime direniyor. Başarı şansı yok. Bu Baykal'ı da, başkalarını da aşar." 
     
     "Baykal'ın meselesi yolsuzluk değil" 
     54 yıldır CHP üyesi olduğunu belirten Öymen de, "İlk kez Disiplin Kurulu kararı yüzünden kurultaya girildiğini görüyorum" dedi. Kurultay sonrası bölünme ihtimaline dikkat çeken Öymen, böyle bir hareketin Türkiye'deki sol hareketi de zora sokacağını vurguladı. Rüşvetin öncelikle ispatı gerektiğini belirten Öymen, sözlerini şöyle sürdürdü 
     "Farzedelim, böyle bir girişim oldu, peki bu sonucu etkilemiş mi Eğer Kurul'daki her üye rüşvet aldıysa durum değişir. Rüşvetin kanıtı ya da tanığı yok. Bu bir adli mesele. Siyasi partilerde bu konularda Disiplin Kurulu karar verir. Şimdi Genel Başkan, kendi seçtiği Kurul'u eleştiriyor. Kurultay demokratik koşullarda yapılırsa, Sarıgül'ün kazanma ihtimali var. Kurultay Baykal'a güvenoyu verip vermemeye dönüşür" Aday olmayacağını söyleyen Öymen, "Görevimizi yaptık. Partiyi reforme etmeye çalıştık. Şimdi esefle görüyorum ki, bunlar bir kenara atıldı. Parti içinde demokrasi törpülendi. Genel başkanın meselesi yolsuzlukla mücadele değil, kendisini eleştiren ve karşısına çıkanları tasfiye etmek" dedi. 
     
</TEXT>
</DOC>
