<DOC>
<DOCNO> 307618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonyas03.html </URL>
<DATE> 2005/01/18/ </DATE>
<TIME> 02.13 </TIME>
<AUTHOR>  </AUTHOR>
<HEADLINE>
Avusturyalılar kiliseyi terk ediyor... 
</HEADLINE>
<TEXT>

     Rekor sayıda Avusturyalının Katolik kilisesinden ayrıldığı bildirildi. 
     Avusturya Haber Ajansı'nın APA , bugün açıklanan istatistiklere dayanarak verdiği habere göre, geçen yıl 44 bin 852 Avusturyalı kiliseye gitmeyi bıraktı. Bundan önceki rekor 44 bin 300 ile 1995'e aitti. 
     Rekor sayıda Avusturyalının kiliseyi terk etmesinin nedeninin, bir kilisedeki bilgisayarlarda çocuk pornosu ve diğer porno görüntülerinin bulunmasının yol açtığı skandal olduğu belirtildi. 
     Skandala yol açan, Viyana'nın 80 km batısındaki manastırın, kendi cemaatinden kiliseyi terk edenlerle ilgili bilgileri açıklaması durumunda bu sayının daha da artacağı belirtiliyor. Bu bilgiler henüz açıklanmadı. 
     Bu durum, çoğunluğu Katolik olan Avusturya'da kilisenin imajını zedelemenin yanı sıra kilisenin gelirlerinde önemli ölçüde düşüşe neden olacak. 
     Kiliseyi terk eden insanlar, yılda 327 ila 392 dolar arasında değişen kilise vergisini vermiyor. 
     
</TEXT>
</DOC>
