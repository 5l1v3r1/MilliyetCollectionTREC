<DOC>
<DOCNO> 349639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun30.html </URL>
<DATE> 2005/06/07/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Papadopulos, Türk gazetelerinin kupürleriyle lobi yapıyor 
</HEADLINE>
<TEXT>

     Kıbrıs Rum Toplumu lideri Tassos Papadopulos’un Türkiye-AB sürecindeki gelişmeleri kurduğu bir komite aracılığıyla izlediği bildirildi. Papadopulos yönetimi, Türkiye’nin AB sürecini engellemek için her yola başvuruyor. 
     ABHaber.com’a göre, Papadapulos’un kurduğu komite hergün Türk basınını yakın takip altına alarak AB-Türkiye ilişkilerini içeren haberleri topluyor. Yerel basın da dahil olmak üzere Türk basınını tarayan söz konusu komite, Türkiye’nin AB sürecindeki tüm negatif haberleri topladıktan sonra bunların Avrupa’ya dağıtımını yapıyor. Türk basınından toplanan negatif haberlerin çevirisi de komite tarafından yapılıyor. 
     Türkiye’nin AB yolunda yaptığı hatalar, komite tarafından Türkiye karşıtı lobilere, tüm AB başkentlerindeki Türkiye’yi yakından takip eden ilgili birimlere, Avrupa Parlamentosu ve Avrupa basınına gönderiliyor. Türk basını kaynak gösterilerek Avrupa’ya dağıtımı yapılan haberler ile, "Türkiye AB kültürüne uygun değil, yeterince Avrupalı değil, demokrasi ve insan haklarına saygısız, laiklik ile çelişkili, kadın haklarını ihlal ediyor, ilkel" argümanları güçlendirilmeye çalışılıyor. 
     
</TEXT>
</DOC>
