<DOC>
<DOCNO> 312339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/soneko02.html </URL>
<DATE> 2005/02/04/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Teşvik Yasası, 4 bin kişiye iş sağladı 
</HEADLINE>
<TEXT>

     Yavuz KUŞDEMİR DHA 

      KALKINMADA öncelikli iller arasına giren Uşak'a, teşvikten yararlanmak isteyen 56 şirket yatırıma başladı. Uşak Ticaret ve Sanayi Odası UTSO Yönetim Kurulu Başkanı Halil Ağaoğlu, bu şirketlerden 12'sinin üretime geçtiğini ve istihdam açısından kentin rahatladığını açıkladı. 
     UTSO Başkanı Halil Ağaoğlu, 5084 Sayılı Yatırım ve İstihdam Teşviki Kanunu kapsamına giren Uşak'ta Vali Ali Fuat Güven'in de desteği ile UTSO'da Yatırım Teşvik Bürosu oluşturduklarını söyledi. Yatırım yapmak isteyen herkese yardımcı olduklarını, destek verdiklerini belirten Başkan Ağaoğlu, "Kanunun çıktığı 6 Şubat 2004 tarihinden bugüne kadar 56 firma Uşak'ta yatırıma başladı. Protokol imzalanan 56 firmadan 2'si gıda, 10'u tekstil olmak üzere 12'si üretime geçti. Halen 6 fabrika inşaat aşamasında, 38 tanesi de proje aşamasında bulunuyor'' dedi. 
     Aralık 2004 sonu itibariyle Uşak'ta 28 bin 196 sigortalı işçi bulunduğunu söyleyen Halil Ağaoğlu, "Bunlardan 4 bin işçiyi ilimizin teşvik kapsamına girmesinden sonra işe alınanlar oluşturuyor. 4 bin sigortalı işçinin ilimiz ekonomisine aylık faydası ise 250 bin YTL 250 milyar lira gelir vergisi stopaj payı, 402 bin YTL 402 milyan lira SSK işveren payıdır'' diye konuştu. 
     Uşak'ın teşvik kapsamına alınmasından sonra 27 firmanın indirimli elektrik uygulamasından yararlandığını, bu firmaların yaptıkları başvurunun parasal karşılığının ise 1 milyon YTL 1 trilyon lira civarında olduğunu anlatan UTSO Başkanı Halil Ağaoğlu, teşvik kapsımı dışında kalan illere yönelik tanıtma faaliyetlerini sürdüğünü 1500 üreticiye mektup göndererek Uşak'a yatırım için davet etiklerini söyledi. 
     
     Isıtaş'tan Kütahya'ya yatırım... 

     Öte yandan, Eskişehir merkezli ''Isıtaş Soba Sanayi''nin, Kütahya Organize Sanayi Bölgesi'nde 10 milyon dolarlık yatırımla üretim tesisi kurmasını öngören protokol imzalandı. 
     Kütahya Belediye Başkanı Mustafa İça ve Isıtaş Yönetim Kurulu Başkanı Fikret Kumaş, protokol imza töreninde yatırımla ilgili gazetecilere bilgi verdi. 
     İça, kentin teşvik kapsamına alınmasıyla artık kabuğunu kırmaya başladığını söyledi. Kentte, Almanya merkezli ''Real Union'' firmasından sonra ikinci büyük yatırımın Isıtaş Soba Sanayi'den geldiğini belirten İça, gerçekleştirilen yatırımların kentin en büyük sorunu olan işsizliğe çare olacağını ve kentin hızla kalkınmasına yardımcı olacağını ifade etti. 
     İça, kentin coğrafi konumu bakımından yatırımcıların gözdesi haline gelmesi beklentisi içinde olduklarını dile getirdi. 
     Isıtaş Yönetim Kurulu Başkanı Fikret Kumaş da Kütahya'nın yapacakları yatırımlar için çok uygun bir yer olduğunu vurguladı. 
     İlk etapta, 28 bin metrekare alanda panel radyatör üzerine yaklaşık 10 milyon dolarlık bir yatırım yapacaklarını kaydeden Kumaş, temmuz ayında üretime geçmeyi planladıklarını ve tesiste 50-100 kişiyi istihdam edebileceklerini belirtti. 
     Kumaş, 40 bin metrekarelik bir alana da kombi üretim tesisi kuracaklarını belirterek, bu tesisin ağustos ya da eylül ayında temelini atmayı planladıklarını sözlerine ekledi. 
     
</TEXT>
</DOC>
