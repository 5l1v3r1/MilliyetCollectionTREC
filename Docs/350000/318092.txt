<DOC>
<DOCNO> 318092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/spor/axspo01.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar oyuna gelmiş 
</HEADLINE>
<TEXT>


Beşiktaş'ın usta eldiveni, tesadüfen kaleciliğe adım attığını açıkladı, "Bir gün oyuna fazla dalınca idman saatini kaçırdım. Döndüğümde tek boş pozisyon kaleydi" dedi 

ORHAN YILDIRIM 


"Yönetimin elindeyim" 
CORDOBA, geçen sezon Samsunspor maçıyla başlayan düşüşe anlam veremediğini, ancak hareket tarzlarının yanlışlığının faturasını ağır ödediklerini vurguladı. Yönetime çağrıda bulunan tecrübeli eldiven, "Ben ve ailem burada çok mutluyuz. Önümde üç ayım var. Ancak istemezlerse teşekkür edip ayrılırım. Ben onların elindeyim, neye karar verirlerse ona uyacağım. Sahada en iyisini yapmaya çalışıyorum. Ayrıldığımda çok iyi şeyler yaparak giden biri olacağım" diye konuştu. 

Umudunu koruyor 
TÜRKİYE'DEKİ meslektaşlarını da tartıya alan Beşiktaşlı kaleci, "En iyisi Mondragon. Şu anki çalışmaları ve devamlılığından dolayı Mondragon. Ömer üç yıl boyunca iyi duruma geldi. Tüm maçlarda 6-7 puan alabilecek bir kaleci. Volkan'ın geçen yılki performansı da büyük sürpriz oldu" yorumunu yaptı. Yarış dışı kalmadıklarını da savunan Cordoba, "Çok maç var önümüzde. Hata yapmamamız lazım. Geçen yılki durum ortada. Şampiyon olma ihtimalimizi de göz önünden çıkarmıyorum" dedi. 

İlginç tesadüf 
37 yaşında futbolu bırakmayı planlayan Cordoba, "Boca Juniors ve Beşiktaş ile her şeyi yaşadım. UEFA ve Şampiyonlar Ligi kaldı kaldırmadığım. Son iki yıl umarım bunları yaşayacağım" açıklamasını yaptı. Usta eldiven, kaleciliğe başlamasını ise şöyle özetledi "Kolombiya'da idmanlar 14.00'te başlar. Çalışmaya erken gidince, vakit geçirmek için oyuna dalmışım. Dışarı çıktığımda tüm pozisyonlar dolmuş, sadece kale kalmıştı. Kaleci aranınca, mecburen elimi kaldırdım". 

İNCİLER 
Bana her zaman gol atan Ümit Karan ve her maçta sağıma soluma vurup, bir de üstüne gol atan Veysel'den çekiniyorum. Artık biri hakkında düşünmem gerekiyor. İki hafta sonra Ümit bana kesin gol atar. Şimdiden kendimi hazırlıyorum. İnanılmaz bir şey. Geçmişe bakarsanız, her yıl 0.8 gol ortalamam var, geçen yılı 2.04 ile bitirdim. Sarajova dördüncü maçımdı. Topu her tuttuğumda ıslık çalınıp gitmem isteniyordu. Çok kötü etkilenmiştim. Kendime çok fazla güveniyorum. Sürekli takımla birlikte nasıl atak yaparım diye düşünüyorum. Oysa nasıl defans yaparım diye düşünmem lazım. Emekli olacağım ama hala bunu öğrenemedim. 

Tümer Metin korkuttu 

Tecrübeli oyuncu, İbrahim Üzülmez'in kramponu suratına gelince, dünkü idmanı yarıda bırakmak zorunda kaldı 

Çalımbay fırtınası 
SAKARYASPOR maçına kilitlenen Siyah - Beyazlılar, ara vermeden hazırlıklarını sürdürüyor. Teknik Direktör Rıza Çalımbay yönetiminde dün Ümraniye'de yapılan idmanda kondisyon ve pas çalışmasının ardından dar alanda çift kale maç yapıldı. Çalımbay, özellikle çift kale sırasında oyunu sık sık durdurarak, futbolcularına yapmaları gereken hareketleri tek tek gösterdi. 

Herkes rahatladı 
PAS çalışması sırasında İbrahim Üzülmez'in kramponu suratına gelen Tümer, idmanı yarıda bırakmak zorunda kaldı. Sol kaşı üstüne darbe alan ve saha içinde buz tedavisi uygulanan yıldız futbolcunun önemli bir sakatlığının olmadığı bildirildi 

Transfer garantisi 

FUTBOL Şube Sorumlusu Kıvanç Oktay, Rıza Çalımbay ile oyunculardan Cordoba, İbrahim Toraman ve Veysel dün Koç Üniversitesi'ndeki panele katıldı. Çalımbay, "Gelecek sezon bize layık transfer yapılacak. Nouma kadar kaliteli ve sevilen oyuncular bulacağız" dedi. "Maç sattın mı sorusu" gelen Cordoba ise, "Dedikodular üzerine yönetime 'İnanıyorsanız gidebilirim' dedim. Hatalı gollerin başka türlü değerlendirilmesi yanlış" diye konuştu. 

Notlar 
Pancu geliyor 
İYİLEŞMESİNİN ardından takımla çalışmalara katılan Daniel Pancu, dünkü idmanda formda olduğunu gösterdi. Rumen futbolcu, hem yan top, hem de dar alandaki başarılı haraketleri ile göz doldurdu. 

Doğal sponsor 
BEŞİKTAŞ, GNC Doğal Beslenme Ürünleri Firması ile sponsorluk anlaşması imzaladı. İdman sonrası yönetici Murat Ürünsak ile GNC Yönetim Kurulu Üyesi Ahmet Yılmaz sponsorluk sözleşmesine imzayı attı. Törende Tayfur, Ronaldo ve İbrahim Toraman da hazır bulundu. 

Carew'in hırsı 
SON haftaların suskun ismi John Carew, dünkü idmanın en hırslı oyuncusu olarak göze battı. Norveçli golcü müthiş çalışma hırsıyla beğeni topladı. Rıza Çalımbay, karar değiştirip, kendisini on bire alma aşamasına geldi. 

Eyüp'ü yendiler 
TEKNİK Direktör Rıza Çalımbay dün takımı ikiye böldü. As kadro ağırlıklı grup sabah çalışırken, geri kalan oyuncular öğleden sonra Eyüpspor maçında forma giydi. Beşiktaş mücadeleyi Berkant ve Mehmet Sedef'in golleriyle 2 - 1 kazandı. 


</TEXT>
</DOC>
