<DOC>
<DOCNO> 336422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/soneko09.html </URL>
<DATE> 2005/04/24/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Türkiye enflasyonda 30'uncu oldu... 
</HEADLINE>
<TEXT>

     Uzun yıllardır enflasyon oranıyla hep ilk 10 ülke arasında yer alan Türkiye, 2004 yılında, 29 ülkeden daha düşük oranda bir enflasyonla tanıştı. 
     Uluslararası Para Fonu'nun IMF Nisan 2005 tarihli ''World Economic Outlook Database'' verilerinden yapılan derlemeye göre, 180 ülke içinde, 2002 yılında yüzde 44.8 enflasyonla dünya dördüncüsü olan Türkiye, 2003 yılında yüzde 25.3 enflasyonla sekizinci, 2004 yılında yüzde 10.6 enflasyonla Rusya'nın ardından 30'uncu sırada yer aldı. 
     IMF tahminlerine göre, 2005 yılında Türkiye'de enflasyon yüzde 9 olacak ve Türkiye, dünya liginde 29'uncu, 2006 yılında ise yüzde 6.1 enflasyonla 36'ıncı olacak. 
     
     YÜZDE 100'ÜN ÜZERİNDE ENFLASYON SADECE ZİMBABVE'DE KALDI... 

     Bir Güney Afrika ülkesi olan Zimbabve, 2002 ve 2003 yıllarında, sırasıyla yüzde 140 ve yüzde 431.7'lik enflasyonlarla sürdürdüğü liderliğini, 2004 yılında de yüzde 282.4 enflasyonla yine tartışmasız şekilde sürdürdü. Bunun dışında hiçbir ülkede enflasyon yüzde 100'ü geçmedi. Zimbabve'yi yüzde 51.5 enflasyonla bir Karayip ülkesi olan Dominik Cumhuriyeti, yüzde 43.6 ile Kuzey Afrika ülkesi Cezayir, yüzde 27.1 ile yine bir Karayip ülkesi olan Haiti, yüzde 21.7 ile Latin Amerika ülkesi, büyük petrol üreticilerinden Venezüella izledi. Türkiye'nin komşularından İran yüzde 15.6 enflasyonla 10'uncu olurken, Avrupa kıtasında ilk sırayı yüzde 18.1 enflasyonla Belarus aldı. 

     
</TEXT>
</DOC>
