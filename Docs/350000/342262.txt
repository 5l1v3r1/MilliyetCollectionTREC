<DOC>
<DOCNO> 342262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonspo21.html </URL>
<DATE> 2005/05/13/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
A Milli Bayan Basketbol takımının aday kadrosu açıklandı... 
</HEADLINE>
<TEXT>

     Türkiye’de 2-11 Eylül tarihlerinde düzenlenecek 30. Avrupa Bayanlar Basketbol Şampiyonası Finalleri’nde mücadele edecek A Milli Takım’ın aday kadrosu açıklandı. 
     Şampiyona hazırlıklarına 26 Mayıs tarihinde başlayacak milli takımın aday kadrosuna 16 oyuncu çağrıldı. 
     Genel koordinatör Füzen Sönmez, takım menajeri Mihriban Oğuz, antrenör Cem Akdağ, yardımcı antrenörler Ceyhun Yıldızoğlu, Aydın Uğuz ve Fırat Okul yönetiminde çalışacak aday kadroda yer alan oyuncular şöyle 
     Arzu Özyiğit Bildirir, Esmeral Tunçluer, Nihan Anaz, Yasemin Horasan Beşiktaş , Aylin Yıldızoğlu, Sariye Gökçe Ceyhan Belediyesi , Birsel Vardarlı Migrosspor , Dilek Buyuran Erdemirspor , Gülçin Cantekin Galatasaray , Gülşah Akkaya Mersin Büyükşehir Belediyesi , Müjde Yüksel, Nilay Yiğit, Serap Yücesir, Şaziye İvegün Fenerbahçe , Nevriye Yılmaz Pool Comenze , Şebnem Kimyacıoğlu Stanford Üniversitesi . 
     
     KAMP 26 MAYIS’TA BAŞLIYOR 
     A Milli Bayan Basketbol Takımı, 26 Mayıs Perşembe günü İstanbul’da biraraya gelerek, Pamukspor Tesisleri’nde kampa girecek. 
     Milliler, çalışmalarını eylül ayına kadar yoğun bir program dahilinde sürdürecek. 
     1 Haziran’da İtalya’nın Bormio kentine giderek burada 9 günlük bir 
     kamp çalışması yapacak ve İtalya Milli Takımı ile 3 hazırlık maçı yapacak olan bayan milliler, daha sonra ise çalışmalarına 12-17 Haziran tarihleri arasında Antalya’da devam edecek. Antalya’da Hırvatistan, Slovakya ve Fransa Milli Takımları ile karşı karşıya gelecek olan ay-yıldızlı ekip, iki günlük bir aranın ardından 20 Haziran’da yeniden toplanacak. 
     
     AKDENİZ OYUNLARI’NA KATILACAKLAR 
     22 Haziran’da İspanya’ya giderek, 23 Haziran-1 Temmuz tarihleri 
     arasında Almeira kentinde düzenlenecek olan Akdeniz Oyunları’na katılacak A Milli Bayan Basketbol Takım, 3-20 Temmuz tarihleri arasında çalışmalarına ara verecek. 21 Temmuz’da İstanbul’da toplanarak çalışmalarına yeniden start verecek olan milliler, Avrupa Şampiyonası hazırlıklarını yurtiçi ve yurtdışı kamplarıyla sürdürecek. Fransa ve Çek Cumhuriyeti’nde oynanacak olan hazırlık maçlarının ardından 23 Ağustos’ta Avrupa Şampiyonası grup maçlarını oynayacağı İzmir’e hareket edecek olan bayan milliler, 2 Eylül’den itibaren finallerdeki maçlarına başlayacak. 
     
     AKDAĞ "İLK HEDEFİMİZ GRUPTAN ÇIKMAK" 
     Türkiye’nin yer aldığı gruptaki takımların daha önce oynanan Avrupa Şampiyonalarında oldukça başarılı sonuçlar aldıklarının altını çizen A Milli Bayan Takımı Antrenörü Cem Akdağ, Basketbol Federasyonu’nun resmi internet sitesine yaptığı değerlendirmede şunları kaydetti 
     "İlk defa katılacağımız ve evimizde oynayacağımız bu şampiyonada ilk hedefimiz gruptan çıkarak, ilk 8 takım içinde yer alabilmek. Bunu başarabilirsek çok daha iyi bir derece yaparak turnuvayı başarılı bir şekilde tamamlayabiliriz." Finallerdeki ilk rakipleri Sırbistan-Karadağ maçı ve programa da değinen Akdağ, "Sırbistan-Karadağ çok tecrübeli bir ekip. Tüm oyuncuları Avrupa’nın değişik ülkelerinde yer alan saygın takımlarda Euroleague mücadelesi veriyorlar. Turnuvaya iyi bir başlangıç yapabilmek için bu maçı mutlak kazanmamız gerekiyor. Seyircimizin de desteği ile bu maçı kazanmak için elimizden gelen her şeyi yapacağız" dedi. 
     
     MAÇ PROGRAMI 
     A Milli Bayan Basketbol Takımı’nın, Avrupa Şampiyonası Finalleri’nde gruptaki maç programı şöyle 
     2 Eylül Cuma Türkiye - Sırbistan-Karadağ 
     3 Eylül Cumartesi Türkiye - Rusya 
     4 Eylül Pazar Türkiye - Litvanya 
     6 Eylül Salı Türkiye - Romanya 
     7 Eylül Çarşamba Türkiye - İspanya 
     
</TEXT>
</DOC>
