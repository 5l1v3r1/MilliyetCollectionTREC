<DOC>
<DOCNO> 323670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/soneko27.html </URL>
<DATE> 2005/03/14/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İTO'nun yeni yönetimi yarın seçilecek... 
</HEADLINE>
<TEXT>

     İstanbul Ticaret Odası'nda İTO yarın gerçekleştirilecek seçimde, 230 meclis üyesi, İTO'nun yeni yönetimini belirleyecek. İTO'nun Eminönü'ndeki merkezinde yapılacak seçimde, 09.00-17.00 saatleri arasında oy kullanılacak. Seçimde Yönetim Kurulu başkanı ve 10 yönetim kurulu üyesinin yanı sıra 30 asil ve 30 yedek TOBB delegesi, 6 asil ve 6 yedek disiplin kurulu üyesi belirlenecek. Seçimlerle belirlenen İTO organları, 4 yıl görev yapacak. 
     Seçimde, 10 yıldan bu yana İTO Yönetim Kurulu Başkanlığı görevini sürdüren Mehmet Yıldırım ile Yeni İTO Platformu'nun öncülüğünü yapan İbrahim Çağlar ve Değişim Grubu'nun başında bulunan İTO Yönetim Kurulu Üyesi Ali Kopuz'un, ayrı listelerle mücadele etmesi bekleniyor. 87 meslek komitesi ve 300 bini aşan üyesiyle dünyanın en büyük ticaret odalarından birini oluşturan İTO'da, Mithat Nemli 1960, Behçet Osmanağaoğlu 1961, Celal Umur 1973, Emir Sencer 1977, Nuh Kuşçulu 1978, Niyazi Adıgüzel 1987, Hamdi Tombak 1990 yılında başkanlığı üstlendi. E. Yalım Erez 1988 ve 1992 yıllarında, Atalay Şahinoğlu da 1990, 1991 ve 1992 yıllarında başkanlık koltuğuna otururken, Mehmet Yıldırım, 1995 yılından beri Yönetim Kurulu Başkanlığı'nı sürdürüyor. 
     Şu anki İTO Yönetimi, Yönetim Kurulu Başkan Vekilleri Uğur Çatbaş ve Zekai Erez, yönetim kurulu üyeleri Mithat Yümlü, Bülent Barlak, M. Nermi Bekiroğlu, Muharrem Keçeli, Ali Kopuz, Ahmet Kuşçulu, Semih Selimoğlu ile Hikmet Tanrıverdi'den oluşuyor. Meclis Başkanlığını ise Atalay Şahinoğlu yapıyor. 
     
</TEXT>
</DOC>
