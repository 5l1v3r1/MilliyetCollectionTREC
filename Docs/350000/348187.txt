<DOC>
<DOCNO> 348187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sondun44.html </URL>
<DATE> 2005/06/02/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Hollanda'da Başbakan Balkenende AB için toplumsal tartışma önderdi 
</HEADLINE>
<TEXT>

     Hollanda Başbakanı Jan Peter Balkenende, Avrupa Birliği Anayasası’nın referandumda reddedilmesinin ardından, birliğin toplumsal düzeyde geniş şekilde tartışılmasını önerdi. 
     Balkenende, referandum sonucunun ele alındığı Meclis Genel Kurul toplantısında yaptığı konuşmada, anayasa için yapılan oylamanın Avrupa Birliği ve politikacılarla vatandaşlar arasındaki farklılığı açık şekilde ortaya koyduğunu söyledi. 
     Her iki taraf için de bu farklılığın ilk kez bu denli açık şekilde ortaya konulduğunu belirten Balkenende, halkın verdiği mesajı anlamak için büyük sözler söylemeye gerek olmadığını, politikacıların bundan böyle vatandaşı daha çok dinlemek zorunda olduğunun görüldüğünü anlattı. 
     Balkenende, Avrupa Birliği hakkında başlatılmasını istediği geniş katılımlı toplumsal tartışmanın nasıl yürütülmesi gerektiği konusunda ise görüş belirtmedi. 
     Hollanda’da, benzer bir tartışma, 1980’li yılların başında hükümet tarafından oluşturulan bir komisyonun öncülüğünde nükleer enerji üzerine yapılmıştı. 
     
     BRÜKSEL’E AÇIK MESAJ 
     Dışişleri Bakanı Bernard Bot da mecliste yaptığı konuşmada, Hollanda halkının anayasa konusunda verdiği kararın, Brüksel için çok açık bir mesaj olduğunu söyledi. 
     Bu mesajın, öncelikle Brüksel tarafından halka rağmen getirilen kurallar ve birliğin mali yükünün üyeler tarafından eşit şekilde paylaşılması gerektiği olduğunu belirten Bot, Hollanda’nın AB dışında düşünülemeyeceğini ve bundan sonra da AB içinde karar ve sorumluluklarda ortaklığını devam ettireceğini anlattı. 
     Bot, hükümetinin, birliğin bundan sonra yapacağı genişlemede, tam üyelik koşullarının eksiksiz yerine getirilmesini daha sıkı bir şekilde denetleyeceğini, bunun Bulgaristan ve Romanya için de geçerli olacağını kaydetti. 
     
</TEXT>
</DOC>
