<DOC>
<DOCNO> 337630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/spor/spo09.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis de karıştı 
</HEADLINE>
<TEXT>


Atina Olimpiyatı'ndan bu yana kamuoyunu meşgul eden Süreyya Ayhan krizi, şimdi de TBMM'nin gündemine geldi. AKP, sorunlarını anlatmak isteyen milli atleti dikkate almazken, CHP cephesi sporcuya destek verdi 

GÜNSELİ ÖNAL 


Doping kontrolünden kaçtığı gerekçesiyle pistlerden uzaklaştırılan Süreyya Ayhan, meclisin tartışma konusu oldu. 
TBMM sporda şiddet, şike, doping ve haksız rekabet iddialarını araştırma komisyonuna sorunlarını anlatmayı ve durumunun araştılmasını isteyen Ayhan, Komisyon Başkanı AKP Ankara Milletvekili Haluk İpek'e takıldı. İpek, Başbakan Yardımcı Mehmet Ali Şahin'in, "Bulunmaz Hint kumaşı değil" dediği Süreyya Ayhan'ı komisyona davet etmedi. 
Milli atlete olumsuz yanıt veren Haluk İpek'e ise CHP'li Komisyon Başkanvekili Ahmet Ersin tepki gösterdi. Ayhan'ın davet edilmesi konusunda ısrarcı olan Ersin, "Konuyla ilgili çağrılması gündemde olan Atletizm Federasyonu Başkanı Mehmet Terzi'yi dinlemek yeterli olmaz" dedi. 

CHP'den rest 
AKP'lilerin Süreyya Ayhan'a karşı tepkisine katılmayan CHP'li üyeler, "Bir sporcunun yarışabileceği yıllar sınırlı ve zaman hızla ilerliyor. Süreyya'nın durumunun araştırılmasına karşı çıkarsanız biz de bakan hakkında soruşturma önergesi verir, konuyu meclis gündemine bu şekilde taşırız" restini çektiler. 

Spora dev hizmet 

Kullanımı devlete verilen turistik otel, önümüzdeki ay faaliyete geçiyor. Çatalca'daki merkez milli takım kampları, engelli sporcular ve sokak çocuklarına hizmet verecek 

Tesisleşme ve kamp merkezlerinde büyük sıkıntılar yaşayan İstanbul'un yükünü biraz olsun rahatlatacak bir tesis faaliyete geçiyor. 
İşadamı Osman Demircioğlu, 1995 yılında turistik amaçla inşaa ettiği otelin kullanım hakkını İstanbul Spor İl Müdürlüğü'ne verdi. 6 bin 800 metrekarelik alan üzerindeki tesis milli takımlarımız, engelli sporcular ve sokak çocukları için hizmete girecek. Açık ve kapalı yüzme havuzu, çevresinde standartlara uygun yapılabilecek kürek parkuru ile dağ bisikleti alanı bulunan tesiste yüzme, masa tenisi, satranç müsabakaları da organize edilebilecek. 180 yatak kapasitesi bulunan tesislerde ek olarak yapılan bina da sokak çocukları için kullanılacak. 
Önümüzdeki ay hizmete girecek olan tesislerin tüm federasyonların talebine karşılık vereceğini belirten Çatalca Belediye Başkanı İsmail İp, "Burası büyük şampiyonalar öncesi, sporcular için çok uygun bir kamp merkezi" dedi. Uluslararası Gençlik Kamplarını da organize edebilecek bir tesis olacağını sözlerine ekleyen İp, "Basketbol ve voleybol sahaları da yaparak, eksiksiz bir kamp merkezi oluşturmayı düşünüyoruz" diye konuştu. 

Egemenlik Kupası sahiplerini buldu 

Ankara'da gerçekleştirilen Milli Egemenlik Koşusu, erkeklerde Mehmet Çağlayan, bayanlarda da Senem Eser'in üstünlüğüyle sona erdi. Türkiye Büyük Millet Meclisi'nin kuruluşunun 85. yıldönümü nedeniyle düzenlenen yarışlarda 11.57 ile ilk sırayı alan Çağlayan'ı, 12.02'yle Ahmet Yavuz, 12.09'la da Muğdat Öztürk takip etti. Bayanlarda ise 13.52'lik derecesiyle Senem Eser birincilik kürsüsüne çıkarken, Damla Yenigelen 14.40 ile ikinci, Nilay Esen de 14.42'yle üçüncü sırada kaldı. 

Dopingden kaçış taktikleri 

Avrupa Atletizm Birliği Yarışma Komitesi Üyesi Münir Yaraş, Kocaeli Üniversitesi Beden Eğitimi ve Spor Yüksekokulu'nda verdiği seminerde, sporcuların dopingle yakalanmamak için yaptığı numaraları anlattı. 
Sporcuların, kullandıkları doping maddesi kalıntılarının kontrollerde ortaya çıkmaması için değişik yöntemlere başvurduğunu ifade eden Yaraş'ın verdiği örnekler şöyle 
1. Bazı sporcular vücutlarının içine ince hortumlarla boşaltım organına bağlı olan bir hazne monte ettirip, bu hazneye dopingsiz bir kişinin idrarını enjekte ederler. Kontrol sırasında başka kişinin dopingsiz idrar örneğini verirler. 
2. Aynı şekilde koltuk altlarına bu tür haznelerden takıp bir başkasına ait dopingsiz idrar örneği veren sporcular da çıktı. 
3. Bir sporcunun yüksek irtifada çalıştığı günlerde verdiği kanını yarışmadan hemen önce yeniden kendine enjekte ettirmesi gibi bir yöntem uygulanıyordu. 
4. ABD'de geliştirilen sentetik doping maddeleri de kalıntı bırakmadığı için tespit edilmesi bir süre öncesine kadar olanaksızdı. Bu sentetiklerin kullanıldığı da, 2 antrenörün çekememezlik kavgası sonucu gün ışığına çıktı ve kontrollere eklendi. 



</TEXT>
</DOC>
