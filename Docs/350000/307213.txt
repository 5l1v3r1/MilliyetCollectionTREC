<DOC>
<DOCNO> 307213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonspo06.html </URL>
<DATE> 2005/01/17/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Arsenal çöktü, Chelsea uçuyor, Rooney Liverpool'u yıktı 
</HEADLINE>
<TEXT>

     Premier Lig'de 23. hafta yine sürpriz sonuçlara sahne oldu... Haftanın randevusunda Manchester United Liverpool'u deplasmanda yıktı, lider Chelsea rüzgarı esmeye devam ediyor, Arsenal Bolton'da ağır bir darbe aldı. Tugay'lı Blackburn Rovers ise altın değerinde bir galibiyet kazandı. 
     Ara transferde İngiltere'ye gelen İspanyol yıldız Fernando Morientes'in ilk kez Liverpool formasını giydiği dev maçta Manchester United tek golle kazanmayı bildi 0-1. 
     21. dakikada genç golcü Rooney Liverpool filelerini havalandırırken, golde kaleci Dudek'in büyük hatası vardı. Golden sonra Liverpool Manchester kalesine yoğun şekilde yüklenirken, 90 dakika sonunda gülen taraf kırmızı-şeytanlar oldu. Manchester defansının önemli ismi West Brown 65. dakikada kırmızı kart gördü ve takımını 10 kişi bıraktı. Bu sonuçla Manchester United puanını 47'ye yükseltirken, Liverpool ise 37 puanda kaldı. 
     
     Chelsea farkı 10 puana çıkardı 

     Geçtiğimiz hafta Manchester kalesine giren topun gol sayılmamasıyla 3 puandan olan Tottenham, sahasında ağırladığı lider Chelsea'ye Frank Lampard'ın golleriyle 2-0 mağlup oldu. 
     Teknik direktörlüğe Jose Mourinho'nun gelmesiyle Premier Lig'in demir yumruk ekibi haline gelen Chelsea, Tottenham deplasmanında kazanarak 58 puana ulaştı ve en yakın rakibi Arsenal'le puan farkını 10'a çıkardı. Mavi-beyazlıların gollerini atan Frank Lampard, karşılaşmaya damgasını vurdu. 
     
     Arsenal çöktü .. 

     Sezona çok iyi başlayan geçen yılın yenilgisiz şampiyonu Arsenal, sonraki haftalarda yaşamaya başladığı kabusa Bolton Wanderers önünde de son veremedi 1-0. 
     Beşiktaş'ın transfer gündeminde yer alan Yunan oyuncu Giannakopoulos'un golü skoru belirlerken, Arsene Wenger'in ekibi bu mağlubiyetle ağır bir yara aldı ve 48 puanda kaldı. 
     
     
     Tugay'lı Blackburn'den altın galibiyet 

     Milli futbolcumuz Tugay Kerimoğlu'nun formasını giydiği Blackburn Rovers, konuk olduğu Portsmouth'u 1-0'la geçerek çok değerli bir 3 puan aldı. Mavi-beyazlılara galibiyeti getiren gol 55'te Pedersen'den gelirken, ev sahibi Portsmouth'tan Lua-Lua ve Faye kırmızı kart gördü. Tugay, maçta 76 dakika oynadı. 
     Premier Lig'de diğer karşılaşmalarda şu sonuçlar alındı 
     

Aston Villa 3 0 Norwich City Charlton Athletic 3 1 Birmingham City Manchester City 3 1 Crystal Palace Newcastle United 2 1 Southampton Middlesbrough 1 1 Everton Fulham 1 0 West Bromwich Albien      

     
</TEXT>
</DOC>
