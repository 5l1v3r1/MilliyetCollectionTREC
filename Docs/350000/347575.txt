<DOC>
<DOCNO> 347575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sontur16.html </URL>
<DATE> 2005/05/31/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Füze parçalarının düştüğü bölge yakınlarındaki köylüler tedirgin... 
</HEADLINE>
<TEXT>

     Hatay’ın Kırıkhan ilçesi kırsalına, geçtiğimiz hafta füze parçalarının düşmesinin, yöre halkını tedirgin ettiği bildirildi. 
     Kırıkhan’ın Gölbaşı köylülerinden görgü tanığı Hulusi Ergel, 27 Mayıs 2005 Cuma sabahı düşen ve Genelkurmay Başkanlığı’nın, "Muhtemelen Suriye kaynaklı bir füzeye ait olabileceği" açıklamasını yaptığı füze parçaları nedeniyle büyük korku yaşadıklarını söyledi. 
     Hulusi Ergel, tarlada çalıştıkları sırada meydana gelen olayda ölen ya da yaralanan olmadığını ancak, "yeni bir füze parçası düşer mi " kaygısı yaşadıklarını belirtti. 
     Patlama sırasında tüm işçilerin hemen yere yattıklarını anlatan Hulusi Ergel, "Böyle bir şey görmedik. Biz yıldırım düştü diye göğe baktık. Ancak, biraz ilerimizde havaya doğru yükselen toprak ve toz kütlesini görünce bir patlama olduğunu anladık. Durumu hemen Kırıkhan Jandarma Komutanlığı’na bildirdik" dedi. 
     Tarla sahibi Mahir Çolak da, patlamanın nasıl olduğunu önce anlayamadıklarını belirterek, "Bugüne kadar böyle bir şey görmedik. 
     Patlamanın olduğu yere gittiğimizde, 10 metre çapında bir alan oyulmuştu. Uzmanlar geldi, kepçe kullanarak, haki renkli füze parçalarını çıkardılar" diye konuştu. 
     Olaydan sonra Genelkurmay Başkanlığı’nın internet sitesinden yaptığı açıklamada, füze parçalarının muhtemelen Suriye kaynaklı olabileceği vurgulanarak, konuyla ilgili diplomatik ve askeri inceleme ve çalışmaların devam ettiği belirtilmişti. 
     
</TEXT>
</DOC>
