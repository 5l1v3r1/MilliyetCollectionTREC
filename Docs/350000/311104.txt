<DOC>
<DOCNO> 311104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur09.html </URL>
<DATE> 2005/01/31/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kaş'ta bir haftada ikinci deprem 
</HEADLINE>
<TEXT>

     Antalya'nın Kaş ilçesinde dün akşam meydana gelen 5.3 şiddetindeki deprem panik yarattı. 
     İlçede 24 Ocak'ta da 5.5 büyüklüğünde bir deprem meydana gelmişti. Kandilli Rasathanesi, saat 18.23'de merkez üssü Kaş'ın yaklaşık 50 kilometre açığında 5.3 büyüklüğünde bir deprem meydana geldiğini bildirdi. Yaklaşık 10 saniye süren deprem sırasında panik yaşayan vatandaşlar korku içinde sokağa fırladı. Kimi vatandaşlar da tsunami korkusuyla araçlarına binerek yüksek kesimlere çıktı. Deprem, Antalya ve ilçelerinin yanı sıra Denizli ve Muğla'dan da hissedildi. Kumluca, Finike, Kale ilçelerinde de halk panik yaşadı. 
     
     İkinci orta deprem 

     Kaş Kaymakamı Nurullah Çakır, depremde can ve mal kaybı yaşanmadığını söyledi. 
     Kaş'ın yaklaşık 40 kilometre açığında 24 Ocak'ta meydana gelen 5.5 büyüklüğündeki orta şiddetli deprem de bölgede panik yaratmıştı. ANTALYA DHA 

     
</TEXT>
</DOC>
