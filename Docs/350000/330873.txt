<DOC>
<DOCNO> 330873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonyas02.html </URL>
<DATE> 2005/04/06/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Üstü çıplak çalışmaya 'yasak' kızdırdı... 
</HEADLINE>
<TEXT>

     AB'nin, sağlık nedenlerinden dolayı inşaatlarda üstü çıplak olarak çalışmayı yasaklamayı planlaması, Almanya'da inşaat işçilerinin tepkisiyle karşılandı. 
     Cilt kanseri riskini azaltmak amacıyla hazırlanan tasarının Avrupa Parlamentosu tarafından kabul edilmesi durumunda, işverenler gerektiği takdirde işçileri güneş altında çalıştırmayacak. 
     Almanya'nın başkenti Berlin'de yayınlanan B.Z gazetesinin haberine göre, uygulamayla sarışın açık tenli bir inşaat işçisi güneşli havada çalışırken belli bir süreden sonra kapalı mekana geçecek. 
     Almanya'da cilt hastalıklarının en sık rastlanan meslek hastalıklarından olduğu, bu çerçevede ülkede sadece 2003 yılında 8400 cilt hastalığının tespit edildiği bildirildi. 
     Haberde ayrıca, Almanya'da her yıl yaklaşık 100 bin kişinin cilt kanserine yakalandığı ve bunlardan 2500'ünün hayatını kaybettiği belirtildi. 
     Gazeteye açıklama yapan 28 yaşındaki duvar ustası Mehmet Gelen, alınması öngörülen önlemleri abartılı bulduğunu belirterek, ''Ben yazın üstü çıplak çalışıyorum. Bu zamana kadar hiç güneş yanığı yaşamadım'' dedi. 
     Duvar ustası Tino Kilian da yazları çok terlediklerini ve üstlerini çıkarmak istediklerini belirterek, ''Politikacıların güneş altında ne kadar terlediğimiz hakkında hiçbir fikri yok'' diye konuştu. 
     
</TEXT>
</DOC>
