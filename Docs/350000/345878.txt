<DOC>
<DOCNO> 345878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/guncel/gun05.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ceza kesin ama plakaya' 
</HEADLINE>
<TEXT>


Yargıtay, trafik polisinin, yargı mensuplarına 'yüze karşı' tespit tutanağı tutmasını, cezayı plakaya yazmasını istemiş 

Tolga Şardan - Ankara 

İçişleri Bakanlığı ile yargı mensupları arasında 'trafik cezası' polemiği, yeni boyut kazandı. Yargıtay'ın, İçişleri Bakanlığı'na gönderdiği resmi görüşte, 'plakaya ceza yazılması' yönteminin uygulanabileceği belirtildi. 
Milletvekilleri, askeri ve sivil yargı mensupları başta olmak üzere dokunulmazlık zırhındaki bazı meslek grubu mensuplarına trafik cezası yazılmaması, sadece tutanak tutulması yönündeki genelge nedeniyle yargı ile emniyet arasında tartışma başlamıştı. 

Arslan imzaladı 
Alınan bilgilere göre, Emniyet Genel Müdürlüğü, ocak ayında yargı çevrelerinden görüş sordu. Yargıtay Başkanı Osman Arslan'ın imzasıyla bakanlığa gönderilen yazıda, 'yüze karşı' yapılan işlemlerde suç ya da ceza tutanağı yerine 'tespit tutanağı' düzenlenerek, bunun yargı mensubunun kişisel suçlarını takiple ilgili merciye gönderilmesi gerektiği belirtildi. Ancak aynı yazıda 'plakaya ceza yazma işleminde' bir sorun olmadığı görüşüne yer verildi. 

'Yüze' olmaz 
Bu vurguyla, yüze karşı yazılamayacak trafik cezalarının araç plakalarına yazılarak uygulanmasının mümkün olabileceğine dikkat çekilmiş oldu. 
Arslan'ın bu değerlendirmesini yorumlayan emniyet yetkilileri, alkol kontrolü dışında bu yöntemin uygulanabileceğini kaydettiler. 
Milli Savunma Bakanlığı ise, gönderdiği görüş yazısında, "Yürüttükleri görev ve görev yerlerine bakılmaksızın, tüm askeri h kim subayların trafik kuralı ihlal ettiklerinde düzenlenen tutanakların Milli Savunma Bakanlığı Askeri Adalet İşleri Başkanlığı'na gönderilmesi gerekir" görüşüne yer verdi. 


</TEXT>
</DOC>
