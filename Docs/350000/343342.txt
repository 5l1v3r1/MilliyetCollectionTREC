<DOC>
<DOCNO> 343342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sonsiy27.html </URL>
<DATE> 2005/05/17/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Memurlara bilgisayar tazminatı... 
</HEADLINE>
<TEXT>

     AK Parti Diyarbakır Milletvekili Aziz Akgül, memurlara bilgisayar kullanımı tazminatı ödenmesi için kanun teklifi verdi. 
     Akgül ve arkadaşlarının imzasıyla TBMM Başkanlığı’na sunulan "657 Sayılı Devlet Memurları Kanununda Değişiklik Yapılmasına Dair Kanun Teklifi"nin gerekçesinde, kamunun her kademesinde çalışan personelin bilgisayar bilgisine sahip olması ve kullanmasının, kamu hizmetlerinin daha etkin ve verimli kılacağını bildirdi. 
     Teklife göre, ÖSYM tarafından yapılacak Bilgisayar Seviye Tespit Sınavı’nda başarılı olan, bilgisayar bilgisinden kurumlarınca yararlanılanlara A düzeyi için 900, B düzeyi için 600 ve C düzeyi için de 300 gösterge rakamının memur aylık katsayısı ile çarpımı sonucu bulunacak tutarda ödeme yapılacak. Bilgisayar tazminatından damga vergisi hariç hiçbir kesinti yapılmayacak. 
     Kanun teklifinde öngörülen göstergelerle memur katsayısı olan 40 bin 100 rakamının çarpımı sonucu memurlara, sınavdaki başarılarına göre aylık 12, 24 veya 36 milyon lira ödenebilecek. 
     
</TEXT>
</DOC>
