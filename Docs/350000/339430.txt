<DOC>
<DOCNO> 339430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/spor/yguven.html </URL>
<DATE> 2005/05/04/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Perhiz ve lahana 
</HEADLINE>
<TEXT>


Sayın Şenol Güneş'i bazen hiç anlayamıyorum... Daha bir ay öncesine kadar Trabzonspor yönetimine "hakkımızı koru" mesajları veren Hoca, sayın Atay Aktuğ'un başlattığı kampanyada "sağduyunun sesi" olmaya soyundu bu kez. 
Sanki Atay Aktuğ agresif bir başkan da, Şenol Hoca, Milli Takım eski teknik direktörü kimliği ile havayı yumuşatmaya çalışıyor. 
Bu ne perhiz, bu ne lahana 
CNN Türk'te Yiğiter Uluğ'un konuğu olarak oturduğu koltuktan futbol camiamıza verdiği en müthiş mesaj, Süper Lig'in "Kurtlar vadisi" olduğu idi sayın Güneş'in. Kurtların vadisinde "kuzular" da olmalıydı tespitine sevgili Yiğiter de dayanamadı ve "Koyun nitelemesinden kaçınıyorsunuz galiba" dedi. 
Sevgili hocamız, Andersen'den masallar anlatıyordu sanki. 
Bu kadar nezaket elbette çok iyi idi... Lakin kendi yönetimine "Hakkımı koru" diye bastırıp, en haklı zamanda yapılan çıkışta frene basmaya çalışmak tuhaf değil mi Bazen Şenol Güneş'i hiç anlayamıyorum. 

Kaostan k rlı çıkan 

Şampiyonluk yarışından kopmuş Beşiktaş, iki şey yapabilirdi 
Birincisi, iç hesaplaşmalar, tribünde dargınlıklar, teknik direktör tartışmaları ve sert muhalefet beyanatları... 
İkincisi ise her sezonun yeni bir tarih olduğunun bilinciyle eksikleri gedikleri kapatmaya bugünden başlamak... 
Beşiktaş ikinci yolu tercih etti. Bu yapıcı duruşun kilit ismi ise Rıza Hoca'ydı. Hoca'ya güvenmeye devam eden camia, bir anda tüm yan etkilerden kurtulup gelecek sezona birbuçuk aylık avantajla başlamayı başardı. 
Ali Tandoğan ve Youla, Beşiktaş'ın temposunu ikiye katlayacak isimler olarak iyi tercihler değil mi 
Beşiktaş yıllardır ilk kez bu denli rahat girişimlerde bulunabiliyorsa, birinci nedeni Rıza Hoca, ikincisi ise rakiplerde en üst düzeyden tetiklenen kavga. 
Onlar hesaplaşırken Beşiktaş çalışıyor. Gelecek sezon meyvalarını toplarken kimse şaşırmasın. 

Çocuk sevgisi 

Çocukları sever misiniz Kim sevmez ki 
Mesela bir ana okulunun bahçesine girseniz minik sandalyelerindeki minik insanların tüm yetişkin komplekslerine yıllarca uzaktan salladıkları pasta parçaları, çığlıkları, şirin egoistlikleri ve çevreye karşı o vakur aldırmazlıkları mıknatıs gibi çeker sizi değil mi 
Minyatür bir iskemleye ilişip tatlı yaratıklara yakın olmak, onları kucaklamak için dayanılmaz bir istek duymamak elde mi 
Peki, içlerinden biri sizin bebeğinizse ve tam o sırada yandaki binanın çatısından bir kiremit düşmüşse ne yaparsınız 
Canayakın, sevimli, tatlı minikler arasından kendi evladınızı korumaya çalışırsınız refleks olarak. 
İşte futbolseverlik çocuk sevgisi gibidir. Taraftarlık ise evlat sevgisi. 
Bu yüzden takım tutmaması tercih edilir gazetecinin. 
Normal koşullarda tüm "çocuklara" sevgiyle yaklaşmak kolaydır. Tehlike anında refleks olarak kendi takımını savunmaya çalışmak da öyle. Savunmaya çalışıp da saçmalamak bile. 
Bugünlerde yine teyakkuzda taraftarlar. Evlatlarının başına bir iş gelmesin diye kol kanat geriyorlar. Tüm çocukları sevenler ise "marjinal" durumdalar maalesef. 

Öğrenmenin sonu yok 

Sayın Ergun Gürsoy'un esprisi iyi 
"Fenerbahçe'ye minnettarız. Sayelerinde yamukluk yapan veya yapabilecek hakemleri öğreniyoruz"... 
Ama her espri bumerang gibidir. Ya Fenerbahçeliler şöyle derse 
"Bırak hakemi falan nasıl stat yapılır, nasıl şampiyon olunur sen onu öğren." 

Fransız'ın bilmediği 

Şampiyonluk yarışı hengamesinde Fransız L'Equipe spor gazetesinin 1 milyon tirajlı hafta sonu dergisini Türk sporuna ayırması, gözden kaçtı sanki. 
Evet, biz içinde yaşadığımız ve ulusal dinamiklerimize oranla yeterli bulmadığımız sporumuzdan dert yanarken, Fransızlar tarafından yüceltilmemiz gurur vericiydi. En azından dışardan öyle gözüktüğümüzü bilmek hoş yani. 
Güreşin, karatenin, basketin yükselen değerleri yanı sıra Süreyya Ayhan'a da geniş yer ayırmış L'Equipe. Yiyecek ödeneklerinin bile kesildiğini, lakin Türk doğan Süreyya'nın Türk olarak öleceğini belirttiğini yazmış. Neyse ki, dergi hazırlandığı sırada Süreyya'nın başbakanın hediyesi olan evindeki elektrik saatinin bile söküleceği haberi ortaya çıkmamıştı. 
Ben defalarca uyarmıştım Süreyya'yı... "Devlet'le kavga edilmez" demiştim. Çünkü bu Devlet bizlerden oluşuyor. Aynı bizim gibi sevgisi de abartılıdır, kavgası da. 



</TEXT>
</DOC>
