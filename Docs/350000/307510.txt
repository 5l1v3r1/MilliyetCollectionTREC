<DOC>
<DOCNO> 307510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonsiy01.html </URL>
<DATE> 2005/01/18/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Kapatılan DEP'in eski milletvekilleri "Barış" yemeğine katıldılar 
</HEADLINE>
<TEXT>

     Kapatılan DEP'in eski milletvekilleri, Adana'da, aralarında kan davası bulunan iki ailenin barış yemeğine katıldı. 
     Kapatılan DEP'in eski milletvekilleri Leyla Zana, Ahmet Türk, Orhan Doğan ve Selim Sadak, Yüreğir ilçesi Anadolu mahallesinde, aralarında kan davası bulunan Aytiş ve Uğur ailelerinin bir kahvehanede düzenlediği ''barış'' yemeğinde bir araya geldi. 
     Sadak, yemek öncesinde yaptığı konuşmada, kan davalarından üzüntü duyduklarını söyledi. Barış ortamını sürdürmenin zor olduğunu belirten Sadak, ''Barışa oturmak kolaydır, ancak barışı sürdürmek zordur. Bunun için üzerinize düşeni yapın ve bizleri üzmeyin'' dedi. 
     Zana da büyük acılar yaşamamak için barış mücadelesini herkesin aynı duyarlılıkla sürdürmesi gerektiğini ifade etti. 
     Kan davalarının sona ermesi için annelere büyük görev düştüğünü belirten Zana, ''Anneler, eşlerine ve evlatlarına sahip çıkmış olsaydı, onlara yıkmayı değil, inşa etmeyi anlatsaydı bu olaylar olmazdı. Öfke baldan tatlıdır, ancak meyvesi acıdır'' dedi. 
     Zana, çocuklarını kaybeden iki ailenin barışmalarının ve bu barışı yaşamları boyunca sürdürmelerinin topluma iyi bir örnek oluşturacağını söyledi. 
     Kapatılan DEP'in eski milletvekilleri daha sonra ailelerin evlerini ziyaret etti. 
     
     KAN DAVASI 2 YIL ÖNCE BAŞLADI 
     İki aile arasındaki kan davası, iddiaya göre, Kemal Uğur'un 19 , aynı mahallede oturan Hasan Aytiş'in kızı Saliha'ya sarkıntılıkta bulunmasıyla başladı. Bunun üzerine Hasan Aytiş, Kemal Uğur'u Haziran 2003'te öldürmüştü. 
     Kemal Uğur'un kardeşi K.U. 16 da 18 Ekim 2004'te ağabeyinin intikamını almak için Anadolu İlköğretim Okulu'nda Hasan Aytiş'in oğlu Mehmet Aytiş'i tabancayla vurarak ölümüne neden olmuştu. 
     
</TEXT>
</DOC>
