<DOC>
<DOCNO> 327457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/siyaset/axsiy02.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Protokolde 'iş bitti' 
</HEADLINE>
<TEXT>


Dışişleri Bakanı Abdullah Gül, Rum Kesimi'nin de 'taraf' olduğu 'Uyum Protokolü'nde uzlaşmaya varıldığını belirtti. Gül, Rumların tanınmayacağı açıklamasının yapılacağını söyledi 

Utku Çakırözer - Ankara 


Dışişleri Bakanı Abdullah Gül, Türkiye ile AB arasındaki Gümrük Birliği'ni, Kıbrıs Rum Kesimi'nin de aralarında bulunduğu 10 yeni birlik üyesini kapsayan şekilde genişleten Uyum Protokolü'nde uzlaşmaya varıldığını belirterek, "Aslında bitti" dedi 
Başbakanlıkta dün basın toplantısı yapan Gül, protokolde gelinen son noktayı anlattı. Başbakan Erdoğan'ın bir iki gün önce "süreç başlasın" dediğini ifade eden Gül, AB Nezdindeki Büyükelçi Oğuz Demiralp'in de, AB'ye "Kağıdı gönderin süreci başlatalım" mesajını ilettiğini kaydetti. Gül, şöyle devam etti "'Üzerinde mutabakata kaldığımız kağıdı gönderin' diyoruz. Aslında bitmiş bir şey. Bizim elimizde de, onların elinde de belge var. Önümüzdeki hafta metin gelir. Anlaştığımız şekilde mi değil mi bakacağız. Öyleyse 'evet' diyeceğiz." 
Metnin değerlendirilmesi için yeni bir bekleme süreci yaşanmayacağını da kaydeden Gül, protokolün İngiltere'nin dönem başkanlığında imzalanabileceğini de belirtti. Gül, "İmza aşamasında, basına yaptığımız bazı açıklamalar yeniden söz konusu olacak" diyerek de, Türkiye'nin Rumların tanınmayacağı yönünde açıklama yapılacağına dikkat çekti. 

'Kıbrıs Cumhuriyeti' 
Milliyet'in ele geçirdiği protokol taslağı metninin birinci sayfasında, "Kıbrıs Cumhuriyeti", diğer 24 AB üyesi ülkeyle birlikte "üye devlet" olarak adlandırılıyor. Protokolün "Müzakere Eden Taraflar ve Uygulama Alanı" bölümünün birinci bendinde de, "Kıbrıs Cumhuriyeti"nin diğer yeni üyelerle birlikte 12 Eylül 1963'teki Ankara Anlaşması'na "taraf - iştirakçi party " olacağı belirtiliyor. 


</TEXT>
</DOC>
