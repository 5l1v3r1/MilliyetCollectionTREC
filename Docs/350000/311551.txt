<DOC>
<DOCNO> 311551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/siyaset/axsiy02.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Huzuru bozmayın 
</HEADLINE>
<TEXT>


ABD'yi, "Irak'ta duyarlı olmamakla" eleştiren Erdoğan, "Bizi huzursuz etmeye kimsenin hakkı yok. Türkiye'nin dikkate alınmaması, yangını büyütür" dedi 

ANKARA Milliyet 


Başbakan Recep Tayyip Erdoğan, Kerkük'teki seçimlerde Türkiye'nin uyarılarını dikkate almayan ABD'ye sert uyarılarda bulundu. Erdoğan, "Irak'ta demokratik çözümleri çıkmaza sokacak bu girişimlere bugün eğer 'dur' denilmezse, korkarız bölgede barışı daha uzun zaman erteleyecek çatışmalara sebebiyet verilebilir. Türkiye'nin hukukunu dikkate almadan atılan her adım, bölgede yangının büyümesi dışında bir sonuç üretmeyecektir" dedi. Erdoğan, grup toplantısında şu mesajları verdi 
ENDİŞELİYİZ Irak'ta bazı kesimlerin seçimlere arzuladığımız seviyede katılamamış olmasını ve sonuçlarını, etnik açıdan dengesiz bir tablo ortaya koyma ihtimali olarak gördüğümüz için endişelerimiz var. Irak'tan endişeliyiz. 
GEREKLİ DUYARLILIĞI GÖSTEREMEDİLER Irak'ta düzeni tesis etmekle yükümlü güçler, üzülerek belirtmek istiyorum ki, milletimizin büyük teessürle karşıladığı bazı gelişmelere karşı, gerekli duyarlılığı göstermemişlerdir. Irak'ın iç huzurunu, demokratik geleceğini ve çevre ülkelerle ilişkilerini zedeleyebilecek bu gelişmelere karşı, ilgili ülkelerin gerekli tedbirleri zaman geçirmeden almalarını beklerdik. Ancak, bölgeye demokrasi getirmek niyetiyle geldiklerini söyleyen güçler, bu antidemokratik emellere maalesef duyarsız kalmayı tercih etmişlerdir. 
KARGAŞAYA İZİN VERMEYİZ Şunu herkes bilmelidir ki, Türkiye, sadece tarihi bağlarla değil, akrabalık bağlarıyla da bağlı olduğu bu coğrafyanın uzun yıllar boyunca devam edecek bir kargaşaya sevk edilmesine izin vermeyecektir. Irak'ta demokratik çözümleri çıkmaza sokacak bu girişimlere bugün eğer 'dur' denilmezse, korkarız bölgede barışı daha uzun zaman erteleyecek çatışmalara sebebiyet verilebilir. 
HUZURSUZ ETMEYE HAKKI YOK Irak'ın bütünlüğüne zarar verecek, barış ve huzuru erteleyecek gelişmelere, vakit geç olmadan 'dur' denilmelidir. Eğer bu konuda hassas davranılmazsa komşumuzda cereyan edecek bu olumsuz gelişmeler şüphesiz ki bizi de, diğer komşuları da rahatsız edecektir. Herhalde buna hiç kimsenin fırsat tanımaya hakkı yoktur. Oradaki huzursuzluk bizim huzursuzluğumuzdur. Bizi huzursuz etmeye kimsenin hakkı yoktur. 
SOKAK AĞALIĞI YAPMAKTAN YANA DEĞİLİZ Mahalle ağalığı ya da sokak ağalığı yapmaktan yana değiliz. Devlet ciddiyeti içinde gereken adımları atacağız. 
SAMİMİYET BEKLİYORUZ Umuyoruz ki, Irak denkleminin bütün tarafları, Türkiye'nin gösterdiği samimiyeti ve kararlığı gösterebilirler. Buradan bir kere daha açık ve net olarak ifade ediyorum Türkiye'nin hukukunu dikkate almadan atılan her adım, bölgede yangının büyümesi dışında bir sonuç üretmeyecektir. 

Hediye sözleşmesinden vazgeçildi 

AKP Ankara İl Başkanlığı'nın bünyesinde oluşturulan Etik Kurul, belediye başkanları ve il genel meclisi üyelerinin kabul edebileceği hediye sınırını 300 YTL olarak belirledi. Değeri 300 YTL'nin üzerindeki hediyeleri "rüşvet" sayan bir sözleşme hazırlayarak imzalatmayı planlayan kurul, gelen tepkiler üzerine bu uygulamadan vazgeçti. AKP yönetimi, hediye konusunda sözleşme hazırlanmasına müdahale ederek konunun gündemden düşürülmesini istedi. Bunun üzerine kurul, yerel yöneticilerin ailelerini de bağlayacak ve etik açısından tartışma yaratacak olan sözleşmeyi yürürlüğe koyamadı. 
AKP Etik Kurulu, bilgi içerikli kitap, makale, kaset, video gibi öğeler, halka açık olan yarışmalarda kazanılan ödüller, onursal ödüller, resmi kişilere kurumları tarafından sağlanan yardımlar, konferans, akşam yemeği ve resepsiyon gibi aktivitelere katılımı "rüşvet" olarak kabul etmemişti. 

Erdoğan'dan 'hediye' sitemi Vicdansızlar 

Erdoğan, dün AKP grup toplantısının sonunda gazetecilere "hediye" siteminde bulundu. Bal üreticileri, Erdoğan'a teşekkür ederek bal hediye etti. Hediyeyi alırken kendisini görüntülemeye çalışan gazetecilere dönen Erdoğan, "Fiyatını iyi öğrenin. Gerekirse Başbakanlık envanterine kaydederiz" dedi. Bir foto muhabirinin, "Biz foto muhabiriyiz, sadece fotoğraf çekiyoruz. Haberi muhabirler yazıyor" sözleri üzerine Erdoğan, "Vicdansızlar, bana verilen tişörtü bile yazıyorsunuz. Tişört, tişört" yanıtını verdi. 


</TEXT>
</DOC>
