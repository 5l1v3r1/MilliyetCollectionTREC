<DOC>
<DOCNO> 312657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/soneko07.html </URL>
<DATE> 2005/02/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta... 
</HEADLINE>
<TEXT>

     Uluslararası döviz piyasasında geçen hafta ABD Doları, İngiliz Sterlini dışındaki önemli paralar karşısında değer kazanırken, altın fiyatları ise geriledi. 
     ABD Merkez Bankası FED başkanı Alan Greenspan'in dün, ABD'nin rekor orandaki dış ticaret açığının daralacağını açıklaması, ABD Doları'nın değer kazanmasında etkili oldu. 
     FED'in faiz oranlarını beklendiği gibi yükseltmesi, borsaları da olumlu etkiledi. FED, 2005'in ilk toplantısında, faiz oranlarını çeyrek puan arttırarak, yüzde 2.5'e yükseltti. Enflasyonist baskının hafifletilmesi amacıyla, faiz oranları, geçen yıl Haziran ayından buyana altıncı kez yükseltildi. FED, geçen yıl Haziran ayına kadar, 46 yıldır faiz oranlarını yüzde 1 düzeyinde tutuyordu. 
     Bu arada, FED, faiz artışlarının son olmayacağı sinyalini verirken, yıl içerisinde, FED'in, çeyrek puanlık artışlara devam edeceği belirtiliyor. 
     Enflasyon oranı çok fazla kaygı yaratmadığı sürece, faiz oranlarındaki artışın çeyrek puanlarla devam edeceği ifade ediliyor. 
     ABD'de, 2003 yılında yüzde 1.9 olan enflasyon, geçen yıl yüzde 3.3'e yükselmişti. 
     Uluslararası döviz piyasasında ABD Doları'nın, önemli paralar karşısında haftaya başlangıç ve hafta sonu değerleri şöyle oldu 
     
     
PARA BİRİMİ PAZARTESİ CUMA Japon Yeni 103.43 103.70 İsviçre Frangı 1.1875 1.2034 Kanada Doları 1.2419 1.2485 
     Haftaya 1.3007 dolardan başlayan avro, hafta sonunda 1.2947 dolara geriledi. 
     İngiliz Sterlini ise 1.8825 dolardan başladığı haftayı yükselişle 1.8854 dolardan noktaladı. 
     
     ALTIN FİYATLARI 
     Altın fiyatları, IMF'nin altın rezervi satacağına dair bilgiler nedeniyle geriledi. 
     Altının ons fiyatı bazı önemli borsalarda haftaya başlangıç ve hafta sonunda şu değerleri aldı 
     
     
BORSA PAZARTESİ CUMA Londra 420.70 414.40 Zürih 420.70 414.95 Hong Kong 424.15 416.35 
     Londra Borsası'nda haftaya 6.69 dolardan giren gümüşün onsu, cuma kapanışta 6.61 dolara geriledi. 
     
     PETROL FİYATLARI 
     Uluslararası borsalarda petrol fiyatlarının özellikle, vadeli işlem fiyatlarında yükseliş görüldü. 
     Petrol İhraç Eden Ülkeler Örgütü OPEC'in, ileride ham petrol üretimini kısabileceği beklentisi, vadeli işlem fiyatlarının yükselmesine neden oldu. 
     ABD hak petrolünün Mart ayı varil teslim fiyatı, 3 sentlik yükselişle 46.68 dolardan işlem görürken, Brent türü Kuzey denizi petrolünün varil fiyatı da 4 sentlik yükselişle 43.89 dolardan işlem gördü. 
     Ortalama ham petrol fiyatları, geçen yıla göre 40 sent yükselmiş durumda bulunuyor. 
     
     MENKUL KIYMET BORSALARI 
     ABD merkez bankası FED'in faiz arttırımı, New York başta olmak üzere menkul kıymet borsalarını da yakından etkiledi. FED'in faiz oranlarını beklendiği gibi yükseltmesinin yanı sıra, Irak'ta seçimlerin sorunsuz geçmesi de Wall Street'i 2005'in en iyi haftasını yaşamasına katkıda bulundu. 
     İstihdamdaki artışın beklentilerin altında olmasına rağmen kötü sayılmaması da ABD borsalarını etkileyen diğer bir faktör oldu. 
     New York Borsası'nda Dow Jones sanayi endeksi geçen hafta, yüzde 2.77 oranında değer kazanarak, 10,716.13 puandan kapandı. Nasdaq endeksi ise haftayı, yüzde 2.5'lik yükselişle, 2,086.66 puandan noktaladı. 
     The Standard and Poor's 500 endeksi de, yüzde 2.7 oranında değer kazanırken, haftayı 1,203.03 puandan kapattı. 
     Gerek Dow Jones endeksi, gerekse The Standard and Poor's 500 endeksleri, yılbaşından buyana yüzde 1'den daha az oranda değer kaybederken, Nasdaq endeksi, yılbaşından buyana yüzde 4.1 oranında değer kaybetti. 
     Geçen hafta, Tokyo Borsası Nikkei endeksi, 39.92 puanlık haftalık kazançla, cuma günü 11,360.40 puandan kapandı. 
     Önemli Avrupa borsalarından Londra'da FTSE 100 endeksi, geçen haftayı, 108.7 puanlık yükselişle 4,491.5 puandan kapattı. 
     Frankfurt Borsası geçen hafta, 137.47 puan artış göstererek, 4339.28 puandan kapandı. 
     Paris Borsası'nın CAC-40 endeksi, 87.66 puanlık ortalama haftalık yükselişle 3958.01 puandan haftayı kapattı. 
     
</TEXT>
</DOC>
