<DOC>
<DOCNO> 314687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/soneko06.html </URL>
<DATE> 2005/02/12/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 0.28 değer yitirdi... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 0.28 oranında değer yitirdi. 
     Pazartesi günü seans içi tarihi zirve seviyesi olan 28,402 puana yükselen Ulusal 100 Endeksi, iki gün boyunca gelen satışları karşılayarak 28,000 puanın üzerinde tutundu. Uluslararası Para Fonu IMF ile ilişkilere yönelik haberlerin de etkisiyle artan satış baskısı endeksin 27,000 seviyesine kadar gerilemesine neden oldu. 
     IMF'ye yönelik endişelerin azalması ve Moody's'in not artırımı, tepki alımlarının gelmesine yol açtı. 
     Borsa uzmanları, önümüzdeki hafta, teşvik verilen illere ilişkin gelişmelerin yakından izleneceğini ifade ederek, ayrıca, Irak seçimlerinin ardından Kuzey Irak'taki gelişmelerin de piyasa üzerinde etkili olmasının beklendiğini kaydediyor. 
     Moody's'in ardından diğer uluslararası derecelendirme kuruluşlarından da not artırımı gelebileceğinin düşünüldüğünü belirten uzmanlar, endekste 28,400 direnç seviyesinin aşılması durumunda, 29,200 seviyesine doğru bir hareket yaşanabilecegine, olası gevşemelerde 27,450 ve 26,900 destek seviyelerinin önem taşıyacağını savunuyor. 
     
     ÖZETLE PİYASALAR 
     Borsa, haftayı iniş-çıkışlı bir seyirle tamamladı. İMKB Tahvil ve Bono Piyasası'ndaki ortalama oranlarda yarım puanın altında kalan düşüşler oldu. Altın fiyatları artışa geçerken, dövizde dalgalı seyir izlendi. Mevduat faizlerinin ortalamalarında da küçük çapta gerilemeler yaşandı. 
     Hisse senetleri haftalık bazda ortalama yüzde 0.28 oranında değer yitirdi. 24 ayar külçe altının gram satış fiyatı yüzde 1.13, Cumhuriyet altınının satış fiyatı da yüzde 1.67 yükseldi. Türk Lirası karşısında dolar yüzde 0.68 oranında artarken, Avro yüzde 0.12 düşüş kaydetti. 
     Yatırım fonlarının seyrini izleyen A.A Fon Endeksi geçen hafta sadece ortalama yüzde 0.01 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.31, haftalık reponun net getirisi yüzde 0.26 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 1.40'lık artışla başladı. Salı günü de ortalama yüzde 0.24 artış gösteren endeks Çarşamba günü ortalama yüzde 2.62, Perşembe günü de ortalama yüzde 0.80 oranında geriledi. Endeks haftanın son gününü ise ortalama yüzde 1.57 oranında artışla tamamladı. 
     Endeks, geçen hafta boyunca 76.87 puanlık düşüşle 27,813.16 puandan 27,736.29 puana geriledi. Hisse senetlerindeki haftalık ortalama kayıp yüzde 0.28 oldu. 
     İMKB Ulusal-Mali Endeksi 262.49 puan düşüşle 41,089.57 puandan 40,827.08 puana, İMKB Ulusal-Hizmetler Endeksi 134.79 puan düşüşle 14,141.91 puandan 14,007.12 puana gerilerken, İMKB Ulusal-Sanayi Endeksi 133.64 puan artışla 22,884.30 puandan 23,017.94 puana yükseldi. 
     Böylece, mali grup hisseleri ortalama yüzde 0.64 oranında, hizmetler grubu hisseler de ortalama yüzde 0.95 oranında değer yitirirken, sanayi grubu hisseleri ortalama yüzde 0.58 oranında değer kazandı. 
     
     KAZANANLAR VE KAYBEDENLER 
     Borsada geçen haftada işlem gören 308 hisse senedinden 126'sı değer kazanırken, 158 hisse senedi değer yitirdi, 24 hisse senedinin değeri değişmedi. 
     Geçen hafta en yüksek oranlı artış, yüzde 51.05 ile Şeker Finansal Kiralama hisselerinde gerçekleşti. Yüzde 43.02'lik artışla Atlas Yatırım Ortaklığı hisseleri ikinci ve yüzde 20.86'lık artışla Koza Davetiye hisseleri üçüncü oldu. 
     En yüksek oranlı düşüş ise yüzde 61.80 ile Arat Tekstil YENİ hisselerinde oldu. Yüzde 15.27'lik düşüşle Petrol Ofisi hisseleri ikinci ve yüzde 12.97'lik düşüşle de Koniteks hisseleri üçüncü sırada yer aldı. 
     İMKB Ulusal Pazar'da geçen hafta toplam 2 milyar 1 milyon 547 bin adet hisse senedi işlem gördü ve karşılığında 6 milyar 730 milyon YTL'lik işlem hacmi gerçekleşti. 
     
     DÖVİZ 
     Geçen hafta, Dolar ve İsviçre Frangı Türk Lirası karşısında artış gösterdi. İstanbul serbest döviz piyasasında alınıp satılan ABD Doları Türk Lirası karşısında yüzde 0.68 oranında değer kazanırken, Avro yüzde 0.12 oranında değer yitirdi. 
     Önceki hafta sonuna göre ABD Doları'nın Türk Lirası satış fiyatı 0.0090 YTL artarak 1.3240 YTL'ye çıkarken, Avronun satış fiyatı 0.0020 YTL düşerek 1.7030 YTL'ye geriledi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 0.40 düşüşle 2.4700 YTL'ye gerilerken, İsviçre Frangı'nın satış fiyatı yüzde 0.28 artışla 1.0930 YTL'ye çıktı. 
     Bugün öğle saatlerinde ise İstanbul serbest piyasada ABD Doları 1.3220 YTL'den, Avro 1.7030 YTL'den, İngiliz Sterlini 2.4800 YTL'den ve İsviçre Frangı da 1.1000 YTL'den satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı bir önceki hafta sonuna göre yüzde 1.13 oranında, Cumhuriyet altınının satış fiyatı da yüzde 1.67 oranında yükseldi. 
     Külçe altının gram satış fiyatı 17.85 YTL'ye, Cumhuriyet altınının satış fiyatı da 122.00 YTL'ye çıktı. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı yüzde 2.15 oranında düşerek, 17.59 YTL oldu. 
     
     YATIRIM FONLARI 
     Yatırım fonlarına katılma belgeleri geçen hafta sadece ortalama yüzde 0.01 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 68 puan artarak 573,509 puandan 573,577 puana yükseldi. 
     Geçen haftanın en çok değer kazanan katılma belgeleri, yüzde 1.40'lık artışla Koçbank B Tipi Tahvil ve Bono Fon, yüzde 1.34'lük artışla Eczacıbaşı Menkul Değerler B Tipi Tahvil ve Bono Fon ve yüzde 1.08'lik artışla da Oyakbank B Tipi Yabancı Menkul Kıymetler Fon Fon olarak sıralandılar. 
     Haftanın en çok değer yitiren katılma belgeleri ise yüzde 3.23'lük düşüşle Akbank A Tipi Teknoloji Sektör Fon, yüzde 2.87'lik düşüşle Ak Yatırım A Tipi Hisse Senedi Fon ve yüzde 2.73'lük düşüşle İş A Tipi Teknoloji Endeks Fon oldu. 
     
     HAZİNE İHALELERİ 
     Hazine geçen hafta iki ihale düzenledi. Hazine'nin Salı günü düzenlediği 91 gün vadeli referans bono ihalesine, nominal 3 milyar 278.9 milyon YTL'lık teklif geldi. Nominal 1 milyar 931.7 milyon YTL, net 1 milyar 856 milyon YTL satışın yapıldığı ihalede, basit faiz yüzde 16.31, bileşik faiz yüzde 17.33 oldu. Bonoların geri ödemesi 11 Mayıs 2005'te yapılacak. 
     Yine aynı gün yapılan 595 gün vadeli YTL cinsinden iskontolu Devlet Tahvili ihalesinde ise 4 milyar 563.1 milyon YTL'lik teklife karşın, nominal 1 milyar 293.4 milyon YTL, net 992.1 milyon YTL'lik satış yapıldı. İhalede basit yıllık faiz yüzde 18.58, bileşik faiz yüzde 17.62 oldu. Tahvillerin geri ödemesi 27 Eylül 2006'da yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.29 ile yüzde 0.37 arasında gerçekleşti. 
     Mevduat faizlerinin ortalamalarında geçen hafta yarım puanın altında kalan düşüşler oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.31 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 17.7 dolayında bulunan haftalık reponun net getirisi de yüzde 0.26 oldu. 
     
</TEXT>
</DOC>
