<DOC>
<DOCNO> 344090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/dunya/adun.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler yalvarıyor 
</HEADLINE>
<TEXT>


Fransızlar direniyor... Avrupa Anayasası'na hayır eğilimi değişmeyince, Fransa, Almanya ve Polonya liderleri, Fransa'da buluşup dokunaklı sözlerle halktan 'evet' demelerini istediler 

DIŞ HABERLER SERVİSİ 


Fransa'da 29 Mayıs'ta yapılacak Avrupa Birliği AB Anayasası referandumu AB liderlerini büyük strese soktu. Son bir haftada yapılan 4 kamuoyu yoklamasının da Fransız seçmenin referandumda yüzde 51 - 54 oranında hayır diyeceğini göstermesi, Birlik'in geleceği için endişelenen AB liderlerine k bus yaşatıyor. 
Referanduma 10 gün kala anayasaya evet demeleri için Fransızları ikna etmeye çalışan Cumhurbaşkanı Jacques Chirac'ın yardımına dün Almanya Başbakanı Gerhard Schröder ile Polonya Cumhurbaşkanı Aleksander Kwasniewski koştu. Fransa'nın doğusundaki Nancy kentinde bir araya gelen liderler, Fransız halkını anayasayı onaylamaya çağırdı. Amerikan AP ajansı konuyla ilgili haberini, "AB liderleri Fransızlara yalvarıyor" başlığıyla verdi. 
Gerhard Schröder, AB içindeki tüm ülkelerin AB'nin gelişmesi için üzerlerine düşen katkıları yapmak durumunda olduğunu ifade etti. Schröder, "Fransa'nın da bir sorumluluğu bulunuyor. Fransa'nın yardım eline özellikle ihtiyacımız var, bizi yüzüstü bırakamazsınız" dedi. Schröder bu ay başında da Paris'e giderek Chirac ile birlikte evet oyu istemişti. 
Polonya lideri Aleksander Kwasniewski de, ülkesinin AB'ye girişinin üzerinden bir yıl geçtiğini ve bu başarının devam etmesi için Fransızların yardımcı olmasını istedi. Yıl sonunda Polonya'da da referandum yapılacağını kaydeden Kwasniewski, Fransızların kullanacağı oyların Polonyalılara bir işaret olacağını vurguladı. Kwasniewski, "Umuyorum ki anayasa 29 Mayıs'ta Fransa'da onaylanacak" diye konuştu. 
AB Anayasası Birlik'e üye 25 ülke tarafından kabul edildikten sonra yürürlüğe girecek. Bazı AB ülkeleri anayasayı halkoyuna götürürken bazıları parlamentoda oyluyor. Almanya bu ay başında anayasayı parlamentoda oylayarak kabul etmişti. 
Nancy Zirvesi'nde liderler ayrıca, Fransa'daki referandumdan "hayır" çıkması halinde, AB Anayasası'nın tekrar görüşülmesinin gündeme gelmeyeceğini belirttiler. Schröder, AB Anayasası konusunda "B planı" fikrinin "tam bir yanılma" olduğunu kaydetti, "Ya bu anayasaya sahip olacağız ya da bundan çok daha azıyla yetinmemiz gerekecek. Gerisi hayal ve spekülasyon" dedi. Chirac da, liderlerin neredeyse tümünün, AB Anayasası'nı tekrar görüşmenin söz konusu olmadığını açık şekilde ifade ettiklerini söyledi. 


</TEXT>
</DOC>
