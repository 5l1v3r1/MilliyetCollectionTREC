<DOC>
<DOCNO> 320611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/yazar/kohen.html </URL>
<DATE> 2005/03/04/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Afrika açılımı 
</HEADLINE>
<TEXT>


BAŞBAKAN Tayyip Erdoğan, ilan ettiği "Afrika Yılı" çerçevesinde, siyah kıtayı ziyaretiyle, Türk dış politikasında yeni bir açılımı gerçekleştiriyor. 
Bu ilk gezi, koca kıtada sadece iki ülkeyi kapsıyor Etiyopya ile Güney Afrika Cumhuriyeti. Program başta daha geniş tutulmuştu Afrika'nın en önemli ülkelerinden biri olan Kenya buna dahildi , ama son dakikada zaman darlığından kısıldı. 
Böyle mütevazı bir başlangıçla lanse edilen iddialı "Afrika'ya açılma" politikasının amacı ne 
Resmi ağızlara göre amaç, bu büyük kıta ile şimdiye kadar ihmal edilmiş olan ilişkileri baştan kurmak, yeni pazarlar keşfetmek, mevcut ekonomik, siyasal, kültürel işbirliği potansiyelini kullanmaktır. 

TÜRK iş çevreleri, bir süredir henüz uzanmadıkları bölgelerde yeni olanaklar arıyorlar. Bu bağlamda Başbakan'ın Afrika seyahati, kendisine katılan işadamları için iyi bir fırsat yaratıyor. 
Gene resmi ağızlara göre, Afrika turunun tek amacı "ticari" değil. Siyah kıtanın uluslararası camiada önemli bir yeri vardır. Bu ülkelerle kurulacak siyasal temas ve işbirliği, Türkiye'nin halen izlemeye çalıştığı "çok boyutlu" dış politikasına güç kazandıracaktır. 
Örneğin bir yetkilinin deyişi ile, Ankara'nın Birleşmiş Milletler'de Afrika blokunu arkasına alması, Türkiye'nin Güvenlik Konseyi üyeliği çabalarına etkin bir destek sağlayabilir. 
Aynı şekilde Türkiye, kendi ulusal sorunlarında -örneğin Kıbrıs meselesinde- merkezi Etiyopya'da bulunan Afrika Birliği'nin desteğini kazanabilir. Nitekim Erdoğan'ın ziyaretinin sonunda Etiyopya Başbakanı Zenavi'nin Kıbrıs konusunda Türk tezinin yanında yer aldığını söylemesi Türk diplomasisi için bir kazanç sayılıyor... 

BAŞBAKAN'ın bu ziyareti hararetli tartışmalara ve eleştirilere yol açmış bulunuyor. 
Eleştirilerden biri, bu ziyaretin zamanlaması ile ilgili. Türkiye'nin içte ve dışta halen birçok ciddi sorunu varken, hükümet başkanının Ankara'dan ayrılıp "Afrikalara uzanması" bazı çevrelerce zamansız ve yersiz görülüyor. Gerçekten halen Türkiye'nin gündeminde çok ivedi dış politika sorunları var AB ile ilgili olarak hızla yapılması gereken işler... ABD ile ilişkilerdeki sıkıntılar... Irak'la ilgili çeşitli pürüzler... İran ve Suriye ile ilgili gelişmeler, vs... 
Gerçekten Türkiye'nin önünde bu kadar hayati meseleler dururken, "Afrika Yılı"nın ilan edilmesi ve dikkatlerin siyah kıtaya çevrilmesi bu arada Başbakan'ın şu sırada böyle bir geziye çıkması biraz fantezi gibi görünüyor. Gerçi bu Türk dış politikasında "öncelikler"in daha geri plana atıldığı anlamına gelmez veya gelmemeli . Ama gene de 2005'in h l bir "Avrupa Yılı" olduğunu ve son zamanlarda aksamaya yüz tutan bu yöndeki çabaların da canlı tutulması gerektiğini hatırdan çıkarmamalı... 
Bazı Afrika ülkeleri ile ticari ilişkilerin kurulması, veya onlarla siyasal işbirliğine girişilmesi için, abartılı iddialarla ve en üst düzey ziyaret programlarıyla ortaya çıkmak şart değil. Son analizde, "Afrika açılımı"nın hem siyasal hem ekonomik açıdan "getirisi"nin sınırlarını, yani "kıymeti harbiyesi"ni iyi hesaplayıp zamanı ve enerjiyi ona göre harcamak daha yararlı olur. 



</TEXT>
</DOC>
