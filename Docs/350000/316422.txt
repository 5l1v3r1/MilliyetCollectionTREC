<DOC>
<DOCNO> 316422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/soneko26.html </URL>
<DATE> 2005/02/18/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Babacan Düşük maliyetle sağlanan kredi çekicilik unsuru 
</HEADLINE>
<TEXT>

     Devlet Bakanı Ali Babacan, Marmaray Projesi'nin Boğaz Tüp Geçişi için sağlanan düşük maliyetli 98.7 milyar Japon Yeni tutarındaki kredinin, projenin yaklaşık 1.7 milyar dolar tutarındaki geri kalanının finansmanının diğer yabancı kreditörlerden uygun koşullarda sağlanması için, bir 'çekicilik unsuru' oluşturduğunu söyledi. 
     Babacan, Marmaray Projesi'nin Boğaz Tüp Geçişi kısmı için Japon Uluslararası Kalkınma ve İşbirliği Bankası JBIC tarafından sağlanan 98.7 milyar Japon Yeni tutarındaki kredi anlaşmasının imza töreninde yaptığı konuşmada, Avrupa ile Asya kıtalarını birbirine demiryoluyla bağlayacak projenin finansmanının imzalanan anlaşmayla tamamlanma aşamasına geldiğini kaydetti. 
     Sağlanan krediyle Boğaz Tüp Geçişi inşaatının kesintisiz biçimde devam edeceğini belirten Babacan, kredinin Japon hükümeti tarafından mümkün olan en düşük maliyetle kullanıma sunulduğunu vurguladı. 
     Projenin gerek Türkiye, gerek Japonya için birçok açıdan ilk olma özelliği taşıdığını dile getiren Babacan, ''Kendi sınıfında yurtdışından sağlanan en düşük maliyetli ve tek bir dış kaynaktan sağlanan en yüksek tutarlı kredi'' dedi. 
     Ali Babacan, Marmaray Projesi'nin Türkiye için tarihi bir özellik taşıdığını vurgularken, ''adeta 150 yıl önce kurulan hayallerin gerçekleştiği bir proje. Proje çok büyük fiziki değer taşıyor. İstanbul'un ulaşım sorununa derin bir soluk aldırmış olacak'' şeklinde konuştu. 
     Babacan, sembolik boyutu da bulunan projenin AB ile müzakerelere başlayacak Türkiye'nin Doğu ve Batı arasındaki köprü konumunu daha da somutlaştırdığını söyledi. 
     
     ''DİĞER KREDİTÖRLER İÇİN ÇEKİCİLİK UNSURU'' 
     Babacan, piyasa koşularına göre çok daha düşük maliyetle sağlanması için yürütülen çalışmaların Japon hükümetinin katkılarıyla başarıyla sonuçlandığına işaret ederken, ''Bu durum projenin yaklaşık 1.7 milyar dolar tutarındaki geri kalanının finansmanının, diğer yabancı kreditörlerden uygun koşullarda sağlanması için bir çekicilik unsuru oluşturmaktadır'' dedi. 
     Projenin ikinci bölümünü oluşturan Gebze-Halkalı banliyö hatlarının iyileştirilmesi kısmının finansmanı için Avrupa Yatırım Bankası ile yürütülen müzakerelere değinen Babacan, 650 milyon avro tutarında kredi sağlanması konusunda 2004 yılı Temmuz ayında Avrupa Yatırım Bankası ile mutabakata varıldığını anımsattı. 
     Ali Babacan, bu kredinin de Japon hükümetinden sağlanan krediye benzer özelliklere sahip olduğunu ve Avrupa Yatırım Bankası'nın Türkiye'ye sağladığı en yüksek kredi tutarını oluşturduğunu kaydetti. 
     
     ULAŞTIRMA BAKANI YILDIRIM 
     Ulaştırma Bakanı Binali Yıldırım da, İstanbul'da yüzyıllık bir gecikmeyle, ancak 1990'lı yılların ikinci yarısında oluşturulan Ulaşım Ana Planı doğrultusunda, toplu taşımaya yönelik altyapı çalışmalarının başlatıldığını belirtti. 
     Yıldırım, İstanbul'daki toplu taşımacılığın belkemiğini oluşturacak ve Gebze'den Halkalı'ya kadar devam edecek kesintisiz Marmaray Projesi ve buna bağlı altyapı raylı sistem ile kent trafiğinin 4-5 yıl içinde önemli ölçüde rahatlığa kavuşacağını vurguladı. 
     Binali Yıldırım, ''Proje ile tüm Doğu ve Batı yarımada tamamen toplu raylı ulaşım ağlarıyla örülmüş olacak. Bu proje çok pahalı ve geri dönüşü uzun sürecek bir proje. Ancak hız ve insana hizmet için bizim maliyet hesabı yapmamız mümkün değil'' diye konuştu. 
     Marmaray Projesi'nin bundan sonra 3 aşamadan oluştuğuna değinen Yıldırım, ilk aşamanın 13.5 kilometrelik Söğütlüçeşme-Kazlıçeşme arasında olduğunu ve 1.6 kilometre uzunluğunda bir denizaltı tüp geçişi yapılacağını kaydetti. 
     İkinci aşamanın elektrifikasyon, sinyalizasyon ve mekanizasyon işleri ile banliyö hatlarının iyileştirilmesi, üçüncü aşamanın ise çeken-çekilen araçları kapsadığını belirten Yıldırım, ''İpekyolu'nun da kesintisiz bir halkasını oluşturması projenin önemini daha da artırmaktadır'' şeklinde konuştu. 
     
     ''GÜVEN VE DESTEĞİN SOMUT İFADESİ'' 
     JBIC Başkan Yardımcısı Yoshihiko Morita ise Türkiye'de Fatih Sultan Mehmet Köprüsü'nün ardından ikinci kez Boğaz Tüp Geçişi'nin kendileri tarafından finanse edildiğini anımsattı. 
     Morita, ''Güvenilirliği, kalitesi, teknolojisi ve çevreye duyarlılığı ile yüzyılın en ileri teknolojisine sahip projenin başarıyla sonuçlanması için elimizden geleni yapacağız'' dedi. 
     Japonya'nın Ankara Büyükelçisi Tomoyuki Abe de, çok uygun koşullarla sağlanan kredinin, Japonya'nın Türkiye ekonomisi, Türk halkına güveni ve destek duygularının somut ifadesi olduğunu söyledi. 
     İstanbul Büyükşehir Belediye Başkanı Kadir Topbaş da, 50 yılda 12 milyon göç alan kentte, Marmaray Projesi'nin tamamen hayata geçirilmesiyle ulaşımın raylı sistem sayesinde daha rahat hale geleceğini ifade etti. 
     
     ''BEN DENİZE, ALLAH'IN OTOBANI DİYORUM'' 
     İstanbul Valisi Muammer Güler ise projeyle İstanbul'da araç taşıyan trafiğin insan taşıyan hale geleceğini belirterek, '' Deniz bitti deniyor. Asıl deniz şimdi başlıyor. Ben denize Allah'ın otobanı diyorum'' diye konuştu. 
     
</TEXT>
</DOC>
