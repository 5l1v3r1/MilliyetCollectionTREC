<DOC>
<DOCNO> 338647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sondun15.html </URL>
<DATE> 2005/05/01/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Almanya'da 1 Mayıs olaylı geçti Yumurtalı saldırı... 
</HEADLINE>
<TEXT>

     Almanya'nın Duisburg kentinde Alman Sendikalar Birliği DGB tarafından düzenlenen 1 Mayıs kutlamalarına katılan Sosyal Demorat Parti SPD Genel Başkanı Franz Müntefering, konuşma yaptığı kürsüde yumurtalı saldırıya uğradı. 
     Müntefering konuşma yaparken, yaklaşık bin kişi tarafından yuhalandı ve ıslıklarla protesto edildi. Bu arada, mitingi izleyenler arasından bazı kişiler kendisine yumurta attı. 
     SPD lideri, yaklaşık yarım saat süren konuşmasında, işletmelerden Almanya'nın ekonomik durumu için sorumluluk göstermelerini talep etti ve konuşmasından sonra yaptığı açıklamada ''Zor zamanlar yaşıyoruz. Ama kenara çekilmeyeceğim'' dedi. 
     Öte yandan, Almanya'nın Leipzig kentinde neonaziler tarafından düzenlenen mitinge karşı sol gruplar da protesto gösterisinde bulundu. 
     Leipzig'de yaklaşık 500 aşırı sağcının düzenlediği mitinge karşı bin kişilik solcu grubun yaptığı gösteride küçük çapta bazı olayların yaşanması üzerine polis müdahale etti. 
     Nürnberg ve Frankenthal kentlerinde de aşırı sağcılar tarafından düzenlenen miting ve yürüyüşler, sol gruplarca protesto edildi. 
     
</TEXT>
</DOC>
