<DOC>
<DOCNO> 307624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonyas09.html </URL>
<DATE> 2005/01/18/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Gisele Bundchen'den yardım gecesi 
</HEADLINE>
<TEXT>

     Rio De Janeiro'da 2005 kış kreasyonlarının tanıtıldığı defilede podyuma çıkan Brezilyalı ünlü manken Gisele Bundchen, önümüzdeki ay tsunamizedeler için bir gece düzenliyor. 
     Defile sonrasında gazetecilerin sorularını yanıtlayan tanınmış model, gelecek ay New York'ta tsunami mağdurlarına yardım için bir gece düzenleyeceğini söyledi. 
     Leonardo Di Caprio ile olan ilişkisine yönelik bir soruya yanıt vermeyen Bundchen, çekimlerine kısa bir süre sonra başlanacak '007 James Bond' filmi için yapılan Bond kızı rolünü geri çevirdiğini söylemekle yetindi. 
     
     Rio'yu salladı 
     Rio moda haftasının kapanış defilesini tanınmış top model Gisele Bundchen sundu. 
     Moda dünyasının kalbi bir hafta boyunca Brezilya'nın karnaval kenti Rio De Janeiro'da attı. 2005 yılının kreasyonları dünyaca ünlü top modeller tarafından tanıtıldı. 
     Bundchen'in sunduğu ve seksi tasarımların tanıtıldığı kapanış defilesi büyük ilgi gördü. Modacılara göre gelecek yıl canlı renkler favori olacak. 
     
</TEXT>
</DOC>
