<DOC>
<DOCNO> 325167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/guncel/gun03.html </URL>
<DATE> 2005/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çirkin Kral'ın reklam merakı 
</HEADLINE>
<TEXT>


Üstün Akmen, ünlülerle ilgili anılarını topladığı kitabında, Yılmaz Güney'e bir barda aynalara neden ateş ettiğini sorduğunu, Güney'den "Reklam oğlum" yanıtını aldığını yazıyor 

Ali'ce 
ALİ EYÜBOĞLU 

Şair, yazar ve tiyatro eleştirmeni Üstün Akmen, "Provasız Hayat" adlı kitabında eğlenceden spor dünyasına, medyadan iş dünyasına kadar birçok anısını yazdı. Uluslararası Yazarlar Birliği'nin PEN Türkiye Birimi Başkanı ve Can Yayınları Genel Sanat Yönetmeni Akmen'in, Epsilon Yayınları'ndan çıkan kitabında "Ajda Pekkan'a Adana konserinde domates mi atıldı, banknot mu yağdırıldı "dan "Yılmaz Güney'in korkak olup olmadığına", "Zeki Müren'in gönlünde yatan aslan"a kadar birçok sorunun yanıtı var. Ram Dış Ticaret, Cumhuriyet Gazetesi ve Fenerbahçe Spor Kulübü'nde yöneticilik de yapan Akmen, kitabında, "Büyük holdinglerde üst düzey yönetici neler yapar ", "Ünlü kulüpler hakemlere nasıl para verir " konularına da açıklık getirdi. 

"Müren'in eli sıkıydı" 
Akmen, "Provasız Hayat"ta Zeki Müren'le ilgili ilginç anılarına yer verdi. İşte onlardan birkaçı 
"Set Club'da Türk müziği okumuyordum ama Zeki Müren sesimi beğendiğini söylüyordu. Ancak mikrofonumu teknik açıdan kötü buluyor, mutlaka değiştirmemi öneriyordu. Mikrofon dediğin ateş pahası, alamazdım. Alamayacağımı anlayınca, Zeki Müren bir akşam elinde bir mikrofonla geldi. Hem de 'D12' marka. Zamanın en iyi mikrofonu. Manevi değeri ise Zeki Müren tarafından kullanılmış olması." 

Gözünü Alp'e dikti 
"Set Club'da genç müşterilerimiz de vardı. Bunlardan biri uçağıyla kaza geçirmiş genç bir teğmen pilot olan Alp ve arkadaşı ya da nişanlısı güzeller güzeli Sonnur. Alp, sırım gibi genç bir adam, Sonnur ise gerçekten güzel bir kız. Sonnur, Zeki Müren'in ilgisini çekti. Gençliğinde şık olduğu Ayten adlı kıza çok benzediğini bana anlattı, hiç değilse bir dans edip edemeyeceğini sordu. Müren'in isteğini Alp'e aktardım, kabul etti. Sonnur da keyiflendi. Dansa kalktılar. 'Cheek to cheek' denilen bir pozisyon. Slow'dan gidiyoruz, şarkı biterken Zeki Müren bana gözüyle 'devam' işareti çakıyor, parçayı al baştan yapıyoruz. Zeki Abi, danstan sonra Sonnur'un elini bırakmadan Alp'in oturduğu masaya yöneldi, kendi masasına davet etti. Saat 02.30 civarında programı bitirdik. Zeki Müren hepimizi birer içki için evine davet etti. Levent'teki evine gittik. Zeki Müren beni, yatak örtüsü, duvarları, aksesuvarlarıyla her tarafı siyah olan yatak odasına çağırdı ve şöyle dedi 'Bana bak. Kız umurumda değil, ne yaparsan yap. Oğlan çok hoşuma gitti, bana onu ayarla.' 
Ne diyeceğimi şaşırdım. Alp'e durumu nasıl anlatırdım. Anlatamadım da... Zeki Müren bu olaydan sonra 'Set Club'a gelişini seyreltti. Bana karşı sevgisi de, gözle görülür biçimde azaldı." 

Yılmaz Güney Muş'ta 

Akmen, kitabında, asker arkadaşı Yılmaz Güney'e de yer verdi. Akmen, Muş'taki birliğe gelişinde Güney'i çok iyi karşıladıklarını yazdı. 
Akmen, sıkça satranç oynadığı Güney'e, Adana'da bir barda aynalara neden ateş ettiğini sorduğunu, sanatçıdan "Reklam oğlum, gerekliydi" yanıtını aldığını yazdı. 
Akmen, Güney'in özel izinle Muş'ta çektiği film konusundaki bir sözü nedeniyle komutanını nasıl düelloya davet ettiğini ise şöyle anlattı 
"...Film çekimi için birçok kadın oyuncu da gelmişti. Benim 'mahut' 'S3' binbaşı da 'Muş'u o... bastı' gibilerinden laf etmiş, bu da Güney'in kulağına gitmiş. Bir akşam sen kafayı çek, alaya gel. 'S3' binbaşı da nöbetçi subayı. Yılmaz nöbetçi subay odasının önüne gelmiş, başlamış bağırmaya 'Binbaşı, binbaşı.' Binbaşı çıkmış dışarı. 'Senin silahın var mı ' diye sormuş binbaşıya, bizlerle görüşmekten ciddi olarak kaçınan, çekinen Yılmaz Güney. 
Binbaşı, "Var Yılmazcığım" demiş. "İyi" demiş Yılmaz, "O halde çek, vuruşacağız." "Aman Yılmazcığım, canım kardeşim" falan.. 
Yılmaz, Nuh diyor, peygamber demiyor. Sonunda binbaşı özür dilemiş. Yılmaz da vuruşmaktan vazgeçmiş." 


</TEXT>
</DOC>
