<DOC>
<DOCNO> 309896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/soneko35.html </URL>
<DATE> 2005/01/27/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Babacan AB'nin bütçe açığı kriterlerini 2006'da tutturacağız 
</HEADLINE>
<TEXT>

     Mustafa Seven AA 

Devlet Bakanı Ali Babacan, Türkiye'nin ''AB bütçe açığı kriterlerini 2006'da, borç stoğu kriterlerini de 2007'de tutturacağını'' söyledi. 
     Bakan Babacan, Davos'taki temaslarıyla ilgili, Türk basın mensupları için Victoria Oteli'nde sohbet toplantısı düzenledi. 
     Avrupa konusundaki oturumlara katıldığını ve burada Avrupa'nın gelecekteki vizyonun tartışıldığını belirten Babacan, bu toplantılarda, Ekim 2006'ya kadar tüm üyelerce onaylanması gereken Avrupa Anayasası'nın, para birliğine üye olan ülkelerin uyması gereken para ve bütçe konularının ele alındığını kaydetti. 
     Bazı Avrupa ülkelerinin, bütçe ile ilgili kurallara uyamadığı için esneklik istediğini hatırlatan Babacan, Türkiye'nin bu kuralları yerine getireceğini, 2006'da bütçe açığı oranını GSMH'nin yüzde 3'ünün altına indireceklerini, borç stoğunun da, 2007'de yüzde 60'ın altına ineceğini kaydetti. 
     Oturumlarda, Avrupa'nın ekonomik büyümesi konusununda görüşüldüğünü belirten Babacan, Avrupa'nın, gelecek birkaç yıl içinde ortalama yüzde 2 oranında büyüyebileceğini, halbuki bu rakamın işsizlik sorununun çözümü için yetersiz olduğunu kaydetti. 
     Dün katıldığı bir başka oturumda, dünyanın karşı karşıya kaldığı sorunların ele alındığını bildiren Babacan, katılımcıların, dünyanın en önemli sorununu yoksulluğu gösterdiklerini, bunu küreselleşmenin nimetlerinden daha adijl bir şekilde yararlanılması, iklim değişiklikleri, eğitim ve ortadoğu sorunu'nun izlediğini kaydetti. 
     Oturumda, dünya liderlerinde aranılan ortak özelliklerin de belirlendiğini vurgulayan Babacan, bu özellikleri, dürüstlük, samimiyet, Adalet, açık fikirlilik, tolerans, alçak gönüllülük, hesap vrilebilirlik olarak sıralandığını anlattı. 
     
     PERŞEMBE GÜNDEMİ... 
     Bakan Babacan, bugün reel ve finans sektörü temsilcileriyle birebir görüşmelerde bulunacağını, akşam yapılacak bir çalışma yemeğinde de konuşmacı olacağını ifade etti. 
     Babacan bugün ayrıca, Avrupa'ya yön verecek kişi ve ülkelerin konu edileceği bir oturuma katılacağını, bu oturumda, AB'nin genişleme sürecindeki karar mekanizmalarının ele alınacağını ifade etti. 
     
     CUMA GÜNDEMİ... 
     Yarın ise Başbakan Recep Tayyip Erdoğan'ın başkanlığında, sadece Türkiye konulu bir toplantının gerçekleştirileceğini vurgulayan Babacan, burada Türkiye'nin plan ve hedeflerinin anlatılacağını kaydetti. 
     Yarın, Avrupa'nın 2020 yılındaki vizyonunun tartışılacağı bir oturuma katılacağını hatırlatan Babacan, fırsat bulduğu takdirde de Genç Küresel Liderlerin katıldığı etkinliklere dahil olacağını belirtti. 
     Bakan Babacan, yarın ayrıca Başbakan Erdoğan ile birlikte ikili görüşmelere katılacaklarını kaydetti. 
     
     SORULAR... 
     Bakan Babacan, ''Davos'ta AB konulu toplantılara katılmasının, AB başmüzakereciliği ile bir ilgisini olup olmadığına'' ilişkin soru üzerine, bunun bir ilgisinin olmadığını, bu türden toplantılara daha önce de katıldıklarını anlattı. 
     Babacan müzakere sürecinde, Türkiye'nin, AB ilgili perspektif içinde bulunması gerektiğini, kendisinin yerine bir başka Hükümet yetkilisinin de bu tür toplantılara katılabileceğini, ayrıca ekonomik konuların, AB ile ilişkilerde ön planda tutulması gereken konular olduğunu bildirdi. 
     Babacan bir başka soru üzerine, Davos'ta daha önceki yılllardan farklı olarak, görüştükleri kişilerin 17 Aralık'taki AB kararının ardından, kendisini tebrik ettiklerini, AB yetkililerinin de, müzakere konusunda Türkiye'ye daha önce verdikleri sözü tutmanın rahatlığı içinde olduğunu kaydetti. 
     
     RESMİ HEDEFLER-PİYASA BEKLENTİLERİ... 
     Babacan bir soru üzerine, enflasyonda yüzde 8 hedefini koyduklarını, piyasaların da bu beklentiye paralel, hatta daha iyimser tahmin içinde olduklarını anlattı. 
     Babacan, daha önceki yıllarda, ekonomik hedefler ile piyasa beklentilerinin farklı olduğunu, şimdi ise piyasa beklentilerinin, kendi hedefleriden daha iyimser tahminler içerdiğini belirterek, ''biz, hedefler aşılırsa bunun iyi sürpriz olmasını istiyoruz. Türkiye kötü sürprizlerden çok çekti'' şeklinde konuştu. 
     Devlet Bakanı Babacan, enflasyon hedeflerinin de bir çapa olarak görülmeye başlandığını vurguladı. 
     
     DOĞRUDAN YABANCI SERMAYE... 
     Doğrudan yabancı sermaye girişi konusundaki soruya karşılık Babacan, önümüzdeki üç yıl içinde, 15 milyar dolarlık brüt doğrudan yabancı sermaye girişi beklediklerini kaydetti. 
     Babacan, bir soru üzerine, Başbakan Erdoğan'ın, IMF Birinci Başkan yardımcısı Anne Krueger ile Cuma günü kısa bir görüşme yapmasının planlandığını bildirdi. 
     Stand By çerçevesindeki niyet mektubu konusunda ise Babacan, bazı yasal düzenlemelerin tamamlanmasıyla, mektubun IMF'ye gönderileceğini kaydetti. 
     
     BAŞMÜZAKERECİLİK 
     Bakan Babacan, AB Başmüzakereciliği ile ilgili soruya karşılık, Dışişleri Bakanlığı'nın, bu konuda alternatifli bir çalışma yaptığını, bu çalışmanın daha sonra Başbakanlığına sunulacağını, Başbakan Erdoğan'ın ise bu konuda nihai kararı vereceğini vurguladı. 
     Babacan, bir gazetecinin, ''Hazine ile Maliye Bakanlığı'nın birleşip birleşmeyeceğini'' sorması üzerine, böyle bir konunun gündemlerinde olmadığını, ancak daha iyi yapının nasıl oluşturulabileceğinin tartışılabileceğini ifade etti. 
     
     YENİ IMF TÜRKİYE MASASI ŞEFİ... 
     Devlet Bakanı Babacan, IMF Türkiye Masası Şefliğine, eski şef Carlo Cottarelli'den sonra yine bir İtalyan'ın gelebileceğini de kaydetti. 
     
</TEXT>
</DOC>
