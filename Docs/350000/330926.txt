<DOC>
<DOCNO> 330926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/guncel/axgun02.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
6 katlı sergi 
</HEADLINE>
<TEXT>


Sarkis'in, 'Bir Kilometre Taşı' adını taşıyan sergisi dün akşam açıldı. Eserler, Akbank Kültür Sanat Merkezi'nin 6 katına birden yayıldı 

ASLI ONAT 

Yerleştirme sanatının öncülerinden biri olan Sarkis'in sergisi, dün akşam düzenlenen kokteylle Akbank Kültür Sanat Merkezi'nde AKSM açıldı. Kokteyle, aralarında Erdal İnönü, Canan Göknil ve Ali Akay'ın da bulunduğu pek çok isim katıldı. 
Koordinatörlüğünü Ali Akay'ın yaptığı "Bir Kilometre Taşı" adlı sergi, AKSM'nin 6 katlı yapısını bütünüyle kapsıyor. Sergide, 20. yüzyıl çocuk elbiselerinden yola çıkılarak, Sarkis tarafından tasarlanmış ve Canan Göknil tarafından hazırlanmış çocuk giysilerinden oluşan yerleştirme dikkat çekiyor. Çok renkli 11 giysiden oluşan bu yerleştirme sinema tarihinden seçilmiş ve ait oldukları dönemin çocuk bakışlarını içeren 11 fotoğrafın önüne asılarak oluşturulmuş. Haftanın belirli günlerinde ziyaretçi çocuklar bu giysileri giyerek dans atölyesinde Zeynep Tanbay gözetiminde çalışmalar yapacaklar. Bu arada, AKSM girişindeki güvenlik kapısının kumaşla kaplı oluşu dikkat çekiyor. Sarkis, bunun nedenini şöyle açıklıyor "Artık Avrupa'da kültür merkezlerine güvenlik kapısından girilmiyor. Bu anlayış, bombaların patladığı zamanlardan kalmadır." 
Akbank Kültür Sanat Merkezi'nin giriş kat dahil 6 katına dağılmış durumda olan sergide, Sarkis'in sanatı üzerine yazılmış yazılar ve kitaplar da bulunuyor. Ayrıca AKSM'nin giriş katında sanatçının kısa metraj filmlerinin gösterimi yapılıyor. Sergi süresince yurtdışından katılımlarla konferanslar da gerçekleştirilecek. 
Sergi, 28 Mayıs'a kadar devam edecek. 


</TEXT>
</DOC>
