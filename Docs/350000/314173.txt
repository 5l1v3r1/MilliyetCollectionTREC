<DOC>
<DOCNO> 314173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonspo07.html </URL>
<DATE> 2005/02/10/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Rizespor, Galatasaray'ı gözüne kestirdi 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, Galatasaray'ı yenecek bir takımlarının olduğunu söyledi. 
     Yılmaz Zehiroğlu, Galatasaray maçının hazırlıklarını sürdürdüklerini belirterek, ''Ufak tefek sakatlıklar var. Gürol ve Evren dışında eksik futbolcumuz yok. Kürşat, Serkan ve Zafer'in hafif sakatlıkları bulunuyor. Bunların maça yetişeceğini umuyorum. Ümit ediyorum ki takım, bugün tam kadro halinde çalışmaya başlar'' dedi. 
     Galatasaray ile zorlu bir maça çıkacaklarını ifade eden Zehiroğlu, ''Galatasaray'ın gücü belli. Biz de güçlü bir takımız. Çok zevkli, keyifli ve seviyeli bir maç olacağını umuyorum. Biz Galatasaray'ı yenme planları yapıyoruz. Galatasaray'ı yenebilecek bir takımımız var. İnşallah Cumartesi günü gülen taraf biz olacağız'' diye konuştu. 
     Zehiroğlu, Galatasaray maçında taraftarlara çok iş düşeceğini kaydederek, ''Seyirci, takımına karşı görevini yaparsa ve biz de sahada iyi mücadele verirsek, Galatasaray'ı eli boş göndeririz. Çaykur Rizespor da gündemde kalır, büyük bir takımın havasını yaşar'' diye konuştu. 
     
</TEXT>
</DOC>
