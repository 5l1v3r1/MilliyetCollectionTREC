<DOC>
<DOCNO> 324435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonsiy13.html </URL>
<DATE> 2005/03/17/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
CHP'de bazı örgütleri görevden alma sinyali... 
</HEADLINE>
<TEXT>

     CHP Genel Başkan Yardımcısı Eşref Erdem, parti örgütlerinde yeni görevden almaların sinyalini verdi. 
     CHP'nin 13'üncü Olağanüstü Kurultayı'nın ardından başlayan "tasfiye süreci" devam ediyor. Kurultayda Zülfü Livaneli ve Şişli Belediye Başkanı Mustafa Sarıgül'ün genel başkanlık adaylığını destekleyen il ve ilçe örgütleri parti yönetimi tarafından mercek altına alındı. Bu konu, partinin karar organı olan MYK'da da ele alındı. Yüksek Disiplin Kurulu'nda YDK yarın savunma yapacak olan Sarıgül'ün Danıştay'ın kararına karşın, kurultaydaki tavırları nedeniyle partiden ihraç edileceği yorumları yapılırken, yönetim Sarıgül'e destek veren örgütlere de uyarı göndermiş olacak. 
     
     "YORULMUŞ ÖRGÜTLER TAZELENECEK" 
     CHP Genel Başkan Yardımcısı Eşref Erdem, olağan kurultay sürecinin yakında başlayacağını söyledi. Olağan kurultay takvimiyle ilgili sürecin "eli kulağında" olduğunu belirten Erdem, kurultayla ilgili programın 10-15 gün içinde açıklanacağını bildirdi. Erdem, parti örgütlerinde yeni bir tasfiyenin sinyalini de verdi. 
     İl örgütlerinde "yöneticilerin görevden alınması" tanımına karşı çıkan Genel Başkan Yardımcısı Erdem, "Buna görevden alma değil de 'yorulan örgütleri tazelemek' diyelim. Bazı örgütler bize bağlı olmayan nedenlerle görevini yapamaz hale geldi bazıları kendiliğinden düştü. 
     MYK bir hakem kurulu değil, bizim görevimiz örgütleri parti programı doğrultusunda yönlendirmek. Önümüzdeki günlerde yeniden bir yapılanma olabilir, olacaktır" dedi. 
     
     İKİ AYRI YÖNTEM 
     Mustafa Sarıgül'ü ihraca hazırlanan CHP, ona destek veren il örgütlerine de görevden el çektirmeye hazırlanıyor. 
     Daha önce Livaneli'ye destek veren İzmir İl Başkanı Alaattin Yüksel'i görevden alan yönetim, bu konuyu ağırdan alacak, ancak atlamadan gerçekleştirecek. Parti yönetimi, tasfiyeyi iki şekilde gerçekleştirecek. Bunlardan birinci Sarıgül'e destek veren yaklaşık 15 il örgütünün görevden alınması olacak. İzlenecek ikinci yol ise ilçe ve il kongreleri ile Deniz Baykal muhalifi delegeleri partiden uzaklaştırmak olacak. 
     
</TEXT>
</DOC>
