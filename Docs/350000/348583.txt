<DOC>
<DOCNO> 348583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko49.html </URL>
<DATE> 2005/06/03/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
IMF Heyeti, TÜSİAD'ı ziyaret etti... Sabancı Yeni dönem az sorunlu 
</HEADLINE>
<TEXT>

     Türk Sanayicileri ve İşadamları TÜSİAD Yönetim Kurulu Başkanı Ömer Sabancı, yeni dönemin makroekonomik açıdan daha az sorunlu gözüktüğünü belirterek, ''Ancak yapısalları yakından izlememiz gerekiyor. Bu bağlamda özellikle Sosyal Güvenlik ve Bankacılık Yasaları kritik öneme sahip '' dedi. 
     IMF Türkiye masası şefi Lorenzo Giorgianni başkanlığındaki heyet, TÜSİAD'da Ömer Sabancı'nın yanı sıra TÜSİAD üyeleri Tayfun Beyazıt, Zekeriya Yıldırım ve Cansen Başaran'la bir araya geldi. 
     Sabancı, basına kapalı gerçekleştirilen görüşmenin ardından gazetecilere yaptığı açıklamada, TÜSİAD olarak programın yeni stand-by ile desteklenerek sürdürülmesinden memnun olduklarını söyledi. 
     Yeni programın yapısal hususları öne çıkardığını, bunu da çok doğru bulduklarını dile getiren Sabancı, şöyle devam etti 
     ''Yeni dönem, makroekonomik açıdan daha az sorunlu gözüküyor. Ancak yapısalları yakından izlememiz gerekiyor. Bu bağlamda Sosyal Güvenlik ve Bankacılık Yasaları kritik öneme sahip. Yeni programda kayıt dışı ekonomiyle mücadelenin, idari yargı reformunun ve özelleştirme konularının yakından takip edilmesi gerektiğini ve takip ettiğimizi IMF heyetine söyledik.'' Ömer Sabancı, bunların yanı sıra hukuk güvenliği ve vergi politikası açısından yatırım ortamı problemlerinin devam ettiğini belirttiklerini anlatarak, bu konuların hem yerli, hem yabancı yatırımcılar açısından gittikçe daha da önem kazandığını vurguladı. 
     
</TEXT>
</DOC>
