<DOC>
<DOCNO> 311744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonspo28.html </URL>
<DATE> 2005/02/02/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Sergen Avrupa'da oynamayı hiç düşünmedim... 
</HEADLINE>
<TEXT>

     Beşiktaşlı futbolcu Sergen Yalçın, ''Şu an hak ettiğim ve olmak istediğim yerdeyim'' dedi. 
     Deneyimli futbolcu, siyah-beyazlı kulübün aylık resmi yayın organı Beşiktaş Dergisi'nin Şubat sayısında yer alan röportajında, ''Beşiktaş'tan ayrıldığım ve sonrasında yeniden döndüğüm günleri hayatım boyunca unutamam. Çok etkilenmiştim. Sanki benden bir parça koparılmıştı. Beşiktaş'a yeniden döndüğümde ise heyecandan titriyordum. Hele İnönü Stadı'nda taraftarımızın karşısına yeniden çıkışımdaki duygularımı anlatabilmem mümkün değil'' dedi. 
     Futbolculuk hayatı boyunca hep Türkiye'de olmayı tercih ettiğini kaydeden Sergen, şöyle devam etti 
     ''Şu an hak ettiğim ve olmak istediğim yerdeyim. Futbolculuk hayatım boyunca hep Türkiye'de olmayı ve burada oynamayı tercih ettim. Bugün itibariyle futbola başladığım ve yuvam olarak gördüğüm Beşiktaş'tayım. Rahat ve mutluyum. Futbol hayatımı da inşallah Beşiktaş'ta noktalayacağım.'' 
     
     ''ÇOK MAZBUT BİR HAYATIM VAR'' 

     Sergen Yalçın, eskiden özel hayatının didik didik edilip, hep gündemde tutulduğunu, ancak son 2-3 yıldır fazla dışarı çıkmadığı ve daha düzenli yaşadığı için bu konuda rahat olduğunu belirterek, ''Zaten, yoğun maç ve kamplar nedeniyle, çok mazbut bir hayatım var. Fazla bir özelliğimiz yok. Ev ile antrenman tesisleri arasında yaşam sürüp gidiyor'' dedi. 
     Sergen, kız arkadaşı Aslı Sarı ile ciddi bir ilişkisi bulunduğunu, fakat evlilik konusunu ve tarihini henüz konuşmadıklarını belirterek, ''Kesin bir tarih veremiyorum, ama önümüzdeki yaz herhalde belli olur'' dedi. 
     ''Biraz dik kafalı olduğum için, hep kendi çizdiğim yolda ilerledim. Aldığım bazı kararlardan da pişmanlık duyduğum oldu tabii ki'' diyen Sergen, hayatta en çok ailesine değer verdiğini, sahaya çıkarken herhangi bir uğuru olmadığını, sadece, bazen sahaya çıktığı zaman o gün iyi oynayacağını ya da gol atacağını hissedebildiğini söyledi. 
     
     ''AVRUPA'DA OYNAMAYI DÜŞÜNMEDİM'' 

     Kendisindeki yeteneğin Allah vergisi ve doğuştan geldiğini, sonradan kazanılması zor bir olay olduğunu vurgulayan Sergen, neden Avrupa'yı hiç düşünmediği sorusuna ise şu yanıtı verdi 
     ''Gerçekten hiçbir zaman Avrupa'da oynamayı düşünmedim. Benim ilk profesyonel olduğum yıllarda zaten Avrupa'da oynayan oyuncumuz yoktu. Yeni yeni bazı arkadaşlar gitmeye başladı. Eskiden Avrupa'ya transfer olmak çok zordu. Artık her şey değişti ve transfer de kolaylaştı. Ligler arasındaki kalite farkı kapandı. Ayrıca, Avrupa'da futbol oynamak şimdi çok daha kolay. Ben istemediğim için Avrupa'ya gitmedim, başka bir nedeni de yok.'' Deneyimli futbolcu, futbolu bırakma zamanıyla ilgili olarak da şunları kaydetti 
     ''Böyle bir tarih belirlemedim. Şu an sağlığım ve fiziki durumumda bir sorun yok. Böyle bir tarih vermem doğru olmaz. Futbolu bırakma tarihini düşünmediğim gibi, sonrasında ne yapacağıma da henüz karar vermedim. Şu bir gerçek ki, zaman zaman futbolun dışında kalabileceğimizi söylememize rağmen, bu seçenek bizim gibi insanlar için gerçekten çok zor. Antrenörlük, spor yazarlığı, yorumculuk yapabileceğim gibi, futbolun dışında bir işle de uğraşabilirim. Zaman her şeyi gösterecek.'' 
     
     ''YÜZDE 100 DOĞALIM'' 

     Kariyeri boyunca hep işini yapmaya çalıştığını ve futbolunu oynadığını kaydeden Sergen, ''Agresif ve tartışılacak bir oyuncu olmadım. Sahaya çıkıp topumu oynadım. Beğenen beğenir, beğenmeyen beğenmez. Kimseyle zıtlaşmıyorum. Hepsinden önemlisi de yapmacık değil, yüzde 100 doğalım. Sanırım insanlarda bu özelliğim nedeniyle beni sevdiler'' dedi. 
     Sergen, 100. yılda şampiyonluğu perçinleyen Galatasaray ve geçen sezon İngiltere'de Chelsea ile oynadıkları Avrupa Şampiyonlar Ligi maçları ve bu maçlarda attığı gollerin kendisinde özel bir yeri olduğunu sözlerine ekledi. 
     
</TEXT>
</DOC>
