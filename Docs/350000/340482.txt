<DOC>
<DOCNO> 340482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonspo06.html </URL>
<DATE> 2005/05/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Fener'in başvurusu üzerine, doping testi 6'şar futbolcuya çıkarıldı 
</HEADLINE>
<TEXT>

     Fenerbahçe’nin başvurusu üzerine Futbol Federasyonu, bugünden geçerli olmak üzere doping testini 2’den 6’şar futbolcuya çıkardı. 
     
     Söylenti olmasın’ 
     Bitime 4 hafta kala hem şampiyonluk mücadelesi hem de küme düşme hattında yaşanan büyük çekişme, Futbol Federasyonu’nu da harekete geçirdi. Türk futbolundaki şaibe söylentilerinin asgariye indirilmesini hedefleyen federasyon, bu amaçla bir dizi önlem alırken, doping olayına da el attı. Fenerbahçe’nin yaptığı başvuruyu dikkate laan Futbol Federasyonu, bugüne kadar her maçta ikişer oyuncuya uygulanan doping testini 6’şar kişiye çıkartma kararı aldı. 
     
     Uygulama başlıyor 
     Federasyonun kararı bugün oynanacak şampiyonluk ve kümede kalma mücadelesi yapan takımların maçlarında hayata geçirilecek. Diyarbakırspor-Fenerbahçe, Galatasaray-Ankaragücü, Trabzonspor-Konyaspor, Gaziantepspor-Kayserispor ve Sakaryaspor-İstanbulspor karşılaşmalarında uygulama başlayacak ve 6’şar oyuncu doping testine girecek. Çekilecek kurayla doping kontrolüne girecek olan futbolcuların sırt numaraları belirlenecek ve maçlardan sonra idrar örnekleri alınacak. 
     
</TEXT>
</DOC>
