<DOC>
<DOCNO> 318574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sonsiy18.html </URL>
<DATE> 2005/02/25/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Hurşit Güneş'ten Livaneli'ye istifa eleştirisi 
</HEADLINE>
<TEXT>

     "Yeniden CHP Hareketi"nin sözcülüğünü yapan Hurşit Güneş, İstanbul milletvekili Zülfü Livaneli'nin CHP'den istifa etmesini "talihsizlik" olarak değerlendirirken, bu kararının, kurultayda kendisini destekleyen milletvekillerine "büyük haksızlık" olduğunu vurguladı. Güneş, istifasının "Livaneli'nin bu meşakkate sahip olmadığını, hem de CHP'yle bağının zayıf olduğunu gösterdiğini" ifade etti. 
     Güneş yaptığı yazılı açıklamada, Livaneli'nin CHP'den istifa etmesinin "üzücü" olduğunu ifade ederken, "Bir siyasal partide ortaya konulan liderlik iddiasından 30 gün bile geçmeden o partiden istifa edilmesi, hem istifa eden için, hem de CHP için büyük bir talihsizliktir" dedi. CHP'de değişimin her dönemin temel sorunu olduğunu vurgulayan Güneş, Türkiye'nin en eski siyasal örgütü olan CHP'nin toplumsal gelişimin, değişimin ve dönüşümün içinde, onun öncüsü olmak zorunda olduğunu ifade etti. 
     Hurşit Güneş, "Bu istifa hem Livaneli'nin bu meşakkate sahip olmadığını, hem de CHP'yle bağının zayıf olduğunu göstermektedir. En azından, kendi başına aldığı bu karar geçen kurultayda kendisini destekleyen arkadaşlarına ve milletvekillerine büyük haksızlıktır. Onları zorda bıkartığı gibi, kimini de pişmanlığa sürüklemiştir" değerlendirmesinde bulundu. 
     "Solda gerekli olan yeni bir parti değil, bugünkü gerçek CHP'nin toplumsal talepleri karşılayacak biçimde yeniden toplumla bütünleşmesini sağlamak" diyen Güneş, bunu da ancak CHP'nin geçmişine ve köklerine sahip çıkan, onun tabanıyla bütünleşen ve bu tabandan gelişen, CHP'ye özveriyle, güvnele bağlı dinamik güçlerin gerçekleştirebileceğini kaydetti. 
     
</TEXT>
</DOC>
