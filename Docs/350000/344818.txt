<DOC>
<DOCNO> 344818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/soneko11.html </URL>
<DATE> 2005/05/22/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Kapıkule'de TIR'lar 7 kilometre uzunluğunda kuyruk oluşturdu... 
</HEADLINE>
<TEXT>

     Kapıkule Sınır Kapısı’ndan, yurtdışına çıkış yapacak 280 civarında TIR, 7 kilometre uzunluğunda kuyruk oluşturdu. 
     Kapıkule gümrük yetkililerinden edinilen bilgiye göre, ihracatın artması ve TIR’ların ihracat yüklerini gidecekleri ülkedeki firmalara bir an önce teslim etmeye çalışması nedeniyle, Türk tarafında TIR kuyruğu oluştu. TIR yoğunluğunun genellikle hafta sonu olduğunu belirten yetkililer, bu dönemde ihracattaki artışın, hafta içinde dahi uzun kuyruklara yol açtığını kaydettiler. 
     Kapıkule’deki TIR’ların işlemlerini kısa sürede tamamladıklarını ifade eden yetkililer, Bulgar gümrüğünde nöbet değişimi, sahanın küçük olması ve inşaat çalışmalarından kaynaklanan nedenlerden dolayı, TIR’ların Kapıkule gümrüğünde beklediklerini bildirdiler. 
     Kapıkule’de halen 280 civarında TIR, çıkış işlemlerinin tamamlanması için bekliyor. 
     
</TEXT>
</DOC>
