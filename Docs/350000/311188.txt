<DOC>
<DOCNO> 311188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/guncel/axgun01.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali emekli ol 
</HEADLINE>
<TEXT>


9 pilot bölgede uygulanan sesten cümleye geçiş yöntemi başarı sağladı. Fişlere son veren yeni sistem, gelecek eğitim-öğretim yılında başlayacak 

SİBEL KAHRAMAN İstanbul 

İlkokul sıralarından itibaren kimi zaman top atan, kimi zaman ip atlayan Ali, artık "emekli oluyor." İlköğretim okullarında okuma yazma öğretilirken kullanılan fişlere artık eğitimde yer verilmeyecek. Yeni sisteme gelecek eğitim - öğretim yılında başlanacak. 
Bu öğretim yılının başında 9 pilot bölgede uygulanan ses temelli cümle yöntemiyle büyük başarı sağlandığına dikkati çeken Talim Terbiye Kurulu 1 - 5 Türkçe Öğretimi Özel İhtisas Komisyonu Başkanı Prof. Dr. Firdevs Güneş, bu yöntemin uygulandığı pilot okullarda aralık ayına geldiğinde öğrencilerin yüzde 95'inin okuma yazmayı öğrendiğini vurguladı. 
Güneş, "Eskiden haziranda bu sayıya ulaşırdık. Hem okuma yazma sürecini öne çektik, hem öğrenciler grup halinde okuma yazmaya geçti. Ezber ortadan kalktı" dedi. 
Özel Okullar ve Eğitimde Yeni Yaklaşımlar Sempozyumu'nda konuşan Güneş, 1948'den bu yana programda yer alan eski sistemin önümüzdeki yıl yerini ses temelli cümle yöntemine bırakacağını da kaydetti. 
Okuma yazma öğretiminin 40 kelimeyle yapıldığını dile getiren Güneş, şunları söyledi 
"Öğrencilere 'Ali gel', 'Ali topu tut' gibi cümleler ezberletiliyor, fişler veriliyordu. Artık fişler kalkıyor." 

Başka ülkeden alıntı değil 
Yeni Türkçe öğretim metodunun Türkiye'ye has olduğunu ve hiçbir ülkeden alıntı olmadığını belirten Güneş, konuşmasına şöyle devam etti 
"Bu yöntem öğrencilerin sözlü dilden yazılı dile geçmesini kolaylaştırıyor. Öğrenciler kısa sürede 500 kelime, 100 cümleye ulaşıyor. Sınıflarda tek tek okuma yazmaya geçen öğrenciler, grup halinde okuma yazmaya geçiyorlar. Dikkatte artış bulunurken ezber ortadan kalkıyor." 

Yeni yöntem nasıl 

Ses temelli cümle yönteminde ilk okuma yazma öğretimine, seslerle başlanıyor. Anlamlı bütün oluşturacak birkaç ses verildikten sonra seslerden hecelere, kelimelere ve cümlelere ulaşılıyor. İlk hafta iki ses veriliyor. Sonra heceye sonra da hemen kelime ve cümleye geçiliyor. Örneğin pazartesi 'e', salı 'l' sesi öğretiliyor, çarşamba 'el' kelimesi, perşembe de 'el ele' cümlesi öğretiliyor. 

Faydaları nedir 

Belirli kalıplara sıkıştırılmış ve belirli sayıdaki cümlelerle ilk okuma yazma öğretimi yerine, çokluğa ve çeşitliliğe ağırlık veriyor. Öğrencilerin bütün sesleri öğrenmesi, yazma sürecinde kelimeleri doğru yazmalarını sağlıyor. Öğrenci yazı ile konuşma arasındaki benzerlikleri görüyor, yazının harflerin birleştirilmesiyle konuşmanın ise seslerin birleştirilmesiyle yapıldığını anlıyor. Yazı öğretiminde öğrencilerin gelişimine uygun olan bitişik eğik yazı el yazısı harfleri kullanılıyor. 

Yöntemin aşamaları 

İlk okuma yazmaya hazırlıkİlk okuma yazmaya başlama ve ilerlemeSesi hissetme ve tanımaSesi okuma ve yazmaSesten heceler, hecelerden kelimeler, kelimelerden cümleler oluşturmaMetinler oluşturmaOkuryazarlığa ulaşma 

</TEXT>
</DOC>
