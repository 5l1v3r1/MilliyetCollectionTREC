<DOC>
<DOCNO> 337295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sondun07.html </URL>
<DATE> 2005/04/27/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Çinli ve Güney Koreliler Japonları sevmiyor .. 
</HEADLINE>
<TEXT>

     Çinli ve Güney Korelilerin çoğunun Japonları sevmedikleri belirlendi. 
     Japonya’da yayımlanan liberal eğilimli Asahi Shimbun gazetesi tarafından Çin ve Güney Kore’de Mart ayında yaptırılan kamuoyu yoklamalarına katılan Çinlilerin yüzde 64’ü, Güney Korelilerin ise yüzde 63’ü Japonları sevmediklerini söyledi. 
     1997’de Çin’de yapılan benzer bir komuoyu yoklamasına katılanların 
     sadece yüzde 34’ü, 2001’de Güney Kore’de yapılan kamuoyu yoklamasına katılanların ise yüzde 57’si Japonları sevmediğini belirtmişti. Her iki ülkede yapılan son kamuoyu yoklamasına katılanların yüzde 80’den fazlası da Japonya’nın BM Güvenlik Konseyi daimi üyesi olmasına karşı çıkıyor. Gazetenin haberine göre, Japonya’da yapılan bir kamuoyu yoklamasına katılanların ise yüzde 22’si Güney Korelileri, yüzde 28’i Çinlileri sevmediğini söyledi. Japonya’daki ders kitaplarında, bu ülkenin İkinci Dünya Savaşı sırasındaki eylemlerine ve savaş taktiği olarak kabul ettiği zulme yer verilmemesi üzerine bu ay başında Çin ve Güney Kore’de protesto gösterileri düzenlenmişti. Çin’deki gösterilerde, Japonya’nın Pekin Büyükelçiliği ile bazı Japon işyerlerine taşlı sopalı saldırılar olmuştu. 
     
</TEXT>
</DOC>
