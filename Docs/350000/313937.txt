<DOC>
<DOCNO> 313937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sonyas08.html </URL>
<DATE> 2005/02/09/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
ABD'deki Türk okulu "Geleceğin Şehri" yarışmasında 5 ödül aldı... 
</HEADLINE>
<TEXT>

     ABD'nin New Jersey eyaletinde yaşayan Türk girişimciler tarafından kurulan ''Pioneer Academy of Science'' isimli Türk okulunun öğrencileri, eyalet çapında düzenlenen ''Geleceğin Şehri Yarışması''nda 5 ödül alarak büyük bir başarıya imza attı. 
     Okul öğrencilerinden Julian Rivera, Mehmet Bayram ve Eza Koç'tan oluşan ekip tarafından hazırlanan ve Latince'de ''yüzen şehir'' anlamına gelen ''Navi Arcis'' isimli ''geleceğin şehri tasarımı'', en iyi sunuş, en iyi mühendislik, en iyi bilgisayar modeli, en iyi şehir modeli dallarında birinciliğe layık görülürken, genel klasmanda ise eyalet çapında üçüncülük aldı. 
     New Jersey'de eyalet çapında yapılan ön elemelerden sonra ortaokul seviyesinde 14 okuldan 54 projenin yarıştığı yarışmada 4'ü birincilik olmak üzere 5 ödül birden alan Pioneer Academy of Science öğrencilerinin iddialı projesine Siemens firmasından bazı mühendislerin büyük ilgi gösterdiğini söyleyen okul yetkilileri öğrencilerinin başarısından memnun. 
     Eyalet çapında 13'üncüsü düzenlenen yarışmaya katılan takımların, hayallerindeki ''geleceğin şehri''ni SimCity 3000 programı yardımıyla öncelikle bilgisayar ortamında tasarladıkları kaydedildi. Daha sonra bu şehir hakkında bilimsel düzeyde bir makale yazan öğrencilerin, bir sonraki aşamada ise tamamen geri dönüşümü olan malzemeler kullanarak bu şehrin üç boyutlu bir maketini inşa ettikleri ifade edildi. 
     
     MİMARİ-EKONOMİ 
     Şehrin sadece mimarisini oluşturmakla kalmayıp, bu şehrin ekonomisinin neye dayanacağı, enerji ve su ihtiyacının nasıl giderileceği, trafik sisteminin nasıl işleyeceği, atıklarının ne yapılacağından sosyal ve kültürel hayatının nasıl olacağına kadar şehir yaşamına dair her türlü önlemi kapsayan tasarımda, şehrin kendi kendine tamamen yeterli olmasının temel esası teşkil ettiği belirtiliyor. Yarışma şartı olarak böyle bir şehir tasarımı için yalnızca 100 dolarlık malzeme kullanımına izin verildiği, bu yüzden de tasarımda kola kutusu, bozuk klavye tuşu, kırık bardak, tabak, şişe, saç bigudisi ve benzeri atık malzemelerden yararlanıldığı kaydedildi. 
     Pioneer Academy of Science takımının tasarımı sera etkisi yüzünden buzulların erimesi sonucu su seviyesinin yükseldiği 2156'dan sonra su üzerinde kurulacak şehirler dışında insanların yaşama şansının kalmaması tezine dayanıyor. 800 bini aşkın nüfusa göre tasarlanan ve ekonomik, sosyal ve kültürel yaşam açısından kendi kendine yeterli bir şehir olarak öngörülen Navi Arcis'in enerji ihtiyacı ise tamamen yenilenebilir kaynaklardan karşılanıyor. 
     Ekonomisi topraksız tarım, yüksek teknoloji üretimi, denizaltı madenciliği ve deniz ürünleri üretimine dayalı olan şehirde zengin bir kültürel ve sosyal çevre yaratılması da ihmal edilmemiş. 
     
     GERİ DÖNÜŞÜM 
     Projenin en can alıcı özelliğini ise geri dönüşüme verdiği önem oluşturuyor. Okyanusa hiçbir şeyin atılmaması prensibine bağlı sistem, her atığın bir başka ürünün üretiminde kullanılması esasına dayanıyor. Su ihtiyacı ise okyanusun tuzlu suyunun arındırılmasıyla gideriliyor. 
     Ulaşımın özel geliştirilen araçların kullanıldığı kompleks manyetik tüneller ve su tünelleri sistemi aracılığıyla sağlandığı şehirde, enerji üretiminin ise dalgaların, rüzgarın ve güneş enerjisinin kullanımına dayalı olarak tamamen yenilenebilir kaynaklardan sağlandığı belirtiliyor. 
     Suda yüzen şehrin deniz altında kalan kısımlarında ise şehrin sakinlerinin okyanus canlılarıyla sürekli yüz yüze gelebilecekleri camdan yerleşim kompleksleri yer alıyor. 
     
</TEXT>
</DOC>
