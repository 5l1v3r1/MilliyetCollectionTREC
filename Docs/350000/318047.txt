<DOC>
<DOCNO> 318047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonyas15.html </URL>
<DATE> 2005/02/23/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Korn gitaristi "dini uyanış" yüzünden grubu terk etti... 
</HEADLINE>
<TEXT>

     Alternatif metal grubu Korn'un gitaristi Brian Head Welch, ''dini uyanış'' yaşadığını söyleyerek, gruptan ayrıldığını açıkladı. 
     Welch, California'daki bir radyoya yaptığı açıklamada, ''Korn ile iyi arkadaşlarız. O adamları seviyorum, onlar da beni seviyorlar ve benim için çok seviniyorlar'' dedi. 
     Grubun yaptığı ''agresif'' müzik hakkında konuşan Welch, ''Öfke iyi bir şey ve çocuklar Korn'u dinlemek istiyorsa, buna bir şey demem, ama öfkeden sonra mutluluk var. Hayranlarımı ne kadar sevdiğimi, kendi davranışlarımla göstereceğim'' dedi. 
     Welch, 27 Şubat'ta yerel bir kilisede kararıyla ilgili duygularını paylaşacağını ve sorulara cevap vereceğini belirtti. 
     Korn'un resmi internet sitesinde, grubun diğer üyeleri, ''Welch'in isteklerine saygı duyuyoruz, ona mutluluklar diliyoruz ve aradığı mutluluğu bulmasını umuyoruz'' dediler. 
     Grupta Welch'in yerini kimin alacağıyla ilgili bilgi verilmedi. 
     
</TEXT>
</DOC>
