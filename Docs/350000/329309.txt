<DOC>
<DOCNO> 329309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko41.html </URL>
<DATE> 2005/04/01/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
AKP'li Ergin En büyük 20 ekonomiden biriyiz 
</HEADLINE>
<TEXT>

     Ak Parti Grup Başkan Vekili ve Hatay Milletvekili Sadullah Ergin, Türk ekonomisinin dünyanın en büyük 20 ekonomisinden biri olduğunu belirtti. 
     Ergin, yaptığı yazılı açıklamada, DİE'nin açıkladığı büyüme rakamlarına göre Türkiye'nin dünyanın en hızlı büyüyen ekonomisine sahip olduğunun belgelendiğini ifade etti. 
     Büyümenin, piyasa beklentilerinin üzerine çıkarak 2004 yılında gayri safi milli hasılada GSMH yüzde 9.9, gayri safi yurtiçi hasılada GSYH ise yüzde 8.9 olarak gerçekleştiğini belirten Ergin, şunları kaydetti 
     ''Büyüme hızımızla OECD ülkelerinin içinde olduğu gibi dünyada da en hızlı büyüyen ülke olduk. Türkiye bugün 300 milyar doları aşmış olan gayrı safi milli hasılasıyla tekrar dünyanın en büyük 20 ekonomisinden biri haline geldi. Doğal olarak dış ticaret hacmimiz de son yıllarda büyük bir sıçrama kaydederek 2004 yılında 160 milyar dolara ulaşmıştır. Türkiye halen, dünyanın en çok ihracatta 30 ülkesinden biri durumundadır.'' Açıklanan büyüme rakamlarının kendileri için yeterli olmadığını ifade eden Ergin, şöyle devam etti 
     ''Büyüme rakamları Türkiye'nin 3 Kasım seçimleri öncesinde yaşadığı kriz ortamından uzaklaşıp, güven ortamını yakaladığının en büyük göstergesidir. Bu ortam ekonomiye ve üretim ekonomisi içinde olan tüm vatandaşlarımıza yararken, kriz ortamından beslenen rantiye kesiminin işine gelmemektedir. Bunun içindir ki bazı kesimler tarafından kriz edebiyatı dillendirilerek Türkiye'deki güven ortamını sarsabilmek için çeşitli taktikler denenmektedir. 
     Ancak ülkemizde bu tip girişimler geçerliliğini kaybetmiştir. Halkın hükümetimize olan güveninin artarak devam ettiği bu dönemde bizlerde halkımızın güvenine layık olmak için gece gündüz çalışıyoruz.'' 
     
</TEXT>
</DOC>
