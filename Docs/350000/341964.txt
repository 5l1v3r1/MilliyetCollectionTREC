<DOC>
<DOCNO> 341964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sontur04.html </URL>
<DATE> 2005/05/12/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
16 yıl cezaya teşekkür etti 
</HEADLINE>
<TEXT>

     Murat KİBRİTOĞLU DHA 

ADANA’da geçen yıl ekim ayında İnönü Parkı’nda bankta uyurken kendini tekme atarak uyandırdığını iddia ettiği 34 yaşındaki Sinan Tuğal’ı bıçaklayarak öldüren 25 yaşındaki Serkan Şimşek 16 yıl 8 ay hapis cezasına çarptırıldı. Şimşek, davanın uzun sürdüğünü, verilen kararla rahatladığını belirterek, mahkeme heyetine teşekkür etti. 
     Kasten adam öldürmek’ suçundan Adana 5’inci Ağır Ceza Mahkemesi’nde yargılanan Serkan Şimşek karar duruşmasında da suçunu itiraf etti. Hırsızlık, yankesicilik, dolandırıcılık suçlarından 33 sabıkası bulunan Serkan Şimşek, son savunmasında da olayı soğukkanlılıkla anlattı. Şimşek, Atatürk Parkı’nda uyuyordum. Parktaki sulama fıskiyeleri çalışınca uykuma devam etmek için İnönü Parkı’na geçtim. Bir bank bularak uykuma devam ettim. Bu sırada daha önceden tanıdığım Sinan Tuğal gelip beni tekme atarak uyandırdı. Parkta uyuyamayacağımı söyleyip, beni kovdu. Aramızda çıkan tartışma sonrası bana bıçak çekti. Ben de üzerimde taşıdığım ekmek bıçağını göğsüne sapladım ve oradan ayrıldım dedi. 
     Yargılama sonunda 16 yıl 8 ay hapis cezasına çarptırılan Şimşek, Mahkeme Başkanı Bekir Şahin’e dönerek, Rahatladım. Bu iş fazla uzamıştı. Verdiğiniz ceza için teşekkür ederim dedi. 
     
</TEXT>
</DOC>
