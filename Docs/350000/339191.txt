<DOC>
<DOCNO> 339191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko16.html </URL>
<DATE> 2005/05/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
TAV, Kahire Havalimanı'nın temelini atıyor... 
</HEADLINE>
<TEXT>

     Metin Turan AA 

Atatürk Havalimanı Dış Hatlar Terminali’ni yapan ve işleten Tepe Akfen Ortak Girişimi TAV, Mısır’ın başkenti Kahire’nin TB3 Terminal Projesi’nin temelini atmaya hazırlanıyor. 
     8 Mayıs Pazar günü yapılacak terminal projesi temel atma törenine, 
     Devlet Bakanı Kürşad Tüzmen, Mısır Sivil Havacılık Bakanı Ahmet Şefik, Ulaştırma Bakanı İsam Şeref ile Dış Ticaret Bakanı Raşid Muhammed Raşid’in de katılması bekleniyor. 
     Temel atma töreni öncesinde, TAV Yönetim Kurulu Başkanı Ali Kurtdarcan, Yönetim Kurulu Başkan Yardımcısı Hamdi Akın ve yönetim kurulu murahhas üyesi Sani Şener ile birlikte basın toplantısı düzenleyerek proje hakkında bilgi verecek. 
     En büyük ekonomik geliri turizmden olan Mısır’ın yeni uluslararası kapısı olacak TB3 terminalinin, Afrika hava trafiği için Kahire’ye büyük avantaj sağlayacağı kaydediliyor. 
     Alınan bilgiye göre, zorlu bir ihale maratonundan sonra 347 milyon dolar bütçe ile 4 Aralık 2004 tarihinde TAV ile Kahire Havalimanı İdaresi arasında proje sözleşmesi imzalandı. Yüzde 70’i Dünya Bankası, yüzde 30’u Mısır hükümeti tarafından finanse edilecek projenin, 833 günde teslim edilmesi öngörülüyor. 
     TAV Proje Müdür Yardımcısı Cumhur Kaur, Anadolu Ajansı’na yaptığı açıklamada, "Projenin detay mühendislik çalışmalarının ciddi bir bölümünün tamamlandığını, ana bina ile A ve B iskelelerinin kazı işlerinin büyük ölçüde bittiğini ve her üç binada da betonarme işlerinin başladığını kaydetti. 
     Kaur, çelik çatının malzeme alımının da tamamlandığını ifade ederek, şöyle konuştu 
     "Bagaj, asansörler, yolcu köprüleri gibi havalimanı aktarma sistemlerinin alım görüşmeleri sürüyor. Bu ay içerisinde tamamlanmasını planlıyoruz. Bina tesisat ve elektrik-elektronik sistemlerinin altyüklenicileri belirlendi ve uzun vadeli ekipman alımları başlatıldı. Yeni kuşak A380 uçaklarına da hizmet vermesi için gerekli tasarım değişiklikleri, son dönem havalimanı teknolojilerinin tamamının bulundurulması için çalışmalar devam ediyor." İşverenin talebi doğrultusunda havalimanı terminali içerisinde bir "airside hotel" alternatifi için taslak çalışmaların da yapıldığını anlatan Kaur, projede, 165 bin metrekare kapalı alan, 5 bin metrekare elektro-mekanik binası, 550 bin metrekare apron ve taksiyolu, 58 adet Asansör, 48 adet yürüyen merdiven, 46 adet yürüyen bant, 7 adet, check-in adası, 154 adet CUTE istasyonu yer aldığını bildirdi. 
     
</TEXT>
</DOC>
