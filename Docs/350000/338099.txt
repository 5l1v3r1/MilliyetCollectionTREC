<DOC>
<DOCNO> 338099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko31.html </URL>
<DATE> 2005/04/29/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Erdoğan Ciddi takdir aldık... 
</HEADLINE>
<TEXT>

     Başbakan Recep Tayyip Erdoğan, Yatırım Danışma Konseyi'ne katılan başkan ve CEO'larla öğle yemeğinde bir araya geldi. 
     Conrad Otel'de gerçekleştirilen 2. Yatırım Danışma Konseyi Toplantısı'nın sabahki oturumdan sonra katılımcılar, öğle yemeğine geçtiler. 
     Başbakan Erdoğan, yemek salonuna giderken bir gazetecinin, ''tepkileri nasıl göğüslediniz '' sorusu üzerine, şunları kaydetti 
     ''Toplantının ana esası şu anda bir istişare. Ve bu iştişarede onların tabii bize katkıları ve geçen yılla, bu yıl arasında alınan mesafe konusunda çok ciddi takdirleri var. Takdirlerini görüyoruz. Hepsi de hemen hemen Türkiye'de yatırımları olan kuruluşlar. Geçen yıldan bu yana aldığımız mesafeleri çok açıkca ortaya koyuyorlar. Tabii, daha da yatırımları geliştirme noktasındaki bazı sıkıntılarını da ifade ettiler. Onlar, zaten bizim de tespitlerimiz, bizim de sıkıntılarımız.'' Yemekte Başbakan Erdoğan, TÜSİAD Başkanı Ömer Sabancı, IMF eski Başkanlarından BNP Paribas'ın Yönetim Kurulu Başkanı Danışmanı olan Jacques de Larosiere, Telecom Italia S.p.A ve Pirelli C. SpA Yönetim Kurulu Başkanı ve CEO'su Marco Tronchetti Provera, Siemens AG Başkan Yardımcısı Johannes Feldmayer, Mitsui Co. Ltd Avrupa Başkan Yardımcısı ve CEO Yasuo Hayashi, Unicredit CEO'su Alessandro Profumo, Merloni CEO'su Marco Milani ile aynı masada yer aldı. 
     Yemekte, CEO'lara renkli Türk meze tabağında kırmızı yağlı humus, sebzeli mini enginar, doldurulmuş kısır, taze baharatlı patlıcan, fıstıklı ve üzümlü yaprak dolma, balda bekletilmiş beyaz peynir, ana yemekte siyah türüf mantarına bezenmiş levrek ızgara, sotelenmiş deniz tarağı ve beluga havyarı ile tatlı olarak, egzotik meyveli dondurma ve Hindistan sütü kremasıyla portakal tulip ikram edildi. 

     
</TEXT>
</DOC>
