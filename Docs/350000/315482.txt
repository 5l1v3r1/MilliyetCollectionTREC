<DOC>
<DOCNO> 315482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonspo24.html </URL>
<DATE> 2005/02/15/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Conceiçao Anelka ile samimi değiliz, Carew ve Alex ile görüşüyorum 
</HEADLINE>
<TEXT>

     Galatasaray'ın Brezilyalı futbolcusu Flavio Conceiçao, takım olarak keyiflerinin yerinde olduğunu, mutlu ve tamamen şampiyonluğa konsantre olduklarını söyledi. 
     Conceiçao, spor giyim firması Lotto ile sponsorluk sözleşmesi imzaladığı törende basın mensuplarının sorularını yanıtladı. 
     Son haftalarda zorlu maçlar yaptıklarını ifade eden Conceiçao, ''İspanya ve Almanya'dan sonra çok zorlu bir ligde oynadığımın farkına vardım'' dedi. 
     Bu yıl Galatasaray'ın kuruluşunun 100. yılı olduğu için şampiyonluğa büyük önem verdiklerini vurgulayan Conceiçao, ''Şampiyonluk için çok çalışıyoruz. Önümüzde 3-4 ay var. Umarım gösterdiğimiz bu çabalarla önümüzdeki maçları kazanır, şampiyon olup taraftarlarımızla birlikte mutlu sona ulaşırız'' diye konuştu. 
     Brezilyalı futbolcu, ara transfer döneminde takıma kazandırılan arkadaşları için ise Galatasaray'ın ekip oyunu ortaya koyduğunu belirterek, yeni gelen futbolcuların takıma faydalı olmaya çalışmaları gerektiğini dile getirdi. 
     Takımda yedek kulübesinin de maçları kazanmaya konsantre olduğunu kaydeden Conceiçao, şöyle devam etti 
     ''Olması gereken de budur. Bizim maçlarımızda bir oyuncu çıkar, diğeri girer. Ama önemli olan maçı kazanmaktır. Yedek kulübemiz de maçı yaşıyor ve kazanmak istiyor.'' 
     
     ''FENERBAHÇE VE GALATASARAY KESİN FAVORİ DEĞİL'' 
     Conceiçao, Fenerbahçe ve Galatasaray'ın şampiyonluğun kesin favori olarak gösterilmesinin doğru olmayacağını söyledi. 
     Fenerbahçe'nin güçlü bir ekip ve ligin lideri olduğunu anlatan Brezilyalı futbolcu, ''Ama biz önce işimizi düşünüyoruz. Maçlarımızı kazanarak yolumuza devam etmek istiyoruz. Önümüzde çok süre var. Tek favori Galatasaray ve Fenerbahçe'nin olduğunu söylemek doğru değil, futbolda her şey olabilir'' dedi. 
     
     ''KENDİMİ HER ZAMAN ELEŞTİRİRİM'' 
     Conceiçao, sezon başında eleştirilere uğradığı dönemde kendisinin de çok iyi olmadığını itiraf etti. 
     Sezon içinde kendisini geliştirdiğini belirten Brezilyalı futbolcu, ''Kendimi her zaman eleştiririm. Maçlardan sonra oturur düşünürüm ve kendimi geliştirmeyi arzularım'' dedi. 
     
     ''ANELKA İLE SAMİMİ DEĞİLİM'' 
     Flavio Conceiçao, Fenerbahçe'nin yeni transferi Anelka ile konuşup konuşmadığı şeklindeki bir soru üzerine, ''Kendisiyle fazla samimiyetim yok'' yanıtını verdi. 
     Beşiktaşlı Carew ile sık sık konuştuğunu, zaman zaman da Alex ile görüştüğünü kaydeden Flavio Conceiçao, ''Bana buradaki tecrübelerinin çok iyi olduğunu söylüyorlar. İyi takımları olan bir ligdeyiz. Herhangi bir ligden daha düşük bir lig değil. Rekabet üst seviyede. Kendi aramazda bir sonraki maçların zorluğunu konuşuyoruz'' diye konuştu. 
     Conceiçao, 2007 yılına kadar Lotto firması ile sponsorluk sözleşmesi imzaladı. 
     
</TEXT>
</DOC>
