<DOC>
<DOCNO> 305330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/yasam/ayas.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Art niyetli yardımlar var' 
</HEADLINE>
<TEXT>


Tsunaminin vurduğu bölgeye giden Milletvekili Turhan Çömez ABD ve Avustralya, askerleriyle birlikte bölgeye farklı bir ilgi gösteriyor 

ÖZEL HABER ÖNDER YILMAZ Ankara 

Güney Asya'daki deprem ve tsunami felaketi sonrasında Tayland ve Endonezya'ya giden, halka yardım edip fotoğraf çeken AKP Balıkesir Milletvekili Doktor Turhan Çömez, izlenimlerini anlattı. 
Çömez, "Yöre halkı Türkiye'den geldiğimizi öğrenince daha bir başka sarılarak acılarını anlattı. İçim parçalanıyor. Türkiye'ye karşı minnet duygusunun izleri var" dedi. 

'Yeni felaket uyarısı' 
Çömez, çocuk ve kadın tacirleri gibi insanlığın çirkin yüzünü gördüğünü ifade ederek, "Dileğim o ki, sosyal bir tsunami dalgası bölgede yeni felaketlere yol açmasın. Açlık, yokluk, travmalar ve çıkabilecek salgın hastalıklar yeni bir felakete sürükleyebilir" diye konuştu. "Çocuklara sahip çıkmalıyız" diyen Çömez, evsiz ve kimsesiz çocuklara yetimhane yapılması için Diyanet İşleri Başkanlığı ile diğer ilgililerden talepte bulunacağını açıkladı. 

'İlginin nedeni başka' 
"Dünya ne yaparsa yapsın yine de yetersiz kalacak" diyen Milletvekili Çömez, şöyle devam etti 
"Buradaki istikrarsızlık, ABD ve Avustralya'nın çıkarlarına uyar. Avustralya'nın arka bahçesi olarak gördüğü bu coğrafya, riskli bir bölge. Irak'ta prestij sorunu yaşayan ABD, Endonezya'da ortaya çıkacak radikal akımlardan etkilenecektir. Bu bölge dünyanın en önemli stratejik su geçiş yollarına sahip. Sumatra'da önemli doğalgaz ve petrol rezervleri var. Avustralya ve ABD, askerleriyle bölgeye farklı ilgi gösteriyor." 




</TEXT>
</DOC>
