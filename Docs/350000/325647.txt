<DOC>
<DOCNO> 325647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur19.html </URL>
<DATE> 2005/03/21/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Define rüyası hayatının sonu oldu 
</HEADLINE>
<TEXT>

     Nevşehir'in Derinkuyu İlçesi'nde define aramak amacıyla yeraltı kentine inen 5 kişiden biri, 40 metre yükseklikten düşerek hayatını kaybetti. 
     Alınan bilgiye göre, Derinkuyu İlçesi Cumhuriyet Mahallesi'nde bir evin altında girişi bulunan ve bugüne kadar açılmayan bir yeraltı kenti bulan Eyüp Aslan 30 ve beraberindeki kimlikleri açıklanmayan 4 kişi, gece, 70 metre derinliğindeki yeraltı kentine girdi. 
     Yeraltı kentinin ilk 30 metresini beraberce inen 5 kişiden Eyüp Aslan, daha sonra dengesini kaybederek kentin dibine düştü. Eyüp Aslan, olay yerinde hayatını kaybetti. 
     Aslan'ın cesedi, otopsi için Nevşehir Devlet Hastanesi morguna kaldırıldı. 
     Sabaha karşı olay yerine gelen Nevşehir Belediyesi İtfaiye Müdürlüğü ekipleri, cesedi çıkarabilmek için yoğun çaba harcadı. 
     İtfaiye erlerinden birinin beline bağladığı iple aşağı inerek bağladığı ceset, yukarı çekildi. 
     Eyüp Aslan ile birlikte yeraltı kentine indikleri belirtilen ve kimlikleri açıklanmayan 4 kişi, gözaltına alındı. 
     
</TEXT>
</DOC>
