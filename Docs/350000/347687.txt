<DOC>
<DOCNO> 347687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/siyaset/siy07.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'dan ABD'ye son dakika jesti 
</HEADLINE>
<TEXT>


UTKU ÇAKIRÖZER Ankara 


TÜRKİYE, Başbakan Erdoğan'ın 7 Haziran'da başlayacak ABD ziyareti öncesi, Washington'ın özellikle İran'ın nükleer çalışmalarını önlemek için büyük önem verdiği Kitle İmha Silahlarının Yayılmasına Karşı Güvenlik İnisiyatifi'nde PSI etkin rol oynama kararı aldı. 
ABD Savunma Bakan Yardımcısı Douglas Feith'in başta ABD olmak üzere 11 ülkenin taraf olduğu PSI içinde Türkiye'nin 'bölgesel liderlik rolü' üstlenmesi yönündeki teklifini kabul ettiğini dün resmen açıklayan Ankara, Türkiye'nin PSI'ya katkı çerçevesinde 2006'da Doğu Akdeniz'de kara, hava ve deniz unsurlarından oluşan bir tatbikata "önderlik ve ev sahipliği" yapma kararı aldığını vurguladı. 
ABD gezisi öncesi Erdoğan'ın elini güçlendiren bu karar karşılığında, Türk tarafının da Irak'taki PKK varlığına müdahale beklentisini dile getirmesi bekleniyor. 



</TEXT>
</DOC>
