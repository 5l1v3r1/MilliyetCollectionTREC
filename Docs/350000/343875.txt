<DOC>
<DOCNO> 343875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/spor/aspo.html </URL>
<DATE> 2005/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Raşit Çetiner 
</HEADLINE>
<TEXT>


Yönetim, Hagi ile yola devam edilmemesi halinde, hoca alternatifleri arasına Ümit Milli Takım Teknik Direktörü'nü de aldı. Çobanoğlu da gündeme girdi 

HALİL ÖZER 


Sarı - Kırmızılı kulüp, yeni sezon için tüm dikkatini Fenerbahçe finaline çevirirken, teknik direktör konusunda da alternatiflerini hazırlamaya başladı. 
Kadıköy'deki derbi sonrası şampiyonluk ve Şampiyonlar Ligi şansının kaçırılması halinde, Teknik Direktör Hagi'yi büyük olasılıkla gönderecek olan Galatasaray yönetimi, yabancı adayların dışında Ümit Milli Takım Teknik Direktörü Raşit Çetiner'i de listeye aldı. Sarı - Kırmızılı yöneticilerin birçoğunun, Ay - Yıldızlı ekipte görev yapması yüzünden, futbolcuları ve genç yetenekleri tanıyan Çetiner konusunda Başkan Özhan Canaydın'a baskı yaptığı öğrenildi. Hagi'nin, hangi sonuç alınırsa alınsan, istifa etme olasılığını da göz önünde bulunduran Cim - Bom'un, Raşit Çetiner ile anlaşma sağlanması halinde, Milli Takım Genel Menajeri Can Çobanoğlu'nu da transfer etmeyi düşündüğü ifade edildi. Yöneticilerin, Çetiner-Çobanoğlu ikilisinin, Milli Takım'daki başarılı beraberliğinin, Sarı - Kırmızılı takıma taşıyabileceğini düşündükleri de kaydedildi. 

KİMDİR 

Futbol hayatına 1973'te İstanbulspor'da başlayan Raşit Çetiner, Göztepe, Kocaeli, Fenerbahçe ve Galatasaray'da oynadı, 65 kez milli formayı giydi. Geçirdiği ağır sakatlık nedeniyle 1988'de futbol sahalarından kopan Çetiner, antrenörlük kariyerine Galatasaray'ın 3. lig takımıyla başladı, 27.07.1998'de Ümit Milli Takım'ın başına geçti. Ümit Milli Takım onun döneminde Türk futbol tarihinde ilk defa gruptan çıkarak 2000 Avrupa Şampiyonası Finalleri'ne katıldı. 


</TEXT>
</DOC>
