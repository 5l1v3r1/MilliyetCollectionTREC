<DOC>
<DOCNO> 336495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonyas01.html </URL>
<DATE> 2005/04/24/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Yeni 'Starwars'ı 30 bin kişi kutladı... 
</HEADLINE>
<TEXT>

     Bilimkurgu sinemasının efsaneleşen filmi Yıldız Savaşları'nın 19 Mayıs'ta gösterime girecek olan yeni bölümü ''Star Wars Episode III - Revenge of Sith Yıldız Savaşları Üçüncü Bölüm - Sith'in İntikamı '' için ABD'nin Indianapolis şehrinde düzenlenen kutlamalara 30 bin kişinin katıldığı bildirildi. 
     Ünlü yönetmen George Lucas'ın üçlemesinin son bölümü olan film için düzenlenen kutlamalara, dünyanın dört bir tarafındaki medya organları muhabir gönderirken, film kutlamalarının Japonya, Avrupa ve Meksika'da bile Yıldız Savaşları hayranlarını çektiği kaydedildi. 
     Yönetmen Lucas'ın 1987'den bu yana ilk kez hayranları ile buluştuğu belirtilirken, 'Yıldız Savaşları' hayranlarının bilimkurgunun en üst seviyede örneği olarak kabul edilen filmde kullanılan bazı model ve robotları da yakından görme şansı elde ettikleri ifade edildi. 
     Perşembe günü başlayan Yıldız Savaşları kutlamalarının bugün sona ereceği belirtilirken, ''Yıldız Savaşları'' hayranlarının benzer ilk kutlamayı 1999 yılında Denver'da, ikincisini ise 2002 yılında yine Indianapolis'te yaptıkları hatırlatıldı. 2002'de yapılan kutlamanın 26 bin hayranı çektiği kaydedilirken, bu yılki kutlamalara katılımın çok daha fazla olduğuna işaret edildi. 
     
     ABD'NİN ORTA-BATI BÖLGESİNDE NİSAN KARI 
     NEW YORK A.A - Son bir aydır bahar koşullarını yaşayan ABD'nin orta-batı bölgelerine kar yağdı. Michigan eyaletinin doğu kesimleri ile Ohio eyaletinin kuzey kesimlerini etkileyen kar yağışının 30 santimetreyi bulması bekleniyor. 
     Detroit'te sabah saatlerinde yağmurla karışık olarak başlayan kar yağışının öğleden sonra tamamen kar yağışına döndüğü, yoğun kar yağışı yüzünden Detroit Kaplanları ile Minnesota İkizleri arasındaki maç dahil güneydoğu Michigan'daki bütün maçların ertelendiği ya da iptal edildiği bildirildi. Kar yağışının, çiçek ve ağaç dikimine başlayan bahçıvanların çalışmalarını da olumsuz etkileyerek, kesintiye uğrattığı belirtilirken, kar yağışının sona ermesinden sonra Pazartesi'nden itibaren hava sıcaklığının mevsim normallerine döneceği ifade edildi. 
     -ÇOCUKLAR İÇİN, MUZIR SİTELERE ÖNLEM PROGRAMI- NEW YORK A.A - Çocukların internetteki muzır sitelere ve uygun olmayan oyunlara erişimini engelleyen bir program piyasaya sürüldü. SMARTGuard'ın piyasaya çıkardığı WallFly isimli program ebeveynlere sakıncalı gördükleri site ve oyunlara çocuklarının ulaşmasını engelleme olanağı tanıyor. 
     SMARTGuard yetkilisi Jerald Block, WallFly'ın sadece muzır site ve oyunları engellemekle kalmayıp aynı zamanda çocukların sadece ebeveynleri tarafından belirlenen süreler içinde oyun oynamalarını sağladığını da kaydetti. 
     Çoğu ebeveynin bilgisayarlar konusunda çocuklarına göre daha az bilgiye sahip olduğuna dikkati çeken Block, ebeveynlerin çocuklarının internet kullanımını nasıl kontrol edebilecekleri konusunda kendilerinden sık sık yardım talebinde bulunduklarını ifade etti. Block, WallFly'ın bu ebeveynlere söz konusu kontrol konusunda istedikleri her türlü kolaylığı sağladığını belirtti. 
     
</TEXT>
</DOC>
