<DOC>
<DOCNO> 302740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/yazar/sazak.html </URL>
<DATE> 2005/01/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
25 kuruş 
</HEADLINE>
<TEXT>


Yeni Türk Lirası YTL ile birlikte, 1960'larda harçlığımızla 25 kuruşa gazoz simit alınan çocukluğumuzun para birimine geri döndük. 
25 kuruş, o yıllarda gazete fiyatını simgelerdi. Paradan 6 sıfırın atılmasıyla ekmek fiyatları da 30 kuruş oldu. 
Türkiye'de tek haneli enflasyona gerileyişin sonucu olarak yaşamımıza giren YTL, günlük alışveriş birimi olmanın ötesinde asıl 'orta sınıf değerlere' dönüşün simgesi olarak değer kazanıyor. 
1970'lerden itibaren yüksek enflasyonun yol açtığı hayat pahalılığı otuz yıl boyunca, 'orta sınıfı' yok etti. 1980'lerde orta sınıfın çöküşüyle birlikte, Türkiye büyük bir 'değerler erozyonu' yaşadı. 1990'ların ortasında ekonomik krizlerin art arda patlaması, iktidarların bir rant aracı olarak devleti ve bankacılık sistemini talan etmesiyle ekonomi dibe vurdu. Milyonlarca insan işini kaybetti. Milyarlarca dolar hortumlandı. 
2005 yılı, Türkiye'nin 'bol sıfırlı' değerlerden uzaklaşıp 'orta sınıfı' yeniden inşa etmesi için milat oluşturuyor. 
3 Ekim'de AB ile tam üyelik müzakerelerine başlanacak. Önümüzde 10 yıllık yeni bir perspektif açılıyor. 
Avrupa demokrasileri, temel hak ve özgürlüklerin yanı sıra 'sosyal devlet' anlamında da sağlam değerler üzerine oturuyor. AB ülkelerinde toplumun refahı, insanların eğitim, sağlık gibi hizmetlere zahmetsizce ulaşımı, kişilerin sosyal güvenliği her şeyin önünde geliyor. Toplumsal sınıflar arasındaki uçurum, gelir dağılımındaki adaletsizlik, Türkiye'deki kadar kural tanımazlık ve vahşilik içermiyor. Yolsuzluklar yaşansa bile 'yapanın yanına kalmıyor ' 
Eşitlik, paydaşlık üzerine dayalı toplumsal dengenin simgesi güçlü 'orta sınıf', aynı zamanda demokrasinin de sigortasıdir. 
Siyasi gelgitler, köklü siyasi akımları tek bir seçimde yok eden tsunami etkisi yaratmıyor. İktidarlar, 2. Dünya Savaşı ertesinden bu yana geleneksel sağ ve sol partiler arasında el değiştiriyor. 
Siyasi karşıtlık, 'Bizi dilimleyecekler' türü ucuz polemiğe değil, düşünceye dayanıyor. Ekonomide, 'bol sıfırlı' değerler yerine kuruşun, yeni liranın dolaşıma girmesiyle hayatın pek çok alanında 'eski alışkanlıklar'ı terk etme olanağı doğuyor. 
Emekle kazanılıp kuruş kuruş harcanacak paranın değeri belki daha iyi anlaşılacak. 1960'ların 25 kuruşa gazoz ve simitle geçirilen çocukluk günlerimizin Türkiye'sinde hayat daha güzel, insanlar çok daha mutluydu. O değerleri yeniden inşa etme düşüncesi, 'nostalji' olamaz. 
YTL'ye geçişi, enflasyonlu yılların 'etik çöküşü'nden çıkış için bir başlangıç saymalıyız. Rantla yaşayan, borç batağında yüzen bir Türkiye'den AB'ye giden yolda parasını 'değerli kılmaya' çalışan ülkeye doğru geçişin birimini oluşturuyoruz. 
Hoş geldin yeni TL. 



</TEXT>
</DOC>
