<DOC>
<DOCNO> 334861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonspo18.html </URL>
<DATE> 2005/04/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Şahin Türkiye Kupası'nı art arda 3. kez müzemize götürmek istiyoruz 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, Türkiye Kupası'nı bu yıl da alarak art arda 3. kez müzelerine getirmek istediklerini söyledi. 
     Şahin, Sadri Şener Sosyal Tesisleri'nde düzenlediği basın toplantısında, Galatasaray ve Diyarbakırspor deplasmanlarından aldıkları 6 puanla Galatasaray ile yapacakları kupa maçına moralli bir biçimde çıkacaklarını belirterek, ''Galatasaray'ı yenerek finale çıkmak ve Türkiye Kupası'nı art arda 3. kez müzemize getirmeyi hedefliyoruz'' dedi. 
     Kupa maçını Olimpiyat Stadı'nda oynamak istediklerini, ancak bu konudaki tekliflerinin sarı-kırmızılı kulüp tarafından kabul edilmediğini bildiren Şahin, şöyle konuştu 
     ''Ali Sami Yen Stadı'nda daha az kişi maçı izleyecek. İstanbul'da Trabzonspor özlemini çeken 1 milyon taraftar var. Olimpiyat Stadı'nda hem takımlarını izlerdiler, hem de hasılat olurdu. Kazanan, kaybeden de hasılattan pay alırdı. Trabzonspor'un hedefi her maçı kazanmaktır. İzleyenlere güzel futbol izlettirip, galip gelmek istiyoruz. Maçın sonucu ne olursa olsun lige konsantre olacağız.'' Fenerbahçe taraftarının Beşiktaş yenilgisinin ardından siyah- beyazlı takımı maç sonunda alkışladığını ve bundan dolayı sarı-lacivertli taraftarları kutladığını dile getiren Şahin, ''Ama bu uygulamalar ilk kez görülmüyor. Trabzonspor taraftarı, Hüseyin Avni Aker Stadı'nda şampiyonluğu kaybettiği maçta Fenerbahçe'yi alkışladı. Bizim istediğimiz de budur. Umarım 2 hafta sonra Fenerbahçe'yi İstanbul'da yeneriz ve bizi de alkışlarlar'' diye konuştu. 
     
     TAHKİM KURULU'NA BAŞVURU 
     Şahin, PFDK tarafından Erdinç'e 2 maç ceza verilmesinden dolayı Tahkim Kurulu'na başvurduklarını söyledi. 
     Erdinç'e verilen 2 maç cezanın ağır bir karar olduğunu savunan Şahin, ''Bunun için Tahkim Kurulu'na başvurduk. Bugün 16.00'da tahkim kurulu bu konuda toplanıp kararını verecek'' diye konuştu. 
     Şahin, Diyarbakırspor maçında taraftarlara yaptığı hareketten dolayı kırmızı kart gören Gökdeniz için 2 maç ceza beklemediklerini kaydederek, ''Gökdeniz, alnına atılan bir cisim nedeniyle taraftarlara tepki gösterdi. Kendini yere de atabilirdi. Bunların göz önünde bulundurulması gerek'' dedi. 
     
</TEXT>
</DOC>
