<DOC>
<DOCNO> 335571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonsiy29.html </URL>
<DATE> 2005/04/21/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
TBMM Araştırma Komisyonu Hıncal Uluç'u dinleyecek 
</HEADLINE>
<TEXT>

     TBMM Araştırma Komisyonu, gazeteciler Hıncal Uluç ve Onur Belge ile şike sonucu ligden düştüklerini iddia eden Bursaspor ve Altayspor kulüp yöneticilerini ve Halter ve Güreş federasyonlarının başkanlarını da dinleme kararı aldı. 
     AK Parti Ankara Milletvekili Haluk İpek başkanlığında toplanan Sporda, Şiddet, Şike ve Haksız Rekabet İddialarını Araştırma Komisyonu, bugüne kadar yapılan çalışmaları değerlendirdi ve üyeler hazırlanacak rapora ilişkin önerilerde bulundu. 
     Alınan bilgiye göre, komisyon gelecek hafta, gazeteci yazar Hıncal Uluç ile Spor Yazarları Derneği Başkanı Onur Belge'yi, şike sonucu ligden düştüklerini iddia eden Altayspor ile Bursaspor kulüplerinin yöneticilerini ve Halter ve Güreş federasyonlarının başkanlarını da dinleyecek. 
     
     KOMİSYONDA FARUK ÇELİK'E TEPKİ 
     CHP'li milletvekilleri, AK Parti Grup Başkanvekili Faruk Çelik'in Merkez Hakem Kurulu'nun atamayla belirlenmesi ve özel güvenlik birimlerinin stat güvenliğini sağlamasına ilişkin uygulamanın 4 yıl ertelenmesini de içeren yasa teklifi vermesine tepki gösterdiler. 
     Komisyon Başkanvekili CHP İzmir Milletvekili Ahmet Ersin, ''Faruk Çelik'in hiçbir emeği yok. 4 aydır komisyonda bir çalışma yürütüyoruz. 70'in üzerinde insan dinledik ve bazı eksiklikler tespit ettik. Bunların giderilmesi için yasa teklifi vereceğiz. Ama bir bakıyoruz Çelik, bir yasa teklifi vermiş. Alelacele hazırlandığı belli olan teklif yanlışlarla dolu. Faruk Çelik'in bu yaptığı ayıp, emek hırsızlığı'' dedi. 
     Komisyon Başkanı İpek ve AK Parti milletvekilleri ise Çelik'i savunarak her milletvekilinin teklif verme hakkı bulunduğunu söylediler. Ahmet Ersin ise ''O zaman gelip komisyondan açıkça bilgi talep edebilirdi. Bizim görüşlerimizi alırdı ve ona göre bir teklif hazırlardı. Ama verdiği bu teklifte anayasaya aykırı hükümler de var'' dedi. 
     
     ÖNERİLER 
     Komisyonda, federasyon gelirlerinin yüzde 15'inin 2. ve 3. lig takımlarına dağıtılırken ''proje'' zorunluluğu aranmaması, Tahkim Kurulu'nun tamamı ya da yarısının yüksek yargıçlardan oluşması, 2. ve 3. ligler ile amatör kulüp sporcularının ekonomik ve sosyal güvenceye kavuşturulması, menajerlik kurumunun yeniden yapılandırılması önerilerinde bulunuldu. 
     Komisyonda ayrıca, yapılan ihbarların araştırılması ya da ilgili kurumlara başvuruda bulunulması önerisi yapıldı. 
     Havuzdan kulüplere para dağıtılması esaslarının da yeniden belirlenmesi görüşü komisyonda ağırlık kazandı. Bu konuda diğer ülkelerin uygulamalarına da bakılarak bir sistem oluşturulması görüşü benimsendi. 
     
</TEXT>
</DOC>
