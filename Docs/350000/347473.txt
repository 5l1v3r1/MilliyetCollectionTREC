<DOC>
<DOCNO> 347473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/soneko22.html </URL>
<DATE> 2005/05/31/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Unakıtan Müzakerelere 3 Ekim'de başlanacaktır 
</HEADLINE>
<TEXT>

     Murat Aslan AA 

Maliye Bakanı Kemal Unakıtan, Fransa'nın verdiği kararın müzakerelere hiçbir etkisinin olmadığını, 3 Ekim'de müzakerelerin başlayacağını söyledi. 
     Unakıtan, çeşitli ziyaretlerde bulunmak üzere geldiği Karaman'da Vali Hasan Basri Güzeloğlu'nu makamında ziyaret etti. Unakıtan, Karaman'ın, Karamanoğlu Mehmet Bey'den bu yana Anadolu'nun en önemli kültür merkezlerinden biri olduğunu söyledi. 
     Teşvik Yasası'nın ardından Karaman'da önemli bir ekonomik gelişme beklediklerini ifade eden Unakıtan, ''Bugün Karaman'a geldim çünkü, söz konusu ekonomik gelişmeden önce Karaman'ı görmek istedim. Karaman'a bir de Teşvik Yasası ile birlikte yaşanacak gelişmelerin ardından gelip aradaki farkı göreceğiz'' dedi. 
     Karaman Valiliği, milletvekilleri ve belediyesi ile birlikte kente bir üniversite kazandırmak istediklerini belirten Unakıtan, bunun için çalışmaların devam ettiğini, Karaman'ın üniversite hayalini gerçekleştirmek için ellerinden geleni yapacaklarını söyledi. 
     Ziyarette basın mensuplarının gündeme ilişkin sorularını yanıtlayan Bakan Unakıtan, Fransa'da yapılan referandumun sonucuna ilişkin olarak, bu ülkede, Türkiye'nin değil AB Anayasası'nın oylandığını hatırlattı. 
     Unakıtan, bu iki durumun birbirinden ayrılması gerektiğini vurgulayarak, şunları kaydetti 
     '' Türkiye'nin ileride aleyhine olacak kişiler işbaşına gelir mi gelmez mi gibi konuları düşünmek yerine kendimize güvenmemiz ve üzerimize düşeni yapmamız gerekir. Eğer biz bu ekonomik politikalara aynen devam edersek, ekonomik disiplinden taviz vermezsek, enflasyonu düşürmeye devam edersek ve büyümeyi sürekli hale getirirsek, hiç korkulmasın ki, Türkiye AB'nin bir üyesidir. Şimdi Fransa Hayır dedi. Bu durum sizi ne kadar etkiler Diğer AB ülkelerini ne kadar etkilerse bizi de o kadar etkiler. Biz artık AB'de yerini almış bir ülkeyiz.'' Fransa'nın verdiği kararın müzakerelere hiçbir etkisinin olmadığını, 3 Ekim'de müzakerelerin başlayacağını dile getiren Unakıtan, ''Bunu hem AB otoriteleri söylüyor hem de bizim kendi hazırlıklarımız o şekildedir. Çok da kolay olmayan bir müzakerenin içine gireceğiz. Ama Türkiye, artık eski Türkiye değil. Türkiye kendine güvenen bir ülke. Türkiye hem kendine hem de Hükümetine güvensin, bu ülkenin önü açık'' diye konuştu. 
     
     SEYDİŞEHİR'DEKİ OLAYLAR 

     Son günlerde Seydişehir'de özelleştirme karşıtı eylemlerde yaşanan gerginliklerin anımsatılması üzerine Unakıtan, Seydişehir'de işçilerin yanlış bilgilendirildiğini düşündüğünü söyledi. 
     Özelleştirmenin Hükümet için vazgeçilmez bir politika olduğunu, artık devletlerin ekonomik faaliyetlerle ilgilenmemesi gerektiğini anlatan Unakıtan, Türkiye'nin çevresindeki ülkelerin tamamının özelleştirme sürecini tamamladığını belirtti. 
     Bulgaristan Ekonomi Bakanı'nın kendisini ziyaret ettiğini, bu ülkenin de özelleştirmeyi tamamladığını dile getiren Unakıtan, şöyle devam etti 
     ''Alüminyum Tesisleri'nin özelleştirilmesi konusunda tartışmak artık yersizdir. Ama orada çalışan işçiler bakımından, özelleştirmeyle ilgili tam olarak şunu söylüyorum ki, Seydişehir'deki Alüminyum A.Ş'den özelleştirmeden sonra hiçbir işçi çıkarılmayacak. Bunu gayet açık ve net şekilde söylüyorum. Kanunen emekli olanlar hariç. Emekliliği gelenler emekli olacak. İşçi, özelleştirme sonucu buradan ayrılmayacak. Çünkü, orayı alacak kişiye özelleştirme şartnamesinde özel yatırım şartı getirdik. Bu şart, alacak kişi tarafından yerine getirilmek zorundadır. Bunu yerine getirdiği zaman Alüminyum Tesisleri, daha çok büyüyecek.'' Bakan Unakıtan, bugün Seydişehir'de 60 bin ton alüminyum üretiminin yapıldığını, bu miktarın Dünya ölçeğine göre çok küçük bir üretim olduğunu belirterek, fabrikanın bu üretimle devam etmesinin mümkün olmadığını kaydetti. 
     Fabrikayı alacak kişinin tesisleri ekonomik hale getirmesi gerektiğini ifade eden Unakıtan, ''Özelleştirmeden sonra yeni yatırımlar yapıldığı zaman, bırakın işçi çıkarılmasını yeni işçi alınacak. Bunun için oradaki işçi kardeşlerimiz, provokasyonlara izin vermesinler. Geleceklerinden emin olsunlar'' dedi. 
     
</TEXT>
</DOC>
