<DOC>
<DOCNO> 329323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko56.html </URL>
<DATE> 2005/04/01/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Darphane, Galatasaray için para basacak... 
</HEADLINE>
<TEXT>

     Darphane ve Damga Matbaası Genel Müdürlüğü, TBMM'nin kuruluşunun 85. yılının ''Milli Egemenlik Yılı'' olarak kutlanması münasebetiyle, yurt içi ve yurt dışındaki etkinliklerde kullanılacak bir hatıra 'gümüş para' çıkaracak. 
     Galatasaray Spor Kulübünün 100. yılı nedeniyle de hatıra parası bastırılacak. 
     Hazine Müsteşarlığı'ndan yapılan açıklamaya göre, belirlenen program kapsamında, Türkiye'deki antik kentleri konu alan seriden Truva Şehri, 31.47 gr ağırlığında 925 ayar gümüş olacak şekilde üretilecek. 
     Türkiye'ye özgü hayvanları konu alan Türkiye'nin Hayvanları Serisi'nde ''Çöl Varanı, Fırat Arap Tavşanı, Deniz Kaplumbağası, Uzun Kulaklı Kirpi, Çizgili Sırtlan, Anadolu Parsı, Kangal Çoban Köpeği, Boz Ayı, Anadolu Yaban Koyunu, Ankara Keçisi, Ankara Kedisi'' set ve tekli olarak çıkarılacak. 
     Kültür Varlıkları Serisi'nde Mostar Köprüsü ve Mağlova Kemeri 31.47 gr ağırlığında 925 ayar gümüş olarak yapılacak. 
     Geleneksel Türk El Sanatları Serisi'nde 15. yüzyıl Ege Bölgesi dokuması olan Ege Halısı motifleri işlenen 1 adet 925 ayar gümüş para çıkarılacak. Bunun ağırlığı da 31.47 gr olacak. 
     İpek Yolu Serisi'nde, Kırgızistan ve Özbekistan ile ilgili hatıra paralar çıkarılacak. 
     Anadolu'da Burçlar'ı konu alan seriye başlanacak ve Anadolu'da çeşitli dönemlerde kullanılan burç motifleri işlenecek. 
     Anadolu Selçuklularını konu alan hatıra gümüş paralar çıkarılacak. Böylece Anadolu Medeniyetleri Serisi'ne başlanmış olacak. 
     
     NEVRUZ KUTLAMALARI 
     Ayrıca 2006 yılı Nevruz kutlamaları çerçevesinde bir hatıra para çıkarılacak ve bu hatıra para için bu yıl bir yarışma açılacak. 
     Yarışmada, birinci gelen sanatçıya 3,000 YTL ve gümüş paradan 5 adet, ikinci gelen sanatçıya 2,000 YTL ve gümüş paradan 2 adet, üçüncü gelen sanatçıya 1,000 YTL ve gümüş paradan 2 adet, ödül verilecek. 
     İzmir'de yapılacak ''Universiade 2005 İzmir'' 23. Üniversite Yaz Oyunları için bir adet çift metal yapıda hatıra parası çıkarılacak, öğrencilere ulaşılması için kıymetli metal olmayan kupro nikel- prinç alaşımı kullanılacak. 
     Anadolu'yu Aydınlatanlar Dizisi'nde bu sene, Yunus Emre ve Pir Sultan Abdal adına hatıra paralar çıkarılacak. 
     2004 yılından önce tedavüle çıkmış olan hatıra paraların tedavül süreleri ise 2005 yılı sonunda dolacak. 2004 yılından itibaren tedavüle çıkmış ve çıkacak olan hatıra paraların tedavül süresi iki yıl ile sınırlı olacak. Miktarları ise Darphanece önceden belirlenip duyurulacak. 
     
</TEXT>
</DOC>
