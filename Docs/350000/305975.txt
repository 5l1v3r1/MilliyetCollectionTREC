<DOC>
<DOCNO> 305975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/guncel/gun04.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi ki çocuklar var 
</HEADLINE>
<TEXT>


Türkiye, felaketzede Güney Asya ülkelerine yardımda geri kalırken, Marmara depremini yaşayan öğrenciler, cep harçlıklarıyla yaşıtları için kampanya başlattı 

HABER MERKEZİ 

Güney Asya'daki deprem ve tsunami felaketinin ardından tüm dünya yardım kuyruğuna girerken, depremin acısını en etkili şekilde hisseden Türkiye, resmi ve sivil olarak 10 milyon doları bile bulamayan yardımla sınıfta kaldı. Marmara depremini yaşayan öğrenciler de başlattıkları kampanyayla Türkiye'ye örnek oldu. 

Çocuklar depremi biliyor 
Marmara depreminin ardından Sakarya'da çadır ve prefabrik konutlarda yaşamak zorunda kalan ilköğretim öğrencileri, tsunami felaketinde zarar gören çocuklar için harçlıklarından 640 YTL biriktirdi. 
Zübeyde Hanım İlköğretim Okulu öğrencisi Merve Kılıç, arkadaşlarından topladığı parayı Müdür Tekin Ateş'e teslim etti. Öğrencilerinin, felaketzede yaşıtları için para toplamasının çok anlamlı olduğunu dile getiren Ateş, "Adapazarı'ndaki çocukların hepsinin üzerinde depremin izleri var. Onlar daha çocukken depremle tanıştı. Çadırlarda ve sonra da prefabriklerde yaşadılar. Depremin ne olduğunu çok iyi biliyorlar" dedi. Ateş, öğrencilerin harçlıklarından artırdığı parayı, Sakarya Valiliği'nin açtırdığı hesaba yatıracaklarını kaydetti. 
Marmara depreminde tamamen yıkılan ve yabancı yardım kuruluşlarının desteğiyle prefabrik bir binada yeniden eğitime başlayan Düzce'nin Gölyaka ilçesinde, Çok Amaçlı Lise'de okuyan 600 öğrenci de Ziraat Bankası'nda açılan hesaba 555 YTL bağışta bulundu. 
Gölyaka Çok Amaçlı Lise Müdürü Aziz Koçer, depremi yakından bilen öğrencilerin mağdur insanların acılarını paylaşabilmek için harçlıklarını gönderdiklerini söyledi. 
Kayseri ve Iğdır'da da yardım kampanyaları başlatıldı. Kayseri Kızılay Tıp Merkezi Başhekimi İrfan Görgülü, Melikgazi Belediyesi Çocuk Meclisi üyeleriyle yaptığı açıklamada, depremzedelere yardım için başlatılan kampanyalara çocukların destek vermesinin anlamlı olduğunu ifade etti. Polis, zabıta ve folklor kıyafetleri giyen meclis üyesi çocuklar, Kızılay Kayseri Şubesi'nde görevli hemşirelerle birlikte vatandaşlara ve esnafa kırmızı karanfil dağıtarak destek istedi. 




</TEXT>
</DOC>
