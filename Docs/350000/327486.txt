<DOC>
<DOCNO> 327486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/spor/spo15.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



HAZIRLIK MAÇI 
Son gülen Ankaragücü 

Milli maç nedeniyle lige verilen arayı değerlendiren iki Başkent ekibinden Ankaragücü, Gençlerbirliği'ni 3-2 yenmeyi başardı. Kırmızı - Siyahlılar, 17. dakikada Ali Öztürk ve 35'te Atilla ile 2-0 öne geçti. Ancak Sarı - Lacivertliler, 74'te Ali Akdeniz, 82'de Umut Salgınoğlu ve 88. dakikada Hakan'ın golleriyle karşılaşmayı 3-2 kazandı. 

2-1 YENDİLER 
İstanbulspor zorlandı 

Süper Lig'e tutunma mücadelesi veren İstanbulspor, haftayı maç yapmadan geçiren 2. Lig ekiplerinden Anadolu Üsküdar ile oynadığı maçı 2-1 kazandı. Ataköy Tesisleri'ndeki hazırlık maçında Sarı - Siyahlılar'ın golleri Emre ve Gökmen'den gelirken, Üsküdar'ın tek sayısını Emrah kaydetti. 

DENİZLİSPOR 
Kongre günü 

Denizlispor'da bugün genel kurul heyecanı yaşanacak. Başkan Zafer Katrancı'nın tek aday olarak gireceği kongre, Çatalçeşme Oda Tiyatrosu'nda saat 14.00'te başlayacak. Başkan Katrancı, "Tüzük değişikliğine gidip yönetimin görev süresini 3 yıla çıkardık. Böylece yönetimler daha verimli çalışma imkanı bulacak" dedi. 

GAZİANTEP 
Tatil yok 

Gaziantepspor, lider Fenerbahçe ile oynayacağı maçın hazırlıklarını aralıksız sürdürüyor. Teknik Direktör Nurullah Sağlam yönetiminde Celal Doğan Tesisleri'nde yapılan antrenmanda futbolcular kondisyon çalışmasının ardından yarı sahada çift kale maç oynadı. Kırmızı - Siyahlı oyuncuların, sakatlıkları süren Mehmet Çoğum ve Bekir'in katılmadığı idmanda hırslı oldukları gözlendi. Gaziantepspor bugün de tek çalışma yapacak. 

SİVASSPOR 
3 puan yemini 

ERAYDIN AYTEKİN DHA 

İkinci Lig A Kategorisi'nde liderlik koltuğunda oturan Kırmızı - Beyazlı takım, bugün evinde İstanbul Büyükşehir Belediyespor ile oynayacağı maçın hazırlıklarını tamamlayarak kampa girdi. Teknik Direktör İsmail Kartal takım olarak galibiyete şartlandıklarını söyledi. Geçen haftaki Bursa yenilgisini telafi etmek istediklerini belirten Kartal, "Ligde henüz hiçbir şey bitmedi. Sahadan 3 puanla ayrılarak yolumuza kaldığımız yerden devam etmek istiyoruz" dedi. Sivasspor'da kritik maç öncesi sakat Hayrettin dışında eksik ve cezalı futbolcu bulunmuyor. 

KAYSERİ 
İşte formül 

İkinci Futbol Ligi A Kategorisi'nde mücadele eden Kayseri Erciyesspor'un İkinci Başkanı Erol Bedir, "Alın terimizin ödülü olarak Süper Lig'e yükseleceğiz" dedi. Yönetim Kurulu üyeleri ve futbolcular, gazeteciler ile yemekte buluşurken, Bedir yaptığı konuşmada, "Başarımızı birlik ve beraberliğe borçluyuz. Bunun bozulmaması için de herkes üzerine düşen görevi en iyi şekilde yapıyor" ifadelerini kullandı. 

HALTER 
Podyumda 3 rekor 

Konya Atatürk Spor Salonu'nda devam eden Türkiye Büyükler Halter Şampiyonası'nda podyuma çıkan Semih Yağcı, 77 kiloda Türkiye Rekoru'nun yeni sahibi oldu. Koparmada 130, silkmede 160, toplamda 290 kilo kaldıran 17 yaşındaki sporcu, 3 Türkiye Rekoru'na da geliştirdi. 

BUZ HOKEYİ 
Ligde iki maç oynandı 

Türkiye Buz Hokeyi Birinci Ligi'ne dün oynanan iki karşılaşma ile devam edildi. Kocaeli Belediyesi Buz Sporları Salonu'nda oynanan maçlarda, İzmit Belediyespor, İzmit Şirintepe'yi 15-6, Ted Koleji de, Akdeniz Kolejliler'i 12-6 mağlup etti. 

BOKS 
Bir bronz iki final 

Azerbaycan'ın başkenti Bakü'de yapılan Uluslararası Anwar Chowdhry Boks Turnuvası'nda 2 sporcumuz finale kalmayı başardı. 64 kiloda ringe çıkan Önder Şipal ve 60 kiloda Selçuk Aydın rakiplerini yenerek altın madalya mücadelesi yapmaya hak kazanırken, 91'de Kurban Günebakan Azeri rakibine yenilerek bronz madalyada kaldı. 

SUTOPU 
Türkiye 3 - Fransa 7 

Ataköy Avni Akyol Yüzme Havuzu'nda devam eden Uluslararası İspolo Gençler Sutopu Turnuvası'nda milli takım 3. yenilgisini aldı. 4. maçında Fransa ile karşılaşan Ay - Yıldızlı ekibimiz müsabakadan 7-3 yenik ayrıldı. Dün oynanan diğer maçlarda Romanya, Bulgaristan'ı 11-5, Macaristan da Moldova'yı 29-2 mağlup etti. 

Günün programı 


SUTOPU 
Ataköy İspolo Turnuvası 09.00 Macaristan - Bulgaristan, 10.15 Romanya - Fransa, 11.30 Türkiye - Makedonya 

HALTER 
Konya 100.Yıl 10.00 Türkiye Ferdi Şampiyonası 

ATICILIK 
İstinye 10.00 Federasyon Kupası Skeet Grup Müsabakaları 

CİMNASTİK 
Antalya Atatürk 10.00 Türkiye Ritmik Cimnastik Kulüplerarası Birinciliği 1.Etap 

BİLARDO 
Manisa Anemon Otel 10.00 1. Avrupa Bayanlar 3 Bant Şampiyonası 

BİSİKLET 
Adana Karaisalı Yolu 10.00 Kulüplerarası Puanlı Yol Yarışması, Bursa Kurşunlu 09.30 Bahar Kupası Dağ Bisikleti 

TEKVANDO 
Sinop Atatürk 10.00 Türkiye Poomse Birinciliği 


</TEXT>
</DOC>
