<DOC>
<DOCNO> 308216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sondun24.html </URL>
<DATE> 2005/01/21/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Filistin polisi sınıra konuşlanıyor 
</HEADLINE>
<TEXT>

     Filistin Devlet Başkanı Mahmud Abbas, Gazze Şeridi'ne binlerce polisin konuşlandırılmasının amacının, Filistinli eylemcilerin saldırılarına karşılık olarak İsrail askerlerinin düzenlediği operasyonları engellemek olduğunu söyledi. 
     Gazze'de cuma namazından sonra gazetecilere açıklamalarda bulunan Abbas, ''Bu güçlerin misyonu, her türlü saldırıya karşı sınırlarımızı ve yerleşim birimlerimizi korumak'' ifadesini kullandı. 
     Gazze'ye silahlı grupları İsrail karşıtı saldırılarına son vermeye ikna etmek için salı akşamı gelen Abbas, müzakerelerin durumu hakkındaki bir soruya, ''Diyalog ciddi ve olumlu, ancak bir sonuca varıp varmayacağımızı bilmiyorum'' yanıtını verdi. 
     Filistinli güvenlik güçleri ve polis yetkilisi, Gazze Şeridi'nin kuzeyine konuşlanıyor. 
     
     PERES 
     Bu arada İsrail İşçi Partisi lideri Şimon Peres, Abbas'ın attığı ilk adımların ''etkileyici'' olduğunu söyledi. 
     Peres, devlet radyosuna yaptığı açıklamada, İsrail karşıtı saldırıları önlemek amacıyla Gazze'ye Filistinli güvenlik güçleri konuşlandırılması talimatı veren Abbas'ı tebrik ederek, ''Abbas'ın ilk adımları gerçekten etkileyici. Bu beklenenden daha iyi, ancak sorun olmayacağı anlamına gelmiyor. Bu eylemin devam edeceğini umuyorum'' ifadesini kullandı. 
     Peres'in liderliğindeki İşçi Partisi 10 Ocak'ta resmen Başbakan Ariel Şaron'un sağcı Likud Partisi başkanlığındaki koalisyon hükümetine girmişti. 
     
</TEXT>
</DOC>
