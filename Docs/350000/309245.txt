<DOC>
<DOCNO> 309245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonspo06.html </URL>
<DATE> 2005/01/25/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Almanya'da hakem skandalı.... Bahis oynayan hakem şike yapmış... 
</HEADLINE>
<TEXT>

     Mikdat Karaalioğlu 

      Alman Futbol Federasyonu DFB , 21 Ağustos 2004 tarihinde Paderborn-Hamburg arasında oynanan ve Paderborn'un 4-2'lik galibiyetiyle sonuçlanan kupa maçında 25 yaşındaki hakem Robert Hoyzer'in bahis oynadığı için Paderborn lehine oyuna müdahale ettiği şüphesinin ağırlık kazandığını açıkladı. 
     Konuyla ilgili olarak düzenlenen basın toplantısında konuşan DFB Eşbaşkanı Gerhard Meyer Vorfelder, sözü edilen maçı yöneten hakemin, Paderborn'un galibiyeti için yüksek miktarda bahis oynadığına dair şüphenin yoğunlaştığını, olayla ilgili olarak adli makamların yapacağı soruşturmanın sonuçlarını beklediklerini söyledi. 
     Vorfelder, bu maçın tekrarlanmasının söz konusu olmadığını sözlerine ekledi. 
     DFB Eşbaşkanı Theo Zwanziger de aynı hakem tarafından yönetilen diğer bazı maçlarla ilgili olarak da soruşturma yürütüldüğünü, söz konusu hakemin Paderborn-Hamburg maçında Paderborn lehine bilinçli olarak düdük çaldığının henüz ispatlanamamasına rağmen kendi şahsi görüşünün hakemin oyunu maniple ettiği yönünde olduğunu ifade etti. 
     Zwanziger, sözü edilen maçın oynandığı tarihte, bahisçi firmanın Paderborn lehine alışılmışın çok üzerinde bahis oynandığına dair kendilerini uyardığını, ancak o zaman bir yolsuzluk tespit edemediklerini söyledi. 
     Hoyzer'in Paderborn-Hamburg maçında, maçın favorisi olmayan Paderborn için aracılar vasıtasıyla 100 bin euro'luk bahis oynadığı ileri sürülüyor. 
     Almanya'da, yönettiği maçlar için bahis oynadığı iddia edilen futbol hakemi Robert Hoyzer'in 4 meslektaşı, iddialarla ilgili olarak Hoyzer hakkında Almanya Futbol Fedarasyonu'na DFB şikayette bulundu. 
     
     HAKEMLER DE ŞİKAYETÇİ 

     Robert Hoyzer hakkında şikayette bulunan hakemler, yaptıkları ortak basın açıklamasında, Hoyzer hakkında ellerinde kanıt olarak bazı belgeler ve tanık ifadeleri bulunduğunu ve konuyu DFB'ye bildirdiklerini söylediler. 
     Hakemler, arkadaşlarını suçlamak istemediklerini, ancak Alman futbolunu ve hakemleri zan altında bırakmak istemedikleri için şikayette bulunduklarını kaydettiler. 
     Hoyzer, Paderborn-Hamburg SV maçında, maçın favorisi olmayan Paderborn için aracılar vasıtasıyla 100 bin Euro'luk bahis oynamak ve bu nedenle maçı manuple etmekle suçlanıyor. 
     Bu arada diğer bazı maçlar ve hakemler hakkında da araştırma yapıldığı bildirildi. 
     
</TEXT>
</DOC>
