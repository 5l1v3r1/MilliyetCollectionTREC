<DOC>
<DOCNO> 323078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/siyaset/axsiy02.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton'u seviyoruz 
</HEADLINE>
<TEXT>


Türk halkı, ABD ile müttefikliğe karşı değil. Sadece Bush'un politikaları onaylanmıyor, dünya barışı için en iyi ABD başkanı olarak Clinton görülüyor 

AYDIN HASAN Ankara 



Türk halkının, ABD ile müttefik ilişkisine karşı olmadığı, sadece Başkan George W. Bush yönetiminin politikalarını onaylamadığı ortaya çıktı. Türk vatandaşlarının yaklaşık yüzde 70'i, büyük deprem sonrası Türkiye'yi ziyaret eden Bill Clinton'ı da "dünya barışı için en iyi ABD başkanı" olarak nitelendirdi. 
Uluslararası Stratejik Araştırmalar Kurumu'nun USAK bugün açıklayacağı "Türkiye - ABD İlişkileri Anketi" Ankara, İstanbul, İzmir ve Adana'da 1250 kişiyle görüşülerek yapıldı. Anket sonuçları, Türk halkının yüzde 74'ünün iki ülke arasındaki müttefik ilişkilerine karşı olmadığını, yüzde 91'inin de Bush politikalarını beğenmediğini ortaya çıkardı. Halkın, Türk - ABD ilişkilerdeki en önemli sorunu da "Kuzey Irak'taki PKK varlığı" olarak algıladığı tespit edildi. 


Nefret etmiyoruz 


İki ülkenin ortak olduğunu dile getirenler yüzde 16, düşman olduğunu savunanlar yüzde 6, dost olduğunu savunanlar da yüzde 4'te kaldı. Halkın yüzde 16'sı kendisini "ABD düşmanı" olarak nitelendirirken, "Kısmen düşmanım" diyenlerin oranı yüzde 12'de kaldı. Ankete göre, Türklerin yüzde 79'u Amerikan halkından nefret etmiyor. Nefret edenlerin oranı sadece yüzde 4, kısmen nefret edenlerin oranı da yüzde 7 oranında. Yüzde 10'luk kesim de bu konuda kararsız kaldı. 
Uluslararası Stratejik Araştırmalar Merkezi'nin USAK Merkezi Ankara'da. Başkanlığını ise Dr. Sedat Laçiner yapıyor. 







</TEXT>
</DOC>
