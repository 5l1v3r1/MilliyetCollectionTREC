<DOC>
<DOCNO> 327900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sontur15.html </URL>
<DATE> 2005/03/28/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Polisler, 10 yıl taksitle ev sahibi olacak 
</HEADLINE>
<TEXT>

     İçişleri Bakanı Abdülkadir Aksu, Emniyet Genel Müdürlüğü ve Toplu Konut İdaresi TOKİ işbirliğiyle emniyet personelini uygun koşullarda ev sahibi yapma uygulamasını ülke çapında yaygınlaştırmayı hedeflediklerini kaydetti. 
     Polis Bakım ve Yardım Sandığı'nca POLSAN emniyet mensupları için Ankara ve Bursa'da toplam 968 konutun yaptırılmasına ilişkin protokol, Emniyet Genel Müdürlüğü ile TOKİ arasında imzalandı. 
     İçişleri Bakanı Abdülkadir Aksu, Emniyet Genel Müdürlüğü eski binasında gerçekleşen toplantıda yaptığı konuşmada, emniyet teşkilatı mensuplarını konut sahibi yapmak üzere geçen yıl imzalanan protokolle 768 konutun inşasına başlandığını hatırlattı. 
     Ankara'dan sonra İstanbul ve diğer illerde de polisleri ev sahibi yapmak için gayret göstereceklerini ifade eden Aksu, ''Kamu görevlilerinin hayallerinden biri de ev sahibi olmaktır. Emekli ikramiyesi de hesaba katılarak bunun planları yapılır. Teşkilat mensuplarımızı emekli olmadan ev sahibi yapabilmenin yollarını araştırdık ve TOKİ ile birlikte bunu gerçekleştirmeye başladık'' diye konuştu. 
     TOKİ ile bugün imzaladıkları protokole göre, Bursa Nilüfer'de 240 konut, Ankara Eryaman'da ise 708 konut inşa edileceğini anlatan Aksu, Ankara'daki konutlara emniyet teşkilatı mensupları ile Başbakanlıkta görev yapan emniyet teşkilatı personeli ve diğer Başbakanlık personelinin başvurabileceğini söyledi. 
     İstanbul'da konut yapılmasına ilişkin proje çalışmalarının sürdüğünü ve en kısa zamanda konut yapım çalışmalarına başlanacağını belirten Aksu, bu uygulamayı ülke çapında yaygınlaştırmayı hedeflediklerini sözlerine ekledi. 
     
     KONUTLAR 
     Protokole göre, Ankara Eryaman 7. Etap'ta 708 konut, Bursa Nilüfer 1. Bölge'de 240 konut olmak üzere toplam 948 konut yapılacak. 948 konutun 600'ü emniyet personeline, 348'i ise Başbakanlık personeline ayrılacak. 
     Konutların satışında ''POLSAN ortaklık yılı ve meslekte çalışma yılı fazla olan, çocukları okuyan, eşi çalışmayan polisler''e, şehit eşi veya çocuğu olanlar ile gazi ve malullere öncelik tanınacak. 
     Konutların yeri ve ödeme koşulları şöyle olacak 
     Ankara Eryaman'da 2 1, 3 1, 4 1 şeklinde konutlardan 2 1 konutlar 48 milyar liraya satılacak. Bu miktarın 13 milyarı peşin, kalan bölümü 120 ay vadeli olarak 267-320 milyon lira arasında taksitle ödenecek. 
     3 1 konutların satış bedeli, 64 milyar lira olacak. Bu paranın 17 milyarı peşin, kalan bölümü 120 ayda 371-433 milyon lira arasında taksitle ödenecek. 
     4 1 konutlar ise 80 milyar liraya satılacak. Bu miktarın 32 milyarı peşin, kalan bölümü ise 348-420 milyon lira arasında taksitle ödenecek. 
     Konutların ilk taksit ödemesi 2 1 ve 3 1'lerde bu yılın Temmuz ayında, 4 1'lerde ise 2006 yılı Temmuz ayında başlayacak. Konutlarda dönemsel artışlar, 2006 yılı Ocak ayında uygulanacak. Konutlar bu yıl 31 Ekim'de hak sahiplerine teslim edilecek. 
     
     BURSA'DAKİ KONUTLAR... 
     Bursa'daki konutlar ise 3 1 şeklinde yapılacak. Konutların satış bedelinin her dairenin konumuna göre ayrı belirlendiği uygulamada, ortalama fiyat 52 milyar lira olacak. 
     Konutların satış bedelinin yüzde 30'u peşin, kalan miktarı 120 ay vade ile ödenecek. Konutlar bu yıl 31 Aralık'ta hak sahiplerine teslim edilecek. 
     Konutların taksit ödemeleri, maaş artışı oranında artırılacak. 
     Başvuruda bulunan polisler arasında puanlama yolu ile sıralama yapılacak. 
     
</TEXT>
</DOC>
