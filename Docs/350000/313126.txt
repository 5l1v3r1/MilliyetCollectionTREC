<DOC>
<DOCNO> 313126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/soneko15.html </URL>
<DATE> 2005/02/07/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
China Daily AB'den Çin'e kota teminatı 
</HEADLINE>
<TEXT>

     Kamil Erdoğdu 

Avrupa Birliği'nin Türkiye'nin Çin'e yönelik olarak başlattığı ''ithalata kota uygulamasını'' takip etmeyeceği ileri sürüldü. 
     China Daily gazetesinin internet sayfasında yer alan haberde, Avrupa Birliği Ticaret Komiseri Sözcüsü Claude Veron-Reville'in, AB'nin Türkiye'nin başlattığı ''Çin'den ithalata kota uygulamasını'' takip etmeyeceği hususunda Çin'i temin ettiği kaydedildi. Bu türden koruma önlemlerinin en son başvurulacak çare olduğunu vurgulayan Veron-Reville, bu tarz tedbirlerin tamamen gerekçelendirilmesinin şart olduğuna dikkat çekti. 
     Sözcü, AB'nin ''koruma önleminin'' ayrıntısı üzerinde çalıştığını, konuyu aceleye getirmek istemediklerini, stratejilerinin ''koruma'' odaklıdan ziyade ileriye yönelik olduğunu ve AB'nin gücünün temel alındığı bir yaklaşım sergilemek istediklerini belirtti. 
     Sözcü açıklamasında ayrıca, AB'nin 10 yıllık geçiş döneminde tekstil sektörünü yüksek teknolojiye, dolayısıyla yüksek katma değere dönüştürmeyi başardığı görüşünü dile getirdi. 
     Haberde, Avrupa Komisyonu'nun kotaların kalkmasından hemen önce AB tekstil sektörünün rekabet gücünü artırmaya yönelik 7 tedbir önerdiği hatırlatılarak, bunlar Ar-Ge'nin hızlandırılması, sürekli mesleki eğitim, öngörülmeyen krizlere karşı yapısal fonların oluşturulması, kopya ve sahte ürünle mücadelenin güçlendirilmesi, diğer pazarlara erişimin geliştirilmesi, Avrupa-Akdeniz bölgesinin hızla oluşturulması ve Çin ile işbirliği olarak sıralandı. 
     Çin ile işbirliği kapsamında kısa süre önce başlatılan AB-Çin diyalogu ile Çin tekstil ithalatının izlenmesi de bulunuyor. 
     Sözcü Veron-Reville, kota konusunda geri adım atılmayacağını, AB'nin taahhütlerine sadık kalacağını, kotaların kaldırılmasının Çin'in Dünya Ticaret Örgütü üyeliğinin bir bedeli olduğunu belirtirken, ihracatının yüzde 85'i tekstil ve hazır giyime dayalı olan Bangladeş gibi ülkelerin zarar görmeyeceğinden emin olmak için kotasız yaşama geçişte dikkatli hareket etmek istediklerini de ifade etti. 
     Haberde, kotaların sıfırlanmasından önce AB'nin kotaya tabi tekstil ürünleri ithalatının toplam tekstil ve hazır giyim ithalatındaki payının yüzde 20 olduğu, Çin'den ithal edilen tekstil ürünlerinin ise sadece yüzde 12'sinin tekstilde kotaların kalkmasından etkilendiği, 2003 yılında AB'nin tekstil ithalatının yüzde 17.5'inin Çin'den yapıldığı da belirtildi. 
     
</TEXT>
</DOC>
