<DOC>
<DOCNO> 345193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/ekonomi/eko08.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti, 300 milyon dolarlık kredi sağladı 
</HEADLINE>
<TEXT>


EKONOMİ SERVİSİ 

Garanti Bankası, yurtdışı sermaye piyasalarından 300 milyon dolarlık seküritizasyon kredisi aldığını açıkladı. Bankadan yapılan açıklamaya göre 8 yıl vadeli olarak sağlanan kredi, 2005'te Türkiye'de sigortalı olarak gerçekleştirilen ilk işlem olma özelliği taşıyor. 
Bir ay içinde sonuçlandırılan kredi işleminde faiz libor artı yüzde 0.24 oldu. Bu faiz, Türk bankalarının dışardan aldığı en düşük maliyetli seküritizasyon olma özelliği taşıyor. Garanti Bankası Genel Müdürü Ergun Özen yaptığı açıklamada, seküritizasyon işleminin uluslararası piyasaların Türkiye'deki yapısal ve ekonomik reformlara olan inancının ve Garanti'ye duyulan güvenin güçlenerek sürdüğünü gösterdiğini belirtti. Alman yatırım bankası Dresdner Kleinwort Wasserstein ABS Satış Direktörü Fraser Malcolm, "Kurumsal yatırımcılardan yoğun ilgi gören kredi, Garanti'nin DPR çeşitlendirilmiş ödeme hakları programının istikrar, güvenilirlik ve başarısına bir kez daha tanıklık etmemizi sağladı" dedi. 
Dresdner Kleinwort Wasserstein'in kurumsal yatırımcılara sunduğu kredi, ABD'li sigorta kuruluşu MBIA Insurance Corporation tarafından sigortalandı. 


</TEXT>
</DOC>
