<DOC>
<DOCNO> 346136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sontur25.html </URL>
<DATE> 2005/05/26/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Ev sahibi, hırsızı pompalı tüfekle yaraladı 
</HEADLINE>
<TEXT>

     Düzce’de hırsızlık yapmak amacıyla bir eve giren iki kişiden biri, ev sahibinin pompalı tüfekle ateş etmesi sonucu ayağından vurularak yakalandı. Diğer zanlı da kısa süre sonra polis ekiplerince gözaltına alındı. 
     AA muhabirinin aldığı bilgiye göre, Düzce’nin merkez Çamköy Köyü’nde, Hacı S. ile Tacettin E, hırsızlık yapmak amacıyla Özcan T’ye ait eve girdi. Bir süre sonra hırsızları fark eden ev sahibi Özcan T, evdeki ruhsatsız pompalı tüfekle ateş etmeye başladı. Kaçmaya çalışan zanlılardan Hacı S. ayağından vurularak yaralandı. Diğer zanlı Tacettin E, olay yerinden kaçtı. 
     Ev sahibinin durumu güvenlik güçlerine bildirmesi üzerine olay yerine gelen ekipler, yaralı Hacı S’yi Abant İzzet Baysal Üniversitesi Konuralp Araştırma ve Uygulama Hastanesi’ne götürdü. Hacı S’nin sağlık durumunun iyi olduğu bildirildi. 
     Bu arada, olay yerinden kaçan Tacettin E. de jandarma ekiplerinin yaptığı araştırma sonucu Konuralp Beldesi Çiftepınar Mahallesi’nde yakalandı. Zanlıların üzerinde bin 300 YTL, bir adet cep telefonu ve bir bayan kol saati bulundu. 
     Daha önce de hırsızlık olaylarına karıştığı için sabıkası bulunduğu öğrenilen Tacettin E, sorgulamasının ardından çıkarıldığı mahkemece tutuklandı. Diğer zanlı Hacı S’nin de hastanedeki tedavisinin ardından cezaevine konulacağı bildirildi. 
     Ev sahibi Özcan T. ise mahkemece tutuksuz yargılanmak üzere serbest bırakıldı. 
     
</TEXT>
</DOC>
