<DOC>
<DOCNO> 349567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/spor/spo02.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat veda etti 
</HEADLINE>
<TEXT>


Fenerbahçe'nin genç golcüsü, Belçika'nın Anderlecht Kulübü ile anlaştı. Serhat Akın, "Kimseye kırgın değilim. Şartlar bunu gerektiriyordu. Beni her zaman destekleyen taraftarlara teşekkür ediyorum" dedi 


Fenerbahçeli Serhat Akın, bir süredir görüştüğü Anderlecht Kulübü ile anlaşmaya vardı. 
Belçika Kulübü'nün Menajeri Herman Van Holsbeeck, Serhat'ın henüz imza atmadığını belirtti, "Ancak üç yıllığına sözlü olarak anlaştık. Arada bazı ufak pürüzler kaldı. Onlar da Kazakistan maçından sonra Serhat, Brüksel'e geldiğinde görüşülecek" dedi. 
Serhat'ın, Brüksel'de sağlık kontrolünden geçeceğini ifade eden Holsbeeck, "Bize, Fenerbahçe Kulübü tarafından kendisine büyük baskılar olduğunu söyledi. Bu baskıyı İstanbul'daki Fenerbahçe - Galatasaray maçını izledikten sonra kendim de hissettim. Serhat'ın geçmişi çok zengin ve çok imkanları olan bir futbolcu. Dosyası olumlu olarak çok kalın" diye konuştu. 
Bu arada Serhat da Anderlecht ile anlaştığını doğruladı, "Kimseye kırgın değilim. Şartlar bunu gerektiriyordu. Fenerbahçe taraftarına teşekkür ediyorum. Kazakistan maçı sonrası sanırım imza atacağım" ifadelerini kullandı. 

'Daum bizim için avantaj' 

YUSUF DURSUN 

Sakatlığı nedeniyle uzun süre sahalardan uzak kalan Servet Çetin, tatile çıkmadan önce sezonu değerlendirdi. Fenerbahçe'nin savunmadaki bel kemiği, "Christoph Daum'un kalması bizim için bir avantaj. Çünkü herkesi tanıyor. Zaman kaybımız olmayacak. Pierre van Hooijdonk geldiğinde dört dörtlük bir insandı. Bunun dışında fazla bir şey söylemeyeceğim. Benim için her şey iyi başlamıştı ancak son dönemdeki ağır sakatlık beni kahretti" dedi. Milli Takım'ın eleştirilmesine de bir anlam veremediğini kaydeden Servet, "Hocamıza ve futbolculara yapılan hareketler çok yanlış ve ayıptı. Daha herşey bitmedi. Yunanistan kadar bizim de şansımız var" yorumunu yaptı. 

Rüştü'ye dön çağrısı 

YUSUF KOBAL 

Sarı - Lacivertli takımda kiralık olarak oynayan Rüştü, Barcelona Kulübü tarafından 17 Temmuz'da İspanya'ya gelmesi için uyarıldı. Tecrübeli kaleci mahkeme sonucunu beklerken, Barcelona'nın Rüştü konusundaki kararını UEFA'nın kulübe göndereceği yazıdan sonra vereceği belirlendi. Ancak İspanyol yöneticiler Rüştü'nün hazırlık kampında mutlaka bulunmasını istediler. Teknik Direktör Daum'un takımda kalmasını istediği Rüştü konusunda şimdilik beklemeye geçen Fenerbahçe yönetiminin, UEFA'dan çıkacak karara göre Barcelona ile masaya oturmayı planladığı öğrenildi. 

Yusuf'a veto 

Teknik Direktör Christoph Daum, Fenerbahçe'ye geri dönmek isteyen Yusuf Şimşek'i veto etti. Bu sezon Akçaabat Sebatspor'da kiralık oynayan tecrübeli oyuncu, Alman hocadan kendisine bir şans daha tanımasını istedi. Ancak tecrübeli çalıştırıcı ikna olmadı ve Yusuf konusundaki fikrini değiştirmedi. 


</TEXT>
</DOC>
