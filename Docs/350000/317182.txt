<DOC>
<DOCNO> 317182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun43.html </URL>
<DATE> 2005/02/21/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Bush, Avrupa ile yakınlaşma çağrısı yaptı... 
</HEADLINE>
<TEXT>

     ABD Başkanı George Bush, Brüksel'de bir konuşma yaparak, Avrupa ile ABD arasında yakınlaşma ve işbirliğini artırma çağrısında bulundu. 
     Bush, Brüksel'deki ''Concert Noble'' salonunda, 300 kadar Amerikalı ve Avrupalı davetli önünde yaptığı konuşmada, küresel politika dosyalarına değindi. 
     Amerikalılar ile Avrupalıların her zaman dost olduklarını, özgürlük ve demokrasi için ortak mücadele verdiklerini, ortak kazanımları bulunduğunu ifade eden Bush, ''Hiçbir uzlaşmazlık konusu bizi bölemez. Birlikte tarihi yönlendirebiliriz'' diye konuştu. 
     Fırsatları yakalamak için gerçekçi olmak gerektiğini, yapılması gerekenlerin belli olduğunu belirten ve Ortadoğu'daki barışın önemine değinen Bush, İsrail-Filistin barışının artık mümkün gözüktüğünü kaydetti. Bush, Avrupa ve ABD'nin ortak stratejik menfaatlerinin, birlikte, yan yana yaşayan iki devletin oluşmasından geçtiğini söyledi. 
     Ortadoğu'da şiddet ve terörizme son verilmesi çağrısında bulunan, İsrail'in hedefinin de özgür bir Filistin olması ve İsrail'in işgal altındaki topraklardan çekilmesi gereği üzerinde duran George Bush, Filistin halkının demokratikleşmeye cesaretlendirileceğini, Ortadoğu'da daha genel reformlar gerektiğini söyledi ve ''Uluslarımızın geleceği Ortadoğu'nun geleceğine bağlı'' dedi. 
     Konuşmasının çeşitli bölümlerinde terörizm konusuna ayrıntılı yer veren Bush, teröristlerin kitle imha silahlarını elde etmek istediklerini, bazı rejimlerden destek bulduklarını ifade ederek, İran rejiminin terörizme destek vermeyi ve nükleer silah arayışlarını durdurması çağrısını yineledi. Bush, İran konusunda diplomatik seçenek yolunda gidildiğini, ancak risk kabul edilemeyeceğini söyledi. 
     ''Teröristler özgürlük yolunu kesemeyecekler'' diyen Bush, 11 Eylül'den beri düşmanın peşinde olduklarını ve terörizmi bulunduğu her yerde izleyerek, karşı mücadele vereceklerini anlattıktan sonra, Avrupalıların bu alanda destek ve katkılarının giderek arttığına işaret etti. 
     Suriye'nin Lübnan işgaline son vermesi gerektiğini de kaydeden Bush, ''Lübnan halkının özgür yaşama hakkı vardır'' diye konuştu. 
     Irak konusunda ayrıntıya girmediği dikkat çeken ve bu ülkenin halkının özgürlüğü için verilen mücadeleye katılmayan ülkeler bulunduğu ifadesini kullanan Bush, şimdi reformların verim getirdiğini, demokrasi inşa edildiğini, bölgede bir istikrar kaynağı oluşturulduğunu, Irak halkına destek verilmesi gerektiğini, demokratikleşme sürecinin zaman alacağını söyledi. 
     Suudi Arabistan ve Mısır gibi ülkelerin demokratikleşmede örnek oluşturabileceklerini, Afganistan'da da demokrasi inşa edildiğini kaydeden Bush, daha sonra Avrupa konusuna değinerek, ABD'nin güçlü bir Avrupa oluşumun desteklediğini, buna ihtiyacı olduğunu belirtti. 
     NATO ve AB'nin genişlemesi ile eski rakiplerin müttefik olduklarını anlatan Bush, diyalogun geliştirilmesinin önem taşıdığı Rusya'nın yerinin de Batılıların yanında olduğunu, ancak bu hedef için demokratikleşme reformları gerektiğini söyledi. 
     Yahudi düşmanlığı ve şiddet gibi unsurların kınanması gereği üzerinde duran ve hoşgörünün önemine değinen Bush, ABD ile Avrupa arasında ekonomik işbirliği ve dayanışmanın gereğini kaydetti, bu alanda mevcut bazı engellerin kaldırılmasının önemi üzerinde durdu. 
     Çevre korunması, yeni teknolojiler, hava kirliliğinin engellenmesi, doğal felaketlere karşı önlem ve mücadele, AİDS salgını, açlık gibi konuların önemi üzerinde de duran Bush, Avrupalıları tüm alanlarda ABD ile işbirliği ve dayanışma içinde görmek istedikleri mesajını verdi. 
     Belçika Başbakanı Guy Verhofstadt da yaptığı konuşmada, Irak konusundaki uzlaşmazlıkları ima ederek, ''Kimin haklı, kimin haksız olduğunu tartışmanın zamanının geçtiğini'', ABD ile Batı Avrupalıların ''ayrı taktikleri izlediklerini, ancak stratejik hedeflerinin aynı olduğunu'' söyledi. 
     Verhofstadt, ABD ile Avrupa işbirliğinin kaçınılmaz olduğunu vurguladı. 
     
</TEXT>
</DOC>
