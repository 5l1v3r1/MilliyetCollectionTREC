<DOC>
<DOCNO> 336459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonspo11.html </URL>
<DATE> 2005/04/24/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Denizli'de İstanbul'a Bülent hayat verdi 2-2 
</HEADLINE>
<TEXT>

     Süper Lig'de düşmeme mücadelesi veren İstanbulspor, Denizli deplasmanında son dakikada bulduğu golle 2-2 beraberliği kurtardı. Ersen Martin ve Timuçin'le öne geçen ev sahibi yeşil-siyahlılar, konuk ekipten Bülent'in ikinci yarıdaki gollerine engel olamadı. 
     5. dakikada Abdullah'ın kullandığı serbest vuruşta Güven, son anda topa yatarak kafa vurdu. Top, kale direğinin yanından auta çıktı. 
     10. dakikada Timuçin, mükemmel bir vücut hareketiyle savunma oyuncusunu geçerek ceza alanına girdi ve bomboş pozisyondaki Ersen Martin'e pasını aktardı. Ersen Martin, güzel bir kafa vuruşuyla topu kaleye göndererek takımını 1-0 öne geçiren golü attı. 
     25. dakikada Musa, sağ çaprazdan ceza alanına girerken pasını Faruk'a aktardı. Faruk'un gelişine sol ayağıyla çok sert vurduğu topu, kaleci Süleyman son anda kornere gönderdi. 
     27. dakikada Timuçin, Alp ile paslaşarak caza alanına girdi. Timuçin'in kaleyi karşıdan gören cepheden vurduğu topu kaleci Oğuz, kornere gönderdi. 
     35. dakikada yine Timuçin, yaklaşık 20 metre topu taşıdıktan sonra sol çaprazdan ortasını yaptı. Alp'in yatarak kaleye 3 metreden vurduğu topu kaleci Oğuz, kornere attı. 
     Kalan dakikalarda başka gol olmayınca, Denizlispor ilk yarıyı 1-0 önde kapadı. 
     
     İKİNCİ YARI 

     58. dakikada Timuçin, savunmanın anlaşmazlığı sonucu topu aldı. Kalecini öne çıktığını gören Timuçin, akıl dolu aşırtma vuruşuyla topu kaleye göndererek takımını 2-0 öne geçiren golü attı. 
     63. dakikada Faruk, savunma oyuncularından topu çalarak kaleciyle karşı karşıya kalan Bülent'e pasını verdi. Bülent, zor pozisyonda topa kafayla vurarak İstanbulspor'un ilk golünü kaydetti. 
     84. dakikada Abdullah'ın sağdan ortasına hareketlenen Faruk, topu kendisinden daha iyi pozisyondaki Musa'ya aktardı. Musa, topu kontrol edip önünü boşaltarak kaleye çok sert bir şut attı. Kaleci, ağlara giden topu çift yumrukla çıkarmayı başardı. 
     87. dakikada Ersen Martin, ceza yayı üzerinde rakiplerini çalımlayarak topu kaleye gönderdi. Meşin yuvarlak, az farkla avuta çıktı. 
     90. dakikada Bülent, karambolden gelen topu savunma hatasından yararlanarak kaleye gönderdi. Süleyman, zor pozisyonda kaleye giden topu uzanarak çıkardı. Top, bu kez direkten dönerek Bülent'in önünde kaldı. Bülent, yakın mesafeden topu ağlara göndererek takımını beraberliğe taşıdı 2-2. 
     Karşılaşmada başka gol olmayınca, 90 dakika 2-2'lik skorla sona erdi. 
     
     KÜNYE 

     

Stat Atatürk. Hakemler Bülent Demirlek xx, Serkan Gençerler xx, Serdar Diyadin xx. Denizlispor Süleyman xx, Güven x, Bülent xx, Kratochvil xx, İbrahim xx, Fatih xxx Dk. 89 Ender , Mehmet xx Dk. 78 Burak x , Serhat xx, Timuçin xxx, Alp x Dk. 68 Abraham x , Ersen Martin xxx. İstanbulspor Oğuz x, Serhat xx Dk. 53 Gökmen x , Yalçın xx, Saffet xx, Abdullah xx, Cem xx, Aytekin, Güven, Faruk x, Musasa x Dk. 46 Bülent xxx , Musa xx. Goller Dk. 10 Ersen Martin, Dk. 58 Timuçin, Dk. 63 ve 90 Bülent. Sarı Kartlar Dk. 28 Ersen Martin, Dk. 78 Fatih Denizlispor , Dk. 57 Faruk İstanbulspor .      
     "FENERBAHÇE MAÇININ SONUCUYLA KIRILDIK" 

     Denizlispor Teknik Direktörü Giray Bulak, 2-2 beraberlikle biten İstanbulspor maçının ardından, Türkiye Kupası yarı finalinde Fenerbahçe ile yaptıkları maçın sonucundan etkilendiklerini söyledi. 
     Ligin sonu yaklaştıkça mücadelelerin şiddetinin arttığını ve düşme hattındaki takımların tüm güçlerini sahaya yansıttıklarını belirten Bulak, "2-0'dan sonra bir 10-15 dakika maçı soğutabilseydik, kazanırdık. 2. golü attıktan sonra erken gol yememiz sıkıntı yarattı. Maçın sonuna doğru yorulduk ve son saniyelerinde yediğimiz golle sahadan berabere ayrıldık" dedi. 
     Kupa maçında 120 dakikalık mücadelenin takımı yorgun düşürdüğünü vurgulayan Bulak, "Fenerbahçe maçının sonucuyla kırıldık. Bizi yanlış yerlere çekmek istediler. Bundan dolayı üzgünüz. Zaten bugünkü maçtan da keyif alamadık. Futbol adına kötü bir 3 gün geçirdik. Hala moralimiz bozuk" diye konuştu. 
     İstanbulspor Antrenörü Fahreddin Ömeroviç ise Denizlispor gibi güçlü bir takımdan deplasmanda puan aldıkları için mutlu olduklarını ifade ederek, şunları söyledi 
     "Takımımız inanılmaz mücadele etti. 5 haftalık mücadele kaldı. Toplayabildiğimiz kadar puan toplayıp ligde kalmak istiyoruz. Ama hesap yapmak zor. Rakiplerimiz bizden daha avantajlı. Ama biz sonuna kadar mücadelemizi sürdüreceğiz." 
     
</TEXT>
</DOC>
