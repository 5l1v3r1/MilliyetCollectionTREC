<DOC>
<DOCNO> 340599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/siyaset/axsiy02.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdür gitti, uçak geldi 
</HEADLINE>
<TEXT>


SİNAN TOROS İstanbul 


Türk Hava Yolları'nın THY Başbakanlık emrinde kullanılması amacıyla İtalya'dan satın aldığı Airbus CJ 319 Airbus Corporete Jetliner tipi VIP uçağı, önceki gece İstanbul Atatürk Havalimanı'na geldi. Uçağın gecikmesinin THY'nin tepe yönetiminin değişmesine neden olduğu iddia edilmiş, bu süreçte Abdurrahman Gündoğdu nisanda genel müdürlükten ayrılmış, yerine Temel Kotil getirilmişti. 
Maliyetinin 50 milyon YTL olduğu öne sürülen uçak, yoğun güvenlik önlemleri altında THY'nin yeni bakım hangarına çekildi. Uçağın, MİT ve özel ekiplerce gizli kamera ve dinleme cihazlarına karşı güvenlik kontrolünden geçirileceği öğrenildi. 
Uçağın kabin dizaynı çalışmaları sırasında bar bölümünün kaldırıldığı kaydedildi. Uçakta mutfak, tuvalet, toplantı masası, özel ofis, misafir ve personel oturma yeri bulunuyor. 


</TEXT>
</DOC>
