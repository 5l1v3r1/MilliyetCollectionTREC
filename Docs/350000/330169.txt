<DOC>
<DOCNO> 330169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sontur18.html </URL>
<DATE> 2005/04/04/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Kayseri Emniyet Müdürü'nden Hagi'ye tepki .. 
</HEADLINE>
<TEXT>

     Kayseri Emniyet Müdürü Orhan Özdemir, Galatasaray Teknik Direktörü George Hagi'nin cep telefonunun kaybolup daha sonra bulunması olayında, Kayseri halkının töhmet altına bırakıldığını söyledi. 
     Özdemir, gazetecilere yaptığı açıklamada, Galatasaray Teknik Direktörü George Hagi'nin cep telefonunun çalındığını iddia ettiğini, ancak daha sonra paltosunun cebinde bulduğunu bildirdiğini kaydetti. 
     Yaşanan olayda Kayseri halkının töhmet altında bırakıldığını belirten Özdemir, şöyle konuştu 
     ''Taraftar derneklerinden Hagi'ye çiçek ve bayrak vermek isteyenler, üzerleri aranarak havaalanına girdi. Havaalanımızda bugüne kadar herhangi bir hırsızlık, dolandırıcılık, yankesicilik olmadı, olması da çok zor ihtimal. Kamera kayıtları incelendiğinde de böyle bir olayın olmadığı görüldü. Aynı akşam telefon bulundu. Böyle olmasına rağmen telefonun çalındığı tekrar tekrar deklare edilip, Kayseri halkı töhmet altında bırakıldı. Dünkü maçta Kayseri seyircisi bu konudaki tepkisini ölçülü ve seviyeli şekilde açıkça gösterdi.'' Hagi, Galatasaray kafilesiyle Kayserispor maçı için geldiği Kayseri'de, Erkilet Havaalanı'nda taraftarların yol açtığı izdiham sırasında cep telefonunu bulamamış, taraftarları suçlamıştı. 
     Hagi, dünkü maçtan sonra yaptığı açıklamada, telefonunu paltosunun cebinde bulduğunu belirtip, Kayseri halkından ve taraftarlardan özür dilemişti. 
     
</TEXT>
</DOC>
