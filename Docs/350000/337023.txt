<DOC>
<DOCNO> 337023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonsiy03.html </URL>
<DATE> 2005/04/26/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
İncirlik kararı Köşk'e gönderildi 
</HEADLINE>
<TEXT>

     İncirlik Üssü'nün kullanım süresini uzatan Bakanlar Kurulu kararı Çankaya Köşkü'ne gönderildi. 
     Üssün kullanım süresinin uzatılmasını öngören kararnamenin, Bakanlar Kurulu'ndaki imzaların tamamlanmasının ardından Cumhurbaşkanı Ahmet Necdet Sezer'in onayına sunulduğu belirtildi. 
     Dışişleri Bakanı Abdullah Gül Lüksemburg'a hareketinden önce , İncirlik Üssü'nün kullanım süresinin Bakanlar Kurulu kararıyla uzatıldığını açıklamıştı. 
     Gül, İncirlik Üssü'nün kullanımına ilişkin kararnamenin bugünkü Bakanlar Kurulu toplantısında imzaya açılıp açılmadığına yönelik bir soru üzerine, ''Bakanlar Kurulu kararıyla süre uzatıldı'' dedi. 
     BM ve NATO çerçevesinde imkanların kullanılmasına olanak sağlandığını ifade eden Gül, İncirlik ile ilgili gerekli siyasi direktiflerin verildiğini belirtti. 
     Konuya ilişkin Genelkurmay Başkanlığı'nın teknik çalışmaları yapacağını belirten Gül, ''bunlar 3-4 gün önce hal olmuştur'' diye konuştu. 
     
     İncirlik izni haziranda doluyor 
     ABD'nin halen BM kararı kapsamında İncirlik'i kullanım izni bulunuyor. Haziran ayında dolacak olan izin Irak'tan personel ve malzeme çıkış amaçlı kullandırılıyor. 
     ABD ordusu, İncirlik'i daha geniş amaçlı bir lojistik merkez olarak kullanmayı, üsten belirli bir kısıtlama olmaksızın her yönde yararlanmayı amaçlıyor. 
     
</TEXT>
</DOC>
