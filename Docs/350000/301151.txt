<DOC>
<DOCNO> 301151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/guncel/agun.html </URL>
<DATE> 2004/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tsunami dehşeti 
</HEADLINE>
<TEXT>


Endonezya açıklarında son 40 yılın en büyük depremi yaşandı. 9 büyüklüğündeki depremin yarattığı dev dalgalar, 8 ülkede 12.300 can aldı, binlerce kişi de kayıp... 

DIŞ HABERLER SERVİSİ 

Endonezya'nın Sumatra adasının batı kıyısı açıklarında denizin 40 kilometre derinliğinde dün yerel saatle 06.59'da TSİ 02.59 meydana gelen Richter ölçeğine göre 9 büyüklüğündeki depremin neden olduğu dev dalgalar tsunami Hint Okyanusu'na kıyısı olan 8 ülkede büyük can kaybına yol açtı. İlk belirlemelere göre toplam 12.300 kişi, deprem ve ardından yaşanan tsunami sonucu öldü. 

10 metrelik dalgalar 
ABD'deki Jeolojik Araştırmalar Merkezi'nin açıklamasına göre, 1964'ten bu yana kaydedilen en şiddetli, 1900'den bu yana da 4'üncü en büyük sarsıntının yol açtığı ve yüksekliği yer yer 10 metreye ulaşan dev dalgalar Sri Lanka, Hindistan, Endonezya, Tayland, Malezya, Myanmar, Maldiv Adaları ve Bangladeş'te can kayıplarının yanı sıra maddi hasara yol açtı. Depremde, "Andaman" fay hattının yaklaşık 1000 km'lik bir bölümünün kırıldığı belirtildi. 
Dalgaların denizden 1 km kadar içeri girmesiyle binlerce kişi yaralandı ve çoğu balığa çıkan binlerce kişi de kayboldu. Evler, tarlalar, sokaklar ve iş merkezleri sular altında kaldı. Depremin ardından iletişim altyapısı çöktüğü için, gerçek hasarın boyutları ve ölü sayısı kesin olarak belirlenemedi. 

Artçısı bile 7.3 
9'luk ilk ve en büyük depremin ardından 5.8 ve 7.3 büyüklüğünde çok sayıda artçı sarsıntı meydana geldi. 
Singapur'da da hissedilen depremde, dev dalgaların ulaştığı Afrika'nın doğu sahillerinde bulunan Somali'de ilk belirlemelere göre 9 kişi öldü, onlarca balıkçı kayboldu. Dalgaların, Mauritius Adası ile Reunion'a da ulaşmasıyla, yetkililer halktan plajlardan uzak durmalarını istedi. 

Önce terör sandılar 

Depremden şans eseri kurtulan görgü tanıkları, korku dolu dakikaları anlattı 

Sri Lanka'nın güneyindeki Unawatuna'da bulunan BBC muhabiri Roland Berk, dev dalganın gelmesinin ardından otelden dışarı çıktıklarını belirtti. Tırmandıkları ağaçların suların yükselmesiyle 300 metre sürüklendiğini kaydeden Berk, bir direğe tutunarak kurtulduğunu söyledi. Hindistan'ın Madras kentinde yaşayan Chellappa adlı bir balıkçı, dev dalganın sahile gelirken kulakları sağır eden bir ses çıkardığını anlattı. Chellappa, dalganın sahildeki evleri dümdüz ettiğini söyledi. 

Lobiye araba girdi 
Phuket Adası'nda bulunan İsveçli turist Boree Carlsson da, dalgalarla sürüklenen bir arabanın bir anda kaldığı otelin lobisine daldığını ve ters döndüğünü ifade etti.Alman bir turist, dev dalganın sahile çarptığı anda bungalovlarını yıktığını söyledi. Yaşadıklarını, "Yarından Sonraki Gün" adlı filmdekilere benzeten Alman turist, arabaların yüzlerce metre sürüklendiğini belirtti.Olay anında kaldığı otelden dışarıya bakan Polonyalı bir turist, dev dalganın çarptığı sahilde bulunan herkesin öldüğünü söyledi.İngiliz turist Gerrard Donnelly de, otel odasında büyük bir patlama sesi duyduklarını ve başlangıçta olayı bir terör saldırısı zannettiklerini belirtti. 



</TEXT>
</DOC>
