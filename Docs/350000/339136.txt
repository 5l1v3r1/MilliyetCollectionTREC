<DOC>
<DOCNO> 339136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/yazar/tamer.html </URL>
<DATE> 2005/05/03/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Erdoğan'ın en acil ihtiyacı mizah danışmanı 
</HEADLINE>
<TEXT>

Mafya babasına benzetilen kayınvalide Bush, Beyaz Saray mizah danışmanı Landon Parvin'i mahkemeye verir mi 

Şöyle bir sahne düşünün. Başbakan Tayyip Erdoğan, Parlamento muhabirleri için Başbakanlık'ta verilen yıllık geleneksel yemekte, kürsüde fıkra anlatırken eşi Emine Hanım şaşkın bakışlar arasında sahneye fırlıyor. "Yine mi o bayat espriler" diyerek eşini kürsüden uzaklaştırıp mikrofonu kapıyor... 
Ve kapış o kapış Başbakan konuştuğu için ulusal TV'lerin hemen tümünün canlı yayında olduğu bir sırada Emine Hanım espri üzerine espri patlatarak gazetecileri kırıp geçiriyor... Emine Hanım'ın yerine Laura Bush'u, Başbakan Erdoğan'ın yerine de ABD Başkanı Bush'u koyarsanız durum aynıyla vaki 
Cumartesi akşamı TV kanalları arasında zaplarken CNN International'da ABD'nin First Lady'si çıktı karşıma. Bayan Bush, Beyaz Saray'dan yapılan canlı yayında tüm davetlileri gülmekten kırıp geçiriyordu. Başta Başkan Bush ve Dışişleri Bakanı Condoleezza Rice olmak üzere salondakilerin çoğu, First Lady'nin neredeyse her 2 cümlesinden birinde, gözlerinden yaş gelinceye kadar kahkahalara boğuluyorlardı. O sahneyi ekrandan canlı izlemek gerçekten müthiş keyifliydi. 

Mafya babası Bush 
Dünkü gazetelerde de kısmen yer aldı. Neler neler söyledi öyle Laura Hanım Bizim gazetelerin ortak manşeti, eşi George'un akşam saat 9'da uyuyakalıp, kendisinin de Başkan Yardımcısı Dick Cheney'in eşi Lynne'le birlikte TV'de "Ümitsiz Ev Kadınları" dizisini izlemeye mahk m olmasıydı First Lady, muzip bir yüz ifadesiyle "Kendisine de söyledim, bu kadar erken yatarak dünyadaki zorbalıkları bitiremezsin" derken salon kahkahadan kırılıyordu. 
Benim en fazla şaşırdığım sözler ise, Laura Hanım'ın kayınvalidesiyle ilgili yorumlarıydı "Kayınvalidem Barbara'yı herkes tonton mu tonton bir büyükanne sanıyor. Bana sorarsanız daha çok Don Corleone'ye benziyor " Hatırlayacaksınız Don Corleone, ünlü Baba filminde mafya ailesini yöneten aile reisi, Marlon Brando oynamıştı. ABD eski Başkanı baba Bush'un yanı başında hep gülümseyen bir yüz ifadesiyle sessiz - sedasız dururken hatırladığım eski First Lady için gelini mafya babası diyor. İnanılır gibi değil. Bir kayınvalide düşünün ki, hem eşi hem de oğlu Amerika gibi bir süper gücün başkanlık koltuğunda oturmuş. Batı demokrasilerinde bu payeye erişmiş bir başka kadın var mı bilemiyorum. Barbara Hanım, eski bir kütüphaneci. Gelininin gözünde Don Corleone mertebesine erişmesinin gerek eşi baba Bush'un Körfez Savaşı , gerekse oğlunun ABD'deki silah lobisinin ekmeğine yağ sürecek politikalarıyla bir bağlantısı olabilir mi dersiniz 

'Papelci' Cheney 
Beyaz Saray'ın şen kadınları olarak erkeklerin striptiz yaptığı bir bara gitmelerini anlatmaya başladığında ise, İngilizce olduğu için yanlış mı anlıyorum diye bir kuşkuya kapıldım 
"Bir gece ben, Cheney'in eşi Lynne, Dışişleri Bakanı Condoleezza Rice ve eşimin başdanışmanlarından Karen Hughes, erkeklerin striptiz yaptığı bir bara gittik. Aslında bunu kimseye söylemeyecektik. Ama Anayasa Mahkemesi yargıçları Ruth Ginsberg ve Sandra Day O'Connor da oradaydı ve bizi gördüler. O gece neler olduğunu anlatmayacağım. Şu kadarını söyleyeyim, bizim korumalar, o günden sonra Lynn'e 'Papelci' diye lakap takmış...." 
Ve dinleyenleri kahkahalara boğan bir başka cümle 
"George ile Teksas'taki çiftlikte tatil yaptığımız ilk yıllarda çok zorlandık. Çiftliği ilk satın aldığımızda George, çiftçiliğin ç'sinden anlamıyordu. Hatta bir keresinde attan süt sağmaya kalktı. Üstelik at erkekti. Şimdi daha ziyade bahçe işleriyle uğraşıyor. Odun kesiyor, ağaç buduyor. Ama çiftlikte ne zaman bir problem olsa, elektrikli testereyle "kesip atma" yöntemini seçiyor. Bu yüzden Cheney ve Rumsfeld'le araları iyi." ABD'nin First Lady'sinin yaptığı bu konuşma tabii ki önceden hazırlanmış. Metni yazan da -sıkı durun- Başkan Ronald Regan döneminden bu yana, yani 20 küsur yıl önce atanan Beyaz Saray'ın mizah danışmanı Landon Parvin. Baba Bush'la da çalışmış. 

Mizaha, mizahla cevap 
Benim naçizane tavsiyem, Erdoğan'ın da behemahal bir mizah danışmanı edinmesi. Eğer bu danışman, Erdoğan'ın yakın çevresindeki Çin Seddi'nin as elemanlarından biri olsaydı, Başbakan karikatüristleri dava etmek yerine espri yüklü öyle bir karşılık verebilirdi ki, hem açılan davalardan çok daha etkili olur, hem de mizaha mizahla yanıt verebildiği için büyük sempati toplardı. 
Bunun yapılabilmesi için sadece hoşgörü ortamı yetmez, aynı zamanda bizi yönetenlerin kendilerine özgüvenlerinin de tam olması gerekir. 



</TEXT>
</DOC>
