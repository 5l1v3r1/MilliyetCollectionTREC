<DOC>
<DOCNO> 347498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonsiy07.html </URL>
<DATE> 2005/05/31/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Veliler hiçbir surette bağış yapmaya zorlanamayacak 
</HEADLINE>
<TEXT>

     Milli Eğitim Bakanlığı, Okul-Aile Birliği Yönetmeliği’nde düzenlemeler yaparak, yeniden yayınladı. 
     Resmi Gazete’nin bugünkü sayısında yayımlanan yönetmelik, Milli Eğitim Bakanlığı’na bağlı okulların, okul-aile birliklerinin kuruluş ve işleyişi, birlik organlarının oluşturulması ve seçim şekilleri, sosyal ve kültürel etkinlikler ile kurslardan sağlanan maddi katkılar, bağışların kabulü, harcanması ve denetlenmesiyle kantin, açık alan, salon ve benzeri yerlerin işlettirilmesi veya işlettirilmesinden sağlanan gelirlerin dağıtım yerleri, oranları, harcanması ve denetlenmesine ilişkin usul ve esasları kapsıyor. 
     Yönetmeliğe göre, birlik, okul ile aile arasında bütünleşmeyi gerçekleştirmek, veli ve okul arasında iletişimi ve işbirliğini sağlamak, eğitim-öğretimi geliştirici faaliyetleri desteklemek, maddi imkanlardan yoksun öğrencilerin zorunlu ihtiyaçlarını karşılamak ve okula maddi katkı sağlamak üzere kurulacak. 
     Birlik, öğrencileri, Türk milli eğitiminin genel amaçları ve temel ilkeleri ile Atatürk inkılap ve ilkeleri doğrultusunda yetiştirmek üzere okul yönetimi, öğretmenler, veliler ve ailelerle işbirliği yapacak. 
     Özel eğitim gerektiren öğrenciler için ek eğitim faaliyetlerinin düzenlenmesini ve desteklenmesini sağlama, okulun bina, tesis, derslik, laboratuar, atölye, teknoloji sınıfı, salon ve odaları ile bahçe ve eklentilerinin bakım ve onarımlarının yapılmasına, teknolojik donanımlarının yenilenmesine, geliştirilmesine, ek tesis yaptırılmasına, eğitim-öğretime destek sağlayacak araç-gereç ve yayınların alımına katkıda bulunma, eğitim-öğretim faaliyetleri dışındaki zamanlarda, okulun derslik, spor salonu, kütüphane, laboratuar ve atölyeleri gibi eğitim ortamlarının, kamu yararı doğrultusunda kullanılmasını sağlama, birliğin görev ve yetkileri arasında yer alacak. 
     Ayrıca birlik, okulda uyulması gereken kurallar hakkında velileri bilgilendirmek ve onlarla işbirliği yaparak, zararlı alışkanlık ve eğilimlerin önlenmesi için okul yönetimine yardımcı olacak. 
     Birlik, okula yapılan ayni ve nakdi bağışları kabul ederek kayıtlarını tutacak. 
     
     ÖĞRENCİLER, GENEL KURULDA GÖZLEMCİ OLABİLECEK 
     Okul yöneticileri, öğretmenler ve veliler birliğin tabii üyesi olacaklar. Yönetici ve öğretmenin üyeliği, okulla ilişiğinin kesilmesi durumunda, velinin üyeliği ise öğrencinin okulla ilişiğinin kesilmesi halinde sona erecek. 
     Yönetmelikte, birliğin organları, Genel Kurul, Yönetim Kurulu ve Denetim Kurulu olarak belirlendi. 
     Buna göre genel kurul, birlik üyelerinden meydana gelecek. Genel kurul, katılan üyelerle toplanacak ve bunların çoğunluğu ile karar alacak. Ancak toplantı yeter sayısı, yönetim ve denetim kurullarının asil ve yedek üye sayısının dört katından, öğrenci mevcudu yüzün altında olan okullarda ise yönetim ve denetim kurullarının asil ve yedek üye sayısının iki katından az olamayacak. 
     Genel kurul toplantılarının yeri, zamanı ve gündemi en az 15 gün önceden üyelere okul ilan panosu ve diğer iletişim araçları ile duyurulacak. 
     Okul öğrenci kurulu, okul öğrenci meclisi, onur kurulu başkanları ile her sınıf seviyesinden seçilen birer temsilci öğrenci, genel kurula gözlemci olarak katılabilecek. 
     
     YÖNETİM KURULU BAŞKANI, VELİ OLACAK 
     Yönetim kurulu, okul müdürü, müdür yardımcıları ve öğretmenler arasından seçilen birer üye, veliler arasından seçilen 4 üye olmak üzere, 7 üyeden oluşacak. 
     Öğrenci mevcudu yüzün altında olan okullarda ise müdür, müdür yardımcısı öğretmen ve veliler arasından seçilen 3 üye olmak üzere yönetim kurulu 5 üyeden oluşacak. 
     Yönetim kurulunun görev süresi bir yıl olacak. Başkan, veli üyeler arasından seçilecek. Yönetim kurulu başkanı, kesintisiz en fazla dört defa seçilebilecek. Başkan ve yönetim kurulu üyeleri, aynı anda birden fazla birlik yönetiminde görev alamayacak. 
     Yönetim kurulu, eğitim-öğretimin kalitesinin yükseltilmesine ilişkin önerilerde bulunmak, karşılaşılan güçlüklerin giderilmesine katkı sağlamak üzere okul müdürlüğü ve velilerle işbirliği yapacak. 
     Toplantılar en az 5 üyenin, öğrenci mevcudu yüzün altında olan okullarda ise 3 üyenin katılımı ile yapılacak ve kararlar oy çokluğu ile alınacak. 
     Denetim kurulu ise genel kurulca seçilen 2’si veli olmak üzere 3 asil ve 3 yedek üyeden oluşacak. 
     Denetim kurulu, altışar aylık periyotlar halinde yılda en az iki defa yönetim kurulunun faaliyetlerini inceleyecek ve sonuçlarını bir rapor halinde yönetim kuruluna verecek. 
     
     BAĞIŞLAR BANKAYA YATIRILACAK 
     Resmi okullarda birliğin gelirleri, ayni ve nakdi bağışlardan, okulların bünyesindeki kantin, açık alan, salon ve benzeri yerlerin işletme gelirlerinden, sosyal, kültürel, sportif, kurslar, proje, kampanya ve benzeri etkinliklerden sağlanan gelirlerden ve diğer gelirlerden oluşacak. 
     Ayni ve nakdi bağışlar, belge karşılığı birlikçe kabul edilecek. 
     Nakde çevrilebilecek ayni yardımlar, nakde çevrilerek nakdi bağışlar hesabına yatırılacak. Nakde çevrilemeyen ayni yardımlar, belge karşılığında okul müdürlüğüne teslim edilecek. 
     Öğrenci velileri hiçbir surette bağış yapmaya zorlanamayacak. 
     Bağışlar, bankaya yatırılacak. 
     
     ÖĞRENCİ PSİKOLOJİSİNE UYUM SAĞLAYACAK KİŞİLER 
     Resmi okullarda birlik, kantin, açık alan, salon ve benzeri yerleri, eğitim-öğretimi aksatmayacak şekilde öncelikle işletmecilere kiralama usulü ile işlettirecek veya işletebilecek. 
     Bu yerler, ilgili yasa uyarınca pazarlık usulü ile kiraya verilecek. 
     Kantin ve benzeri yerlerin kiralanmasında yapılacak ihalelerde, katılımcılardan ustalık belgesi istenecek. 
     Kantin ve benzeri yerlerde, alanlarında mesleki ve teknik eğitim diploması, sertifika, kurs bitirme belgesi, kalfalık, ustalık ve iş yeri açma belgelerinden en az birine sahip eğitim-öğretim ortamına ve öğrenci psikolojisine uyum sağlayabilecek kişiler istihdam edilecek. 
     Kira gelirlerinden arz bedeli düşüldükten sonra kalan net işletme gelirlerinin yüzde 80’i birliğin, yüzde 10’u ilçe milli eğitim müdürlüğünün, yüzde 10’u il milli eğitim müdürlüğünün ilgili banka hesaplarına aktarılacak. 
     Birliğin gelirleri, okulun bütçe disiplini çerçevesinde, eğitim-öğretim giderleri ile maddi imkanlardan yoksun öğrencilerin zorunlu ihtiyaçları için harcanacak. Harcamalar, yönetim kurulu kararıyla belgeye dayalı olarak yapılacak. 
     Birlikler, milli eğitim mevzuatına aykırı çalışmalar ile siyasi faaliyet ve kişilere çıkar sağlayıcı iş ve işlemler yapamayacak. 
     Birlikler, en az 2 yılda bir olmak üzere bakanlık, valilik veya il-ilçe milli eğitim müdürlüklerince milli eğitim mevzuatına ve Türk Ceza Kanunu hükümlerine göre denetlenecek. 
     Bu yönetmelik ile 18 Mayıs 1983 tarihli ve 18051 sayılı Resmi Gazete’de yayımlanan Milli Eğitim Bakanlığı Okul-Aile Birliği Yönetmeliği yürürlükten kaldırıldı. 
     Bu yönetmeliğin yürürlüğe girdiği tarihten önce kurulmuş olan birlikler, kuruluşlarını 6 ay içinde, bu yönetmelik hükümlerine uygun hale getirecek. 
     
</TEXT>
</DOC>
