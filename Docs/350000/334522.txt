<DOC>
<DOCNO> 334522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonspo25.html </URL>
<DATE> 2005/04/18/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Avrupa Halter Şampiyonası yarın başlıyor... 
</HEADLINE>
<TEXT>

     Bulgaristan'ın başkenti Sofya'da yapılacak olan Avrupa 84'üncü erkek, 18'inci bayan Avrupa Halter Şampiyonası yarın başlıyor. 
     Türkiye'nin de aralarında bulunduğu toplam 33 ülkenin erkek ve bayan halter milli takımları, bugün son hazırlıklarını yaptılar. 
     Bulgaristan Halter Federasyonu Başkanı Andon Nikolov, Üniversiada salonunda düzenlenecek Avrupa Halter Şampiyonası için tüm hazırlıkların titizlikle tamamlandığını açıkladı. Avrupa Halter Federasyonu'nun belirlediği şartların hepsinin yerine getirildiğini ifade eden Nikolov, ''Bu büyük organizasyonu ev sahibi olarak en iyi şekilde yerine getirmeye çalışacağız'' dedi. 
     Avrupa Halter Şampiyonası'nda 120'si erkek 80'i bayan olmak üzere toplam 200 halterci madalya ve yeni rekorlar için mücadele edecek. Şampiyonanın ilk gününde bayanlarda 48 ve 52 kilo, Erkeklerde ise 56 kiloda finaller yapılacak. 
     Bayanlar 48 kiloda Türk milli takımından Emine Karademir ve Sibel Özkan podyuma çıkacak. Bu kategoride Rusya'dan Svetlana Olianova ve İspanya'dan Gema Peris favori olarak gösteriliyor. kilo bayanlarda ise Bediha Tunadağı madalya için mücadele edecek. 
     Erkekler 56 kiloda geçtiğimiz yıl Kiev'de düzenlenen Avrupa Şampiyonası'nda toplamda 280 kilo ile altın madalyayı kazanan Sedat Artuç ile Erol Bilgin podyuma çıkacak. Bugün yapılan antrenmanda da iyi bir performans gösteren Artuç'un finalde altın madalyayı alması bekleniyor. 
     24 Nisan Pazar günü 105 ve artı 105 kilo finalleriyle sona erecek olan Avrupa Halter Şampiyonası'nda Türk Milli Takımı'nda erkeklerde 8 bayanlarda ise 7 halterci yer alıyor. 
     
</TEXT>
</DOC>
