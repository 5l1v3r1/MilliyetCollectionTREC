<DOC>
<DOCNO> 311862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/guncel/axgun02.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Skandal belgelendi 
</HEADLINE>
<TEXT>


Barbaros Çocuk Köyü'nde tacize uğradığından şüphelenilen ve Adli Tıp Kurumu'na gönderilen 10 kızdan üçünün cinsel ilişkiye girdiği belirlendi 

İzmİr DHA 

Urla'daki Barbaros Çocuk Köyü'nde yaşanan olayları soruşturan Savcı Murat Gök, taciz veya tecavüze uğradığından şüphelenilen 10 kızın Adli Tıp'a gönderildiğini ve 3'ünün cinsel ilişkiye girdiğinin saptandığını açıkladı. Gök, "Bazı gazeteler benim ağzımdan açıklama yazıyor, olayı çok büyük boyutlarda gösteriyor" dedi. 
Operasyonun 2. aşamasında gözaltına alınan bakıcı anneler Gönül Keke, Egemen Haskül, Dr. Abdürrahim Güçlü, sosyal hizmet uzmanları Olcay Özduran ve Tuncay Yılmaz, Psikolog Mehmet Savaş İpektekin ve köyde kalan 17 yaşındaki G.A. ve Urlalı Akın Akçay da tutuklandı. 
Bir üst mahkemeye itiraz eden Özduran, İpektekin ve Yılmaz, kefaletle serbest bırakıldı. Böylece tutuklu sayısı 11'e çıktı. Operasyonda 5 veya 6 gözaltı daha olabileceği açıklanırken, köyde ve sanıkların evlerinde yapılan aramalarda porno dergi ve CD'ler bulunduğu öne sürüldü. 

Bakanlıktan müfettiş 
İzmir Başsavcısı Emin Özler de ilçeye gelerek soruşturma hakkında bilgi aldı. Özler, "Olayların ulaştığı en son noktaya kadar gidilecek. Görevlerini ihmal eden ve bazı olaylara göz yumanlar tutuklanmıştır" diye konuştu. 
İddiaları araştırmakla görevli müfettişler de İzmir İl Sosyal Hizmetler Çocuk Esirgeme Kurumu Müdürü Nazmi Taşkın'ı önceki akşam görevinden uzaklaştırdı. İzmir'de bulunan İçişleri Bakanı Abdülkadir Aksu da konuyla ilgili mülkiye müfettişi görevlendirdiklerini kaydetti. 


</TEXT>
</DOC>
