<DOC>
<DOCNO> 301313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonsiy12.html </URL>
<DATE> 2004/12/27/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
AKP'li Topuz Maliye Bakanlığı kara parayla mücadele için yasa hazırlıyor 
</HEADLINE>
<TEXT>

     TBMM Genel Kurulu'nda, Maliye Bakanlığı ve Gelir Bütçesi'nin görüşülmelerine devam ediliyor. 
     AK Parti Grubu adına söz alan İstanbul Milletvekili Gülseren Topuz, ekonomideki başarılı performansın daha önce hiçbir iktidara nasip olmadığını savunarak, bu başarıdan gurur duyduklarını söyledi. 
     Faiz dışı fazla hedeflerinin tutturulmasının büyük bir başarı ile yerine getirildiğini anlatan Topuz, Türk ekonomisinin düşük enflasyon ve faiz, yüksek büyüme evresine girdiğini ifade etti. 
     Topuz, Maliye Bakanlığı'nın kara para ile etkili mücadele için yeni bir yasa hazırladığını da sözlerine ekledi. 
     AK Parti Balıkesir Milletvekili İsmail Özgün de son iki yılda bütçe üzerindeki faiz yükünün azaldığını anlatarak, uygulanan mali disiplinin bütçe hedeflerinin gerçekleşmesine yol açtığını söyledi. Hükümet'in açıkladığı vergi indirimlerinin gelecek yıllarda her alanda yaygınlaştırılmasını beklediklerini kaydeden Özgün, eğitim ve sağlıkta KDV indirimine gidilmesinin memnunlukla karşılandığını bildirdi. 
     AK Parti Bursa Milletvekili Sedat Kızılcıklı da hükümetin eleştirilmesinin geçmişi bilmemek anlamına geldiğini savunarak, kayıt dışı ekonomi ile mücadelenin etkili bir şekilde sürdürülmesini memnunlukla izlediklerini söyledi. Kızılcıklı, kayıt dışı ekonominin önlenmesiyle vergi gelirlerinin daha da artacağını, böylece vergi oranlarında da indirime gidilebileceğini kaydetti. 
     Maliye Bakanlığı ve Gelir Bütçesi lehinde kişisel görüşlerini açıklama üzere söz alan AK Parti Erzurum Milletvekili Mustafa Nuri Akbulut, CHP Genel Başkanı Deniz Baykal'ın Başbakan Erdoğan'ın davetine rağmen 17 Aralık'ta Brüksel'e gitmemesini eleştirdi. 
     AB hedefinin sadece bir partinin hedefi olmadığını, bunun bir devlet politikası olduğunu anlatan Akbulut, ''Brüksel'e gelip dosta düşmana karşı birlik görüntüsü vermek varken, devletin yüksek menfaatleri varken, gelecek beklentisi ile sotada beklemeyi siyaset adamlığı ile nasıl bağdaştırıyorsunuz '' diye konuştu. 
     
     BAŞKANLIK SİSTEMİ 
     Akbulut, AB ile müzakere sürecinde seçim barajının düşürüleceğini bildirerek, siyasi istikrarın sağlanması için Başkanlık sistemine geçilmesini önerdi. Akbulut, TBMM'nin iki turlu bir seçimle başkan seçilmesi modelini ele alması gerektiğini söyledi. 
     Görüşmelerden sonra TBMM Başkanvekili Sadık Yakut, birleşime ara verdi. 
     
</TEXT>
</DOC>
