<DOC>
<DOCNO> 337745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/soneko16.html </URL>
<DATE> 2005/04/28/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Merkez Bankası döviz rezervleri 36.9 milyar dolara çıktı... 
</HEADLINE>
<TEXT>

     Son beş haftada 3 milyar dolara yakın azalan Merkez Bankası’nın döviz rezervi, yeniden artmaya başladı. 
     Geçen hafta 370 milyon dolar büyüyen rezerv, 36.9 milyar dolara çıktı. Döviz fazlası da 6.6 milyar dolara yükseldi. 
     Merkez Bankası verilerine göre, döviz rezervinde geçen bir haftalık dönemde 367 milyon dolarlık büyüme gözlendi. 15 Nisan’da 36 milyar 494 milyon dolara kadar gerileyen rezerv, 22 Nisan itibariyle 36 milyar 861 milyon dolara çıktı. 
     Döviz rezervi, son beş haftalık dönemde ise 2 milyar 941 milyon dolarlık hızlı bir gerileme göstermişti. Merkez 
     Bankası’nın dövize yaptığı müdahalenin ardından 11 Mart’ta 39 milyar 435 milyon dolara kadar ulaşan rezerv, izleyen 
     dönemde azalma sürecine girmişti. 
     Öte yandan, altın mevcutlarının 1 milyar 596 milyon dolarlık düzeyi geçen hafta da değişmedi. Altın mevcutları ile döviz rezervinden oluşan brüt rezerv ise 38 milyar 457 milyon dolar oldu. 
     
     DÖVİZ FAZLASI 6.6 MİLYAR DOLAR 
     Merkez Bankası’nın döviz pozisyon fazlası, sözkonusu haftada 163 milyon dolar artarak 6 milyar 579 milyon dolara çıktı. Banka’nın dış varlıkları 376 milyon dolar artarak 40 milyar 654 milyon dolara, döviz yükümlülükleri 213 milyon dolar artarak 34 milyar 75 milyon dolara yükseldi. 
     
</TEXT>
</DOC>
