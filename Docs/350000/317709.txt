<DOC>
<DOCNO> 317709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/ekonomi/eko02.html </URL>
<DATE> 2005/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bonocular tedirgin Piyasa kuruyor... 
</HEADLINE>
<TEXT>


İki katrilyon liranın döndüğü gösterge bonoda hacim 780 trilyona geriledi. Pozisyonların korunmasına karşın düşen hacim tedirginliğin bir yansıması 

SONGÜL HATISARU Finans atölyesi 

Bono piyasasında iki gündür açıklamakta zorlandığımız bir hareketsizlik gözleniyor. Günde 2 milyar YTL'lik işlem hacminin geçtiği gösterge 27 Eylül 2006 kağıdında dün 780 milyon YTL civarında işlem gerçekleşti. Piyasada iskontolu kağıtlardan bir miktar çıkış, uzun vadeli kağıtlara ise giriş yapıldığı gözleniyor. Uzun vadeli tahvillere ilgi artarken piyasa, yeni denge noktasını oluşturmaya çalışıyor. 
Dün konuştuğum bir piyasa profesyoneli piyasanın henüz pozisyonlarını değiştirmediğini ancak yeni stand - by'ın hayata geçirilmesinde yaşanan gecikme nedeniyle tedirginliğin gözlendiğini söylüyordu. 
Aynı bankacı IMF anlaşmasının hayata geçirilmesinde daha fazla gecikme yaşanması durumunda bono piyasasında satışların tetiklenebileceğini söyledi. Öte yandan Hazine'nin dün düzenlediği 5 yıl vadeli, 6 ayda bir değişken kupon ödemeli YTL cinsinden tahvil ihalesinde, dönemsel faiz yüzde 10.01 oldu. İhaleye toplam nominal 3 milyar 460.1 milyon YTL'lik teklif geldi. İhalede nominal 922.9 milyon YTL, net 923.4 milyon YTL satış yapıldı. 

Şimdi de yerli aldı 
Toplamda, kamu kuruluşları ve piyasa yapıcısı bankalara yapılan satışla birlikte, borçlanma tutarı net 2 milyar 259 milyon YTL'yi buldu. Hazine'nin piyasadaki likidite koşullarını da gözeterek daha düşük bir borçlanma gerçekleştirdiği gözlendi. Hazine geçtiğimiz hafta 5 yıllık sabit faizli tahvilleri yabancılara satmıştı. Dünkü ihalede ise önceki günkü yazımıza paralel daha çok yerlilere satış yapıldı. 

Piyasada para azaldı 
Öte yandan piyasada gelecek hafta vergi çıkışlarıyla artması beklenen likidite sıkışıklığı sürüyor. Piyasada Merkez Bankası'nın martta haftalık repo ihalelerini başlatma beklentisi bulunuyor. Merkez aralıktaki Para ve Kur Politikası açıklamasında, yılın ilk çeyreğinde eksi likidite öngörüldüğünü belirterek, haftalık repo ihaleleri açabileceğini belirtmişti. Yaklaşık 2.3 milyar YTL vergi çıkışı bekleniyor. Likidite sıkışmasının yaşandığı piyasada Merkez, APİ'de piyasa yapıcısı bankalara gecelik vadede yüzde 18.5 faizle 100 milyon YTL verdi. Merkez martta repo ihalelerini başlatabilir. Ancak dövizde sepet bazında yaşanan gerileme nedeniyle dolara müdahale gelme beklentisi de h l korunuyor. Mevcut durumda döviz sepeti 2.606 YTL seviyesinde. Merkez daha önceki müdahalelerini bu seviyenin 50.000 TL üzerinde yapmıştı. 

Dolardaki kaybın yüzde 50'si yurtdışından Dolar - YTL kuru dün gün içerisinde 1.2950'ye geriledi. Kur en son 16 Nisan 2002'de 1.2920'yi görmüştü. Ancak düşüşün tamamı sadece TL' nin değer kazanmasından kaynaklanmıyor. Çünkü 16 Nisan 2002'de parite 0.8801 seviyesinde idi. Dün ise 1.32 seviyesi görüldü. 
Aradaki sürede dolar yurtdışında yüzde 50 değer kaybetti. Bu açıdan baktığımızda TL'nin aşırı değerlendiğini sadece kura bakarak ifade etmek zor. Sepet bazında baktığımızda TL'nin anılan dönemde yüzde 15 civarında değer kaybettiğini görüyoruz ki bu da son derece normal. 
Öte yandan paritede dün yaşanan hızlı gerilemede Güney Kore'nin döviz rezervi kompozisyonunda değişikliğe gidebileceğini açıklaması etkili oldu. Diğer Uzakdoğu ülkelerinin de bu yöndeki motivasyonlarının artabileceği endişesi dolara satış getirdi. Bugün açıklanacak ABD TÜFE'si görülmeden paritedeki hareketin bir trend dönüşümü mü spekülatif amaçlı bir düzeltme hareketi mi olduğunu söylemek mümkün değil. Haftanın geri kalan döneminde açıklanacak FED toplantı tutanakları, TÜFE enflasyonu ve büyüme rakamlarının revizyonu euro - dolar paritesinin yeniden 1.3050 seviyelerine çekilmesini sağlayabilir. 


</TEXT>
</DOC>
