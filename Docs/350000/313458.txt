<DOC>
<DOCNO> 313458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko19.html </URL>
<DATE> 2005/02/08/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Ayrıldığı ortağından öc almak isteyen, Maliye'ye ihbar ediyor 
</HEADLINE>
<TEXT>

     Trabzon Defterdarlığı Gelir Müdürü Fahrettin Üçüncü, Alo Maliye 189 İhbar ve Şikayet Hattı'na ilginç ihbar ve şikayetler geldiğini ifade etti. 
     Üçüncü, ihbarlara örnekler verirken, ayrıldığı ortağına kızan esnafın Alo Maliye hattını arayarak, vergi kaçırdığı gerekçesiyle eski ortağını şikayet ettiğini söyledi. 
     Üçüncü, AA muhabirine yaptığı açıklamada, vatandaşlarla diyaloglarında daha yakın olmak ve onlara daha verimli hizmet verebilmek için, danışmanlık yapmak üzere kurulan Alo Maliye 189 İhbar ve Şikayet Hattı'nın, 1 Ocak'tan itibaren bilgisayar destekli hizmet verdiğini ve kendilerine çeşitli şikayetlerde bulunulduğunu belirtti. 
     Vatandaşların mali konularda tüm soruları ve ihbar çağrılarının sesli olarak kaydedildiğini ifade eden Üçüncü, ''İhbarcıya ait bilgiler, kesinlikle gizli kalıyor. İhbarlarla ilgili bilgiler, ihbar bilgileri programında güncelleştirilip, ihbar kayıt fişine alındıktan sonra işlem yapılmak üzere denetim ekibimize ulaştırılmaktadır'' dedi. 
     Denetim ekibi tarafından yapılan işlemlerin değerlendirme programında güncelleştirilerek alınan ihbarların sonuçlandırılıp sonuçlandırılmadığının da otomatik olarak tespit edildiğini kaydeden Üçüncü, ''Ayrıca mesai saatleri dışında sistemimiz otomatik robota geçip yine aynı şekilde ihbarlar kayda alınmak suretiyle işlem görmektedir'' diye konuştu. 
     Üçüncü, 2004 yılında ihbar hattına 242 ihbar yapıldığını belirtirken, ''bu ihbarlar yoğunluk olarak alışveriş yapılan yerin fiş vermemesi ve vergi dairesine kayıt yaptırmadan işyeri açıldığı konusunda. İhbarların tamamı da doğru çıktı ve gerekli işlemler yapıldı'' dedi. 
     
     ''ORTAKLARINI ŞİKAYET EDİYORLAR'' 
     Ayrıldığı ortağına kızan kişilerin de kendilerini arayıp, eski ortağının vergi kaçırdığını söylediğini belirten Üçüncü, şöyle konuştu 
     ''Eski ortağının kendisinden para çaldığını, bunun araştırılmasını istiyorlar. Bu durumun kanıtlanması halinde de mahkemeye başvuracaklarını söylüyorlar. Bu durumda olayın kurumumuzu ilgilendiren yönlerini inceleyerek, gerekli işlemleri yapıyoruz. Yaptığımız araştırmalarda gördük ki gerçekten bazı ortaklar vergi kaçırmış. Bununla ilgili gerekli işlemleri yaptık.'' 
     
     İLGİNÇ BAŞVURULAR 
     Üçüncü, bunun dışında ihbar hattına çeşitli ilginç başvurular da yapıldığına işaret ederken, ''suyu-elektriği kesilen bizi arıyor. Belediye başkanı ile görüşmek isteyen de, randevu talep etmek için bizi arıyor. Biz bunları gerekli yerlere yönlendirmeye çalışıyoruz'' diye konuştu. 
     
</TEXT>
</DOC>
