<DOC>
<DOCNO> 314773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/ekonomi/eko04.html </URL>
<DATE> 2005/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeksi bırak, hisse senetlerine bak 
</HEADLINE>
<TEXT>


Senetleredeki teknik yorgunluklar endeksi etkileyebilir. Ancak gerek hisse senedi değişimleri, gerekse olumlu haberler piyasanın yönünü değiştirebilir 

Zeynep Candan Aktaş 

Hafta başında 28.402'ye kadar süren alımlar İMF'den gelen açıklamalarla yerini satışa bıraktı. Teşvik verilen il sayısının artırılmasına muhalefet eden İMF kaynak gösterilmesini istiyor. Hükümet kanadı ise kaynağın bütçede mevcut olduğunu ifade ediyor. Cuma günü Moody's'in ülke notunun görünümünü durağandan pozitife çevirmesi ve TL cinsi borç notunu B2'den B1'e yükseltmesiyle borsada alımlar yeniden güçlendi. Hafta içinde en düşük 27.095 test edilirken kapanış 27.736'dan gerçekleşti. Endekste uzun vadeli yükseliş eğilimi devam ediyor. Ancak özellikle bankacılık kesimi hisselerinde teknik yorgunlukların gözlenmesi onların dinlenme sürecinde endeksin de dinlenme olasılığını artırıyor. Aşağıya doğru güçlü bir satış baskısından çok bir yatay hareket olarak gelişebilecek olan düzeltme sürecinde doygunluğa ulaşan senetlerde satışlar yaşanırken, endekse ve diğer senetlere göre ucuz kalmış olanlarda alımlar gözlenebilir. Yani düzeltme aynı zamanda yeni pozisyon açma fırsatı yaratacaktır. Yatırımcıların bu süreçte vade ve fiyat hedeflerine sadık kalmaları panik işlemler yapmalarını önleyecektir. Düzeltme sürecinde endeksin ilk desteği 27.000'de.Yaklaşık iki aydır devam eden kısa vadeli yükselen kanal desteğinin aşağı kırılması halinde ise 26.500'lere doğru sarkmalar gözlenebilir. Diğer taraftan beklenmeyen olumlu bir gelişme kısa vadeli kanal desteğinin yani 27.000'in kırılmadan hareketin yukarıya doğru devam etmesini sağlayabilir. Teknik olarak bu olasılık zayıf görünmekle birlikte piyasada pozisyonların güçlü olması, olumlu haberlerin de hakettiğinden daha fazla etki yaratmasına neden olabilir. Bu olasılıkta ise dirençler 28.000 ve 28.500'de bulunuyor. 
Bol kazançlı haftalar dileğiyle. 


</TEXT>
</DOC>
