<DOC>
<DOCNO> 316827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/ekonomi/eko07.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'KDV'nin indirilmesi tüketimi artırır' 
</HEADLINE>
<TEXT>


SİBEL ERAY Abant 

Beypiliç Genel Müdürü Sait Koca, Türkiye'de piliç eti üretiminin son yıllarda büyük artış göstermesine rağmen, sektörün büyük krizler yaşadığını söyledi. Bu krizlerin sektöre ve ekonomiye darbe vurduğunu belirten Koca, şunları söyledi 
"Bu nedenle kanatlı sektörünün devlet desteğine ihtiyacı var. Özellikle piliç eti üretiminde kullanılan elektrik ve likit gaz fiyatları geriye çekilmelidir. Devletin uygulanmakta olan KDV oranlarını geriye çekmesi gerekmektedir. KDV'nin düşürülmesi tüketimi artıracaktır." Son günlerde piliç eti ile ilgili olarak yatıralan spekülasyonların gerçeği yansıtmadığını belirten Koca, sektörün bu yüzden yara aldığını söyledi. 

AB'ye ihracat 
Sait Koca, AB'ye ihracata başlayacak öncelikli dört firmadan biri olduklarını belirtti. 2002 yılı rakamlarına göre dünyada kişi başına düşen et oranının 39 kilogram olduğunu ifade eden Koca, "Bu rakam Türkiye'de ise 20 kilogram. Bu rakam 1955 yılında dünyada kişi başına düşen et miktarına eşittir" dedi. 


</TEXT>
</DOC>
