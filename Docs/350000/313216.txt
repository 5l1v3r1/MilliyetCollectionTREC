<DOC>
<DOCNO> 313216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur08.html </URL>
<DATE> 2005/02/07/ </DATE>
<TIME> 02.35 </TIME>
<AUTHOR>  </AUTHOR>
<HEADLINE>
Uludağ eksi 15 derece, Adana ve Mersin baharı yaşadı 
</HEADLINE>
<TEXT>

     DHA 

MARMARA Bölgesi'ni etkisi altına alan yoğun kar yağışı ve tipi, Bursa ve Uludağ'da da etkili oldu. Kar kalınlığının 1.5 metreye ulaştığı Uludağ'da günün en yüksek sıcaklığı sıfırın altında 15 derece olarak ölçüldü. 
     Kar yağışı ve tipinin ardından meydana gelen buzlanma nedeniyle Bursa'da dün gece toplam 60 kaza meydana geldi. Kazalarda üç kişi yaralandı. Gözde kış turizm merkezi Uludağ'da ise kar kalındığı 1.5 metreye ulaştı. Uludağ Meteoroloji Müdürlüğü, dağda, günün en yüksek hava sıcaklığının sıfırın altında 15 derece olarak ölçüldüğünü açıkladı. Jandarma, sömestr tatilinin sona ermesi nedeniyle Uludağ-Bursa yolundaki yoğunluğu dikkate alıp, zincir takmayan araçların trafiğe çıkmasına izin vermiyor. 
     Meteoroloji yetkilileri, Uludağ'da kar yağışının 3-4 gün daha devam edeceğini duyurdu. 
     
     Adana ve Mersin baharı yaşadı 

     Öte yandan, Adana ve Mersinliler bahardan kalma bir gün yaşadı. Adanalılar parklara akın ederken, Mersinliler sahilleri tıka basa doldurup güneşin ve tatilin keyfini çıkardı. 
     Adana kent merkezi 2 gündür ölgede 14 derecenin üzerindeki sıcaklıkla bahar yaşadı. Adanalılar, bu güneşli ve sıcak havada kendilerini parklara ve piknik alanlarına attı. Atatürk Parkı'na gelen yaşlılar, banklarda oturup sohbet etti. Anne ve babalar ise çocuklarıyla parkta çiçeklerin arasında gezerek güzel bir gün yaşadı. 
     Güneşin tadını çıkaran bazı Adanalılar, "Adana'nın kışını çok seviyoruz. Ama, yazını sevmiyoruz. Bakın her yerde kar, don var. Ama Adanamız günlük güneşlik'' dedi. Güneşli hava Hip- Hop'çı gençleri de sevindirdi. Park içinde kendilerine ayrılan bölümde birbirinden ilginç hareketler yaparak izleyenleri büyüleyen Hip- Hop'çı gençlerin kısa kollu tişortları da dikkat çekti. Bisikletleriyle sıra dışı spor yapan gençler ise tehlikeli hareketlerle izleyenlerin yüreklerini hoplattı. Bu gençler, rampa olmayışından yakınarak, "Büyükşehir Belediye Başkanı Aytaç Durak'tan Galleria arkasında rampa yapmasını istiyoruz. Rampa olmadığı için bisikletlerimizle uçamıyoruz'' diye konuştu. 
     
     MERSİN'DE GÜNEŞİ GÖREN DIŞARI ÇIKTI 

     Hava sıcaklığının 14 dereceye kadar yükseldiği Mersin'de de halk, sahile koştu, tatilin ve güneşin keyfini çıkardı. Kimi sahilde gezinirken, kimi de balık tutarak vakit geçirdi. 
     Güneşin tadını en fazla çıkaranlar ise çocuklar oldu. Kültür Park bünyesinde bulunan oyun mekanlarını tıka basa dolduran çocuklar salıncaklara binip, doyasıya eğlendi. Yarı yıl tatilinin son gününü bahardan kalma bir günle geçirmenin keyfini yaşayan çocuklar, ikinci döneme moral depoladıklarını söyledi. 
     Meteoroloji yetkilileri ise 14 dereceye ulaşan hava sıcaklığının mevsim normallerinin üstünde olduğunu dile getirerek, gece şiddetli don beklendiğini ve bu nedenle üreticilerin dikkatli olmasını istedi. 
     
</TEXT>
</DOC>
