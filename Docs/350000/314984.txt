<DOC>
<DOCNO> 314984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/spor/axspo01.html </URL>
<DATE> 2005/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın ruhu döndü 
</HEADLINE>
<TEXT>


Beşiktaş'ın 9 kişiyle Denizlispor engelini aşması başta yönetim olmak üzere herkesin yüzünü güldürdü. Yıldırım Demirören, maç sonunda soyunma odasına inip futbolcuları tek tek kutladı 


'Gurur duyuyorum' 
BEŞİKTAŞ'IN Denizlispor önünde 9 kişi kalmasına karşın müthiş bir mücadele örneği gösterip, sahada 2 - 0'lık galibiyetle ayrılması, camiada eski günlere dönüş olarak yorumlandı. Başkan Yıldırım Demirören ve yöneticiler, karşılaşmanın son düdüğünün ardından soluğu soyunma odasında aldı. Yıldırım Demirören, oyuncularını tek tek kutlayıp, "Hepinizle gurur duyuyorum" diye konuştu. 

'Güvenimizi kazandık' 
TEKNİK Direktör Rıza Çalımbay da Denizlispor maçındaki mücadeleye övgüler yağırdı. Çalımbay, "Güven duygumuzu ön plana çıkarmamız gerçekten çok önemli. Tümer hırsından dolayı kırmızı kart gördü. Yapmaması gerekirdi. İki eksiğe rağmen pozisyon vermedik" dedi. Kaptan Tayfur ise Denizlispor karşısında yüreklerini ortaya koyup, zafere ulaştıklarını açıkladı. 

Pancu'nun durumu iyi 

DENİZLİSPOR karşılaşmasında sağ ayak arka adalesinden sakatlanan Beşiktaş'ın Rumen yıldızı Pancu'nun MR'ı temiz çıktı. Başarılı futbolcunun Memorial Hastanesi'nde çekilen MR'ı sonucu, tahminlerin aksine sağ ayak arka adalesinde yırtık tespit edilmezken, sakatlığının korkulduğu gibi olmadığı açıklandı. Bu arada Teknik Direktör Rıza Çalımbay, önümüzdeki hafta karşılaşacakları Gaziantepspor'u, Sakarya deplasmanında büyüteç altına aldı. 

Ronaldo ve Tümer'e ceza yolda 

DENİZLİSPOR maçında kırmızı kart görerek takımı 9 kişi bırakan Ronaldo ve Tümer'e ceza verilmesinin gündemde olduğu öğrenildi. Beşiktaş yönetimi, bugün yapacağı toplantıda iki futbolcunun durumunu masaya yatıracak. Bilindiği gibi daha önceki ceza yönetmeliğine göre kırmızı kart gören oyuncular, maç başı alacakları kadar ödeme yapıyordu. Ancak son haftalarda kartların artması nedeniyle yeni bir sistemin hayata geçirilebileceği bildirildi. 


</TEXT>
</DOC>
