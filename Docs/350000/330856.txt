<DOC>
<DOCNO> 330856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur41.html </URL>
<DATE> 2005/04/06/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
İmar Bankası davası... Kansere yakalanan sanık tahliye edildi 
</HEADLINE>
<TEXT>

     İmar Bankası davası kapsamında tutuklu yargılanırken akciğer kanserine yakalanan Sadık Karagöz, sağlık durumu dikkate alınarak tahliye edildi. 
     Davanın görüldüğü İstanbul 8. Ağır Ceza Mahkemesi'ne bir dilekçe veren Karagöz'ün avukatı İsmail Hakkı Karaca, müvekkilinin tedavisinin tutukluluk şartları altında sürdürülemeyeceğine dair Adli Tıp Kurumu raporunu dayanak göstererek, müvekkilinin tahliyesini istedi. 
     Bu istemi değerlendiren İstanbul 8. Ağır Ceza Mahkemesi, sanığın sağlık durumu ve Adli Tıp Kurumu raporunu gözönüne alarak tutuksuz yargılanmak üzere Karagöz'ün tahliyesine karar verdi. 
     Halen Kartal Devlet Hastanesi'nde tedavi gören İmar Bankası'nın eski yöneticilerinden Sadık Karagöz, 25 sanıklı dava kapsamında ''2 kez nitelikli zimmet'', ''19 bin 334 kez dolandırıcılık'', ''off-shore hesaplardan mevduat kaydırarak BDDK'nın ikazlarına uymamak'' ve ''cürüm işlemek için teşekkül oluşturmak'' suçlarından 87 bin 12 ile 145 bin 24 yıl arasında ağır hapis cezasına çarptırılması isteniyor. 
     
</TEXT>
</DOC>
