<DOC>
<DOCNO> 336945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sondun30.html </URL>
<DATE> 2005/04/26/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Rusya, Gürcistan'daki üslerini 2005'te boşaltmaya hazır 
</HEADLINE>
<TEXT>

     Rusya Savunma Bakanı Sergey İvanov, anlaşma imzalanması halinde Gürcistan'daki Rus askerlerini bu yıl içinde geri çekmeye hazır olduklarını belirtti. 
     İvanov, Ukrayna Savunma Bakanı Anatoli Hrutsçenko ile görüşmesinin ardından gazetecilere yaptığı açıklamada, ''Teorik olarak Gürcistan'daki askeri personel ve teçhizatın geri çekilmesi işlemine bu yıl başlayabiliriz, ancak askerlerimizin Gürcistan'daki üsleri boşaltmasıyla ilgili nihai tarihin belirlenmesi şartıyla bunu yapabiliriz'' diye konuştu. 
     Kırım'daki Rus Karadeniz Filosu'nun 2017 yılına kadar burada kalacağını söyleyen İvanov, filonun tahliyesinin hızlandırılmasıyla ilgili bir kararın henüz alınmadığını ifade etti. 
     İvanov, ''Karadeniz filosuyla ilgili 1997 yılında varılan anlaşmanın detaylandırılmasıyla ilgili müzakerelerin sürdürülmesi konusunda anlaştık'' dedi. 
     
     ''SURİYE'YE STRELETS FÜZELERİ SATIŞI'' 
     İvanov, bir gazetecinin sorusu üzerine, Rusya'nın Suriye'ye Strelets hava savunma sistemleri satacağını, bu konudaki kararlarında bir değişiklik olmadığını belirtti. 
     Hrutsçenko da ''Rus Karadeniz Filosu 2017 yılına kadar ülkemiz sınırlarında kalacak. Filonun bu tarihten önce çekileceği yolundaki spekülasyonların doğru olmadığını söylemek isterim'' diye konuştu. 
     
</TEXT>
</DOC>
