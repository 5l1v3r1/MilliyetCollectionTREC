<DOC>
<DOCNO> 307823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sonsiy14.html </URL>
<DATE> 2005/01/19/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Dışişleri İskeçe Türk Birliği hakkındaki karar kaygı verici 
</HEADLINE>
<TEXT>

     Türkiye, Yunanistan Yüksek Yargıtayı'nın İskeçe Türk Birliği'ne ilişkin aldığı son kararla ilgili haberlerin kaygı verici olduğunu bildirdi. 
     Dışişleri Bakanlığı Sözcüsü Namık Tan, haftalık basın toplantısında konuya ilişkin soruyu yanıtladı. 
     Tan, Yunanistan Yüksek Yargıtayı'nın İskeçe Valiliği'nin, sosyal, kültürel ve sportif amaçlı bir dernek olarak kurulan İskeçe Türk Birliği'nin adında ''Türk'' kelimesi bulunması nedeniyle kapatılması talebiyle açtığı davayla ilgili olarak derneğin kapatılması yönünde karar aldığı yolunda basında haberler çıktığını hatırlattı. 
     ''Bu yöndeki haberler kaygı vericidir'' diyen Tan, Türkiye'nin Yunanistan'daki hukuk sürecinin netlik kazanmasını beklediğini ve gerekli değerlendirmenin bunu takiben yapılacağını kaydetti. 
     
     DAVA SÜRECİ 
     Batı Trakya Türklerinin, İskeçe Türk Birliği'nin kapatılmasına ilişkin itirazları Yunanistan Yüksek Yargıtayı Arios Pagos tarafından geçen hafta içinde reddedilmişti. 
     Türk Derneği'nin kapatılmasına ilişkin itiraz başvurusunu ikinci kez görüşen Yüksek Mahkeme, Batı Trakya'da, içerisinde ''Türk'' ibaresi bulunan dernekler olamayacağı yönünde oy birliğiyle karar alarak, Trakya Temyiz Mahkemesi'nin ''milli güvenlik nedenleriyle'' İskeçe Türk Birliği'nin kapatılmasına ilişkin kararını onaylamıştı. 
     Mahkeme kararının gelecek günlerde yazılı olarak açıklanması bekleniyor. 
     Yunanistan Yüksek Yargıtayı, daha önce Türk derneklerinin başvurusu üzerine, Trakya Temyiz Mahkemesi'nin, İskeçe Türk Birliği'nin kapatılmasına yönelik kararını usulen bozarak, davayı yeniden görüşülmek üzere geri gönderme kararı almıştı. Yüksek Mahkeme'nin 1550 2000 sayılı kararında, İskeçe Türk Birliği'nin isminde ve tüzüğünde yer alan ''Türk'' ibaresinin milli güvenlik ve kamu güvenliği açısından bir ''tehdit'' ya da ''tehlike'' oluşturmadığı kaydedilerek, ileri sürülen iddiaların derneğin kapatılması için yeterli bulunmadığı belirtilmişti. 
     Yunan yasalarına göre, Trakya Temyiz Mahkemesi'nde yeniden görüşülen dava, ikinci kez İskeçe Türk Birliği'nin aleyhine sonuçlanması üzerine, yeniden Yüksek Mahkeme'ye intikal etmişti. Kurulduğu 1927 yılında bu yana yaklaşık 60 yıl Türk ismi altında yasal olarak faaliyetlerini sürdüren İskeçe Türk Birliği, 1986 yılında İskeçe valisi Berettas'ın ''Batı Trakya'da Türk bulunmadığı'' iddiasıyla açtığı dava sonucunda, İskeçe Mahkemesi tarafından kapatma kararı alınmıştı. 
     Bu arada, daha önce aynı gerekçelerle Rodop valisi tarafından kapatma istemiyle aleyhlerinde dava açılan Gümülcine Türk Gençler Birliği ile Batı Trakya Türk Öğretmenler Birliği'nin ise, uzun süren hukuk süreci sonucunda, alt mahkemenin dernekleri kapatma kararının 1988 yılında Yüksek Mahkeme tarafından da onaylanması üzerine, ''Türk'' ibaresi bulunan tabelaları sökülerek faaliyetleri durdurulmuştu. 
     
</TEXT>
</DOC>
