<DOC>
<DOCNO> 339583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonsiy25.html </URL>
<DATE> 2005/05/04/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Anayasa Mahkemesi Her memura harcırah ödenecek 
</HEADLINE>
<TEXT>

     Anayasa Mahkemesi yurtiçinde veya yurtdışındaki bir göreve kendi istekleriyle atanmaları halinde devlet memurlarına harcırah ödenmeyeceğini öngören yasa hükmünü iptal etti. 
     Anayasa Mahkemesi Başkanvekili Haşim Kılıç, bugünkü toplantıda Van, Gaziantep, Ankara, Erzurum, Adana ve İzmir idare mahkemelerinin 6245 sayılı Harcırah Kanunu’nun 10. maddesinin 1 numaralı bendinin 
     başına 4969 sayılı yasa ile eklenen "Kendi yazılı talepleri üzerine gönderilenler hariç olmak üzere" ibaresinin iptali istemiyle açtıkları davaları birleştirerek esastan görüştüklerini belirtti. Kılıç, söz konusu hükmü oy birliğiyle iptal ettiklerini bildirdi. İptal edilen düzenleme devlet memurlarına yurtiçinde veya yurtdışındaki bir göreve kendi istekleriyle atanmaları halinde harcırah ödenmeyeceğini öngörüyordu. Haşim Kılıç, bir soru üzerine, iptal kararı Resmi Gazete’de yayımlandıktan sonra herkese harcırah ödeneceğini söyledi. 
     
     SEZER’İN BAŞVURUSU 
     Kılıç, toplantıda Cumhurbaşkanı Ahmet Necdet Sezer’in, 5272 sayılı Belediye Kanunu’nun 14. maddesinin ikinci fıkrasının iptali ve yürürlüğünün durdurulması istemiyle açtığı davayı da ele aldıklarını kaydetti. 
     Belediye Kanunu’nun daha önce şekil yönünden iptal edildiğini anımsatan Kılıç, bu nedenle başvuruda "karar vermeye yer olmadığına" karar verildiğini ifade etti. 
     İptali ve yürürlüğünün durdurulması istenen hüküm, belediyelerin, kanunlarla başka bir kamu kurum ve kuruluşuna verilmeyen mahalli müşterek nitelikteki diğer görev ve hizmetleri de yapmasını veya yaptırmasını düzenliyor. 
     
</TEXT>
</DOC>
