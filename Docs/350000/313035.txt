<DOC>
<DOCNO> 313035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/spor/ydemirkol.html </URL>
<DATE> 2005/02/07/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Günü bile kurtaramamak 
</HEADLINE>
<TEXT>



Sadece Türkiye'nin değil Avrupa'nın en esnek takımlarından birinin yarım sezonda bu kadar kendinden uzaklaşması anlaşılır iş değil. Daha dokuz ay önce o anda dünyanın en iyi takımı olan Valencia'ya uzatmalarda elenen Gençlerbirliği sanki onlarca yıl gerilemiş. Beşiktaş için de benzer şeyler söylenebilir. Ama Ankaralıların oyuncu kaybının o kadar büyük olmadığını akılda tutmalı. 
İbrahim Toraman Youla'yla, Çağdaş Mustafa Özkan'la sahanın her yerinde süren bir adam adama oynuyordu. Yapışmış gibi... Alanlarını ne kadar boşalttıklarının hiç önemi olmadan takipteydiler. Ama bir tek Gençler orta sahası bu alanlara girmiyor, oyunu çeviremiyorlardı. Bunu düşünmediler bile. Siyah Beyazlı oyuncular müthiş bir hırs, motivasyon ve fizik güçle belki rakibine aman vermiyordu. Ama oyunları üst düzeyde futbolda artık reddedilmiş, terk edilmiş bir antikaydı. Şu bir gerçek ki, bu oyunun neo-total futbolun en zayıf temsilcileri tarafından bile perişan edilmesi muhtemeldir. Ancak Gençler bu gariplikten hiç ama, hiç yararlanamadı. İlk yarıda ceza sahası içinden kaleye çekilmiş tek bir şutları yoktu. Rıza Çalımbay'la Beşiktaş'ta gözle görülür bir dirilik ve hırs göze çarpıyor. Ama oyun anlayışı olarak önümüze konan bir gerilemedir. Bahsettiğim dörtlü ya da üçlü savunma meselesi değil. Adam adama denen sevaptır. Yakın bir örnekle bunun muhtemel sonuçlarını hatırlayalım. Mustafa Denizli bu anlayışla Türkiye'de şampiyon olmuş, ama Avrupa'da sıfır puan rekorunu oldukça güçlü bir kadroyla kırmıştı. Bu oyunun maksimumu budur. 

Hedef ulaşmaz 
İkinci yarıda Beşiktaşlı oyuncuların bitmeyen hırsı ve kazanma isteğine rağmen sadece Atilla Birlik'in oyuna dahlinin Beşiktaş savunma anlayışını nasıl şaşırttığını tespit etmek bile bu oyunun doğuracağı muhtemel sonuçları önümüze koyar. Nitekim, hücum alanına gelen ekstra bir oyuncu Gençler'in fazla çaba sarf etmemesine rağmen Beşiktaş savunma anlayışını toptan etkiledi. Şunu şimdiden söylemeli Bu oyunun evrensel anlamda ilerlemesi mümkün değildir. Ancak galiba zaten Çalımbay ve Beşiktaş yönetiminin aklında olan da günü kurtarmaktan ibaret. Bu, bugün herkesi memnun edebilir. Ama Demirören'in koyduğu hedeflere Beşiktaş'ı ulaştırmaz. 



</TEXT>
</DOC>
