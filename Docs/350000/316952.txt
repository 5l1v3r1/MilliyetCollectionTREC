<DOC>
<DOCNO> 316952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/soneko06.html </URL>
<DATE> 2005/02/20/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bankalardan kredi kullanan gençlerin sayısı artıyor... 
</HEADLINE>
<TEXT>

     Bankalardan tüketici kredisi kullanan gençlerin sayısı hızla artıyor. 2004 yılında 18-25 yaş grubundaki 167 bine yakın kişi, 1 katrilyon liradan fazla kredi kullandı. 
     Kişi sayısı, 2001'e göre 3.3 kat, kredi tutarı 16.7 kat arttı. Kredilerde ilk sırayı ise 36-55 yaş grubundakiler aldı. 
     Türkiye Bankalar Birliği TBB verilerinden yapılan belirlemeye göre, gençlerin tüketici kredilerine ilgisi giderek artıyor. 2004 yılında 18-25 yaş grubunda yer alan 166 bin 833 kişiye tüketici kredisi kullandırıldı. Bu kişilerin aldığı kredilerin tutarı 1 katrilyon 5.1 trilyon lirayı buldu. 
     18-25 yaş grubunda yer alan ve tüketici kredisi 
     kulananların sayısı, 2001 yılına göre 3.3 kat arttı. Kredi tutarı da 16.7 katlık artış gösterdi. Bu kişilerin sayısı bir önceki yıla göre yüzde 36.8, aldıkları kredilerin tutarı yüzde 82.4 arttı. 
     
     36-55 YAŞ İLK SIRADA 
     Kredi kullanımında hem kişi sayısında, hem de kredi tutarında 36-55 yaş grubu ilk sırada yer aldı. 2004'te bu yaş grubundaki 1 milyon 11 bin 627 kişi, 8 katrilyon 315.3 trilyon liralık kredi kullandı. Bu gruptaki kişilerin sayısı 2001'e göre 3 kat, kredi tutarı da 18.4 kat artış kaydetti. 
     Geçen yıl 26-35 yaş grubundaki 750 bin 911 kişiye 4 katrilyon 767.6 trilyon, 56-65 yaş grubundaki 127 bin 868 kişiye 1 katrilyon 47.6 trilyon liralık kredi açıldı. 
     
     EĞİTİM DURUMU 
     Kredi kullananların en büyük bölümünü fakülte ve yüksekokul mezunları oluşturuyor. 2004 yılında fakülte ve yüksekokul mezunu olan 568 bin 330 kişi, bankalardan 4 katrilyon 820.8 trilyon liralık kredi aldı. 
     Daha sonra, 4 katrilyon 0.7 trilyon liralık krediyle lise mezunu 707 bin 965 kişi, 2 katrilyon 915.6 trilyon liralık krediyle de ilkokul ve ortaokul mezunu 429 bin 723 kişi geldi. 

ANKA 
     
</TEXT>
</DOC>
