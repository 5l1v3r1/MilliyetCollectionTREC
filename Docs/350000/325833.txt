<DOC>
<DOCNO> 325833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun29.html </URL>
<DATE> 2005/03/22/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Caferi Güvenlik Irak'taki en büyük sorun... 
</HEADLINE>
<TEXT>

     Irak'taki Şii bloku Birleşik Irak İttifakı'nın başbakan adayı İbrahim Caferi, ülkesinin en büyük sorununun güvenliğin sağlanamaması olduğunu söyledi. 
     Caferi, Alman Der Spiegel dergisine yaptığı açıklamada, ülkesindeki öncelikli sorunun güvenlik olduğunu belirterek, ''Güvenlik ülkemdeki en büyük sorun. Bu sorunun zorluğu, Irak'ın içindeki unsurların yanı sıra yurtdışındaki unsurlardan da kaynaklanıyor'' dedi. 
     Irak'ta terör eylemleri düzenleyenlere yurtdışından sağlanan desteğin engellenmesi için sınırların kontrol altına alınması gerektiğini kaydeden Caferi, şunları söyledi 
     ''Kendi ülkelerinde de aranan teröristler Yemen, Sudan ve Mısır'dan geliyor. Bu ülkelerle sınırımız yok, ancak teröristler Suudi Arabistan, Ürdün ve İran gibi komşularımızı transit ülke olarak kullanıyorlar.'' Suriye ve Suudi Arabistan'ın Irak'la olan sınır bölgelerindeki kontrolleri sıkılaştırdığını kaydeden Caferi, yakalanan teröristlerin halka açık yerlerde en ağır şekilde cezalandırılmasından yana olduğunu belirtti. 
     Irak'ta terörün ne zaman sona erdirilebileceği konusunda bir zaman verilmesinin mümkün olmadığını söyleyen Caferi, ''Irak'ta demokratik süreç başarıya ulaşacaksa her gün kan akmasının önlenmesi lazım. Bu benim en büyük hedefim. Bunun dışında her şey ikinci derecede önemli'' dedi. 
     Seçimlere Sünnilerin yüzde 80'inin katılmamasına rağmen, yeni anayasanın oluşması için çok sayıda Sünni politikacı ve din adamının destek vermeye başladığını kaydeden Caferi, ''Irak, İran ve Suudi Arabistan'ın himayesinde olmayan bir İslam devleti olacak'' diye konuştu. 
     Caferi, Kerkük kentinin geleceğiyle ilgili olarak da, ''Buradan sürülen Kürtler evlerine dönecekler. Daha sonra kentteki nüfus Kerkük'ün geleceğini belirleyecek. Burada alınacak demokratik karara boyun eğmek zorundayız'' dedi. 
     Birleşik Irak İttifakı'nın başbakan adayı İbrahim Caferi, Saddam Hüseyin'e ne olacağı şeklindeki bir soruyu da, ''Saddam Hüseyin, bu yıl içinde yargılanmak zorunda. Bu dava yıl sonundan önce kapanacak'' şeklinde yanıtladı. 
     
</TEXT>
</DOC>
