<DOC>
<DOCNO> 346310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun29.html </URL>
<DATE> 2005/05/27/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Fransa'da Türkiye kavgası 
</HEADLINE>
<TEXT>

     Fransa’da kritik Avrupa Anayasası referandumu öncesi France 2 Televizyonunda düzenlenen açık oturumda Türkiye kavgası yaşandı. Dışişleri Bakanı Michel Barnier, Türkiye ile Anayasa referandumu arasında bir bağ olmadığını, referandum sonucu ne olursa olsun müzakerlerin başlayacağını söyledi ABHaber’e göre, Arlette Chabot’nun sunduğu "Avrupa ile Randevu" adlı programda katılımcılar arasında Türkiye -AB süreciyle ilgili hararetli tartışmalar yapıldı. 
     Programa, Fransa Dışişleri Bakanı Michel Barnier’le eski Ekonomi Bakanı sosyalist Dominique Strauss-Kahn, Türkiye karşıtı UDF Başkanı François Bayrou, MPF Başkanı Philippe de Villiers, Komünist Partisi Genel Sekreteri Marie-George Buffet, Avrupa Parlamentosu Yeşiller Grubu Eş Başkanı Daniel Cohn-Bendit ve Ulusal Cehpe Partisi lideri Jean Marie Le Pen’in kızı Marine Le Pen de katıldı. 
     Program sırasında katılımcılardan Philippe de Villiers’in Anayasaya "evet" demenin Türkiye’ye "evet" demek anlamına geldiğini ve Anayasanın altında Türkiye’nin imzasının olduğunu öne sürmesi üzerine Cohn-Bendit, MPF başkanını yalancılıkla suçladı. Cohn-Bendit, Türkiye’nin Anayasa hazırlıklarına gözlemci ülke sıfatıyla katıldığını vurguladı. Cohn-Bendit, Fransa’da Türkiye üzerinden politika yapanları eleştirdi ve Türkiye ile ilgili yalan söylenerek halka gereksiz yere korku salındığını ifade etti. 
     Michel Barnier ise Villiers’i Fransa’da Türkiye’yi referandumla karıştırarak polemik yaptığını belirterek Türkiye ile Anayasa referandumu arasında bir bağ olmadığını, referandum sonucu ne olursa olsun müzakerlerin başlayacağını söyledi. 
     Barnier, şöyle devam etti 
     "Müzakerler 10 -20 yıl sürecek. Türkiye’nin bu zaman da insan ve kadın hakları,ermeni soykırımı alanlarda adım atması gerekiyor. Müzakerler sonrası Türkiye ile ilgili kararı Fransız halkı verecek." Marine Le Pen ise, AB Dönem Başkanı Lüksemburg Başbakanı Jean Claude Juncker’in Türkiye konusunda söylediklerine dikkat çekerek "Juncker ne söylediğini bilmiyor. Türkiye AB’ye üye olursa Avrupa tamamen Müslümanlaşır" diye konuştu. 

     
</TEXT>
</DOC>
