<DOC>
<DOCNO> 338233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur34.html </URL>
<DATE> 2005/04/29/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Kablo çalmak isterken, akıma kapılıp öldü 
</HEADLINE>
<TEXT>

     Kırıkkale'nin Bahşılı İlçesi'nde, yüksek gerilim direğine çıkarak kablo çalmak istediği öne sürülen kişi, akıma kapılması sonucu düşerek öldü. 
     AA muhabirinin aldığı bilgiye göre, ilçeye bağlı Sarıkaya Köyü yakınlarında yüksek gerilim direğinin yanında bir erkek cesedi gören vatandaşlar durumu jandarmaya bildirdi. 
     Olay yeri inceleme ekiplerince yapılan araştırmada, 58 yaşındaki Veysel Tümer'in yüksek gerilim hattının yanında bulunan TRT verici hattından kablo kesmek isterken elektrik akımına kapıldığı ve dengesini kaybederek düştüğü belirlendi. 
     Gerekli adli işlemlerin ardından Tümer'in cenazesinin ailesine teslim edildiği, jandarmanın olayı savcılığa bildirmesinin ardından soruşturma başlatıldığı bildirildi. 
     
</TEXT>
</DOC>
