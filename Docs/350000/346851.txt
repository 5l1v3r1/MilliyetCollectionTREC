<DOC>
<DOCNO> 346851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/spor/aspo.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Elveda Cim-Bom 
</HEADLINE>
<TEXT>


Hagi, soyunma odasına gitti, istifasını ilk önce futbolcularına açıkladı. Rumen hoca daha sonra düzenlediği basın toplantısında da, "Başım dik ayrılıyorum" sözleriyle veda etti 

RAŞİT ALTUN 


Galatasaray'da 1.5 yıl süren Hagi dönemi dün sona erdi. Denizlispor maçının sonrasında soyunma odasına giden Rumen teknik direktör, futbolcularına veda etti. 
Basın toplantısı için medyanın karşısına çıkan Hagi istifasını açıklayıp şunları söyledi 
"Şu anda çok üzgünüm. Bunu Galatasaray'ın menfaati için yaptım, böyle daha iyi. Bu kulübe ilk geldiğimden beri hep aynı şeyi söyledim, bu kulüpte bulunmak benim için şerefti. Her zaman yüzde yüz görevimi yapmaya çalıştım. Herkes hata yapar, ben de yaptım. Ama yanında güzel şeyler de yaptım." 

'Yukarıda Allah var' 
Galatasaray için en büyük hedefin Avrupa'da oynamak olduğunu vurgulayan Rumen hoca, "Her zaman gelecek önemlidir. Hepimiz geçiciyiz. Başım dik ayrılıyorum. Gerekli insanlar bana destek olmadı. Destek olmadığı zaman birşeyler yapmak zordur, maalesef durum bu" diye konuştu. 
Galatasaray'da güzel bir iz bıraktığını vurgulayan Hagi, "Bunu gözü olan görür. Türkiye Kupası sonrası birşeyler oldu. Benim için yarın önemlidir. Arkamda birçok dost bıraktım. Bazıları Hagi'nin başarısından çok korktu. Ama yukarıda Allah var, her şeyi görür. Belki bir gün tekrar Galatasaray'da çalışabilirim" ifadesini kullandı. 

Taraftar bölündü 

Galatasaraylı taraftarlar, Teknik Direktör Hagi konusunda ikiye bölündü. Tribünlerin bir bölümü, "I love you Hagi" şeklinde tempo tutarak sevgi gösterisinde bulundu. Bu tezahürata tepki gösteren taraftarlar ise "Hırsız Hagi" ve "Rezil ettin bizi" diye tezahürat yapıp tecrübeli hocayı protesto etti. Hagi'nin, tribünler arasındaki bu atışmayı gülerek izlemesi dikkat çekerken, iki grup arasında çıkan küçük çaplı kavgalara polis müdahalede bulundu. Yönetici Fatih Gökşen maç sonrası istifa eden Hagi için "Ayrılıklar hep acıdır. 1.5 senedir birlikte çalıştığımız Hagi'nin bu şekilde veda etmesi üzücü" dedi. Hakan Şükür ise "Hagi böyle gitmeyi hak etmedi" yorumunu yaptı. 

'Hayırlı olsun' 

Canaydın, Hagi'nin istifasına kısa bir yorum getirdi, Gürsoy, "O akıllı adamdır, gereğini konuşmuş" dedi 

ERHAN TELLİ 

Hagi'nin istifası, Galatasaray Yönetimi'nde sürpriz karşılanmadı. Galatasaray Başkanı Özhan Canaydın, Rumen çalıştırıcının Sarı - Kırmızılılar'dan ayrılmasına sadece "Hayırlı olsun" yorumunu getirdi. 
İkinci Başkan Ergun Gürsoy ise ilginç bir açıklamada bulundu "Hagi akıllı adamdır, gereken açıklamayı yapmış." 
İyi bir sezon yaşadıklarını vurgulayan Gürsoy, "Birinci ile üçüncü yer değiştirebilirdi. Ancak onların seyircisi şampiyonluğu daha çok istedi. Başarısızlığı yaşamayan başarıyı da göremez. Artık önümüzdeki sezon başarılı olmak için çalışacağız" diye konuştu. 
Sarı - Kırmızılı yönetimin hafta içinde yaptığı toplantıda da sadece Adnan Öztürk'ün Hagi'nin kalması için Canaydın'ı ikna etmeye çalıştığı, diğer idarecilerin ise Rumen oyuncunun gitmesini istedikleri öğrenildi. 

90 dakika 

Suçlular belli 
Halil ÖZER 

Şampiyonluk ve Şampiyonlar Ligi'nin arka arkaya uçup gitmesinden sonra dünkü az umutlu maç Galatasaray'ın farklı galibiyetiyle bitti. 
Maçın son 15 dakikası Galatasaray'ın içinde bulunduğu çıkmazın en güzel kanıtıydı. Kapalı tribün taraftarı Hagi yüzünden birbirine girerken, tüm sezon boyunca yaşanan bu sıkıntı son ana kadar sürdü. Düşünün hocası tribünde sürekli tartışılan, istenmeyen adam ilan edilen ve destek verenlerin de zorla susturulduğu bir ortamda, sahadaki futbolcunun Hagi ile başarılı olması ne kadar düşünülebilir. Yine de kupayı aldılar ve üçüncü oldular. Böyle bir tribün varken, buna da şükür. 
Tüm bu olayları yönetim kanadının, uykulu gözlerle izleyip, hiçbir müdahalede bulunmaması, Hagi'ye destek vermemesi nasıl bir yönetim anlayışı olduğunun da en açık kanıtı. Denizli maçında Galatasaray bu tatsızlığa rağmen iyi oynadı. Necati - Ribery ikilisi şov yaptı, birbirinden şık goller attı ve Denizli gibi topa iyi basan bir takım karşısında hiç zorlanmadan rahatça oynadı. Belli ki, Galatasaray strese fazla dayanamıyor. Sezon boyunca da hem tribün etkisi hem yönetim anlayışından doğan bu stres yüzünden çok puan kaybettiler. Eğer bu kaçan şampiyonlukta suçlu aranıyorsa sahadaki futbolcular ve Hagi'yi bir kenara bırakın en büyük suç yönetim ile tribünlerdedir. 
Galatasaray dünkü karşılaşmada ikinci dakikada kalesinde büyük tehlike gördü. Timuçin soldan ortaladı, Ömer altı pastan kafayla Mondragon'u nişanladı. 27. dakikada Ribery soldan Necati'yi kaçırdı. Necati çok şık bir ara pasıyla Hasan Kabze'yi kaleciyle karşı karşıya bıraktı. Kabze plaseyle durumu 1-0 yaptı. Bu ilk yarıda Galatasaray'ın en tehlikeli atağıydı. Başka da pozisyonu yoktu. İkinci yarıda Denizli biraz çıkmaya başlayınca Galatasaray istediği boş alanları buldu. 49'da Necati soldan ortaladı, Hasan Kabze geç kaldı. 60. dakikada Ribery, Necati'ye çok güzel bir ara pası verdi. Necati kaleciyi geçip, topu boş kaleye yuvarladı, Güven çizgiden çıkardı. Korneri Ergün kullandı, Cihan ön direkten aşırttı, Song tamamladı 2-0. 67. dakikada Volkan nefis bir ara pasıyla Necati'yi gördü. Necati köşeye çok sert vurdu 3-0. 83. dakikada Galatasaray sezonun son golünü attı. Necati sağdan sarktı, yerden ortaladı ve Hasan Kabze boş kaleye 4-0 yaptı. 

YILDIZ TABLOSU 
GALATASARAY 1 Mondragon 7 17 Fevzi Dk.75 5 19 Cihan 6 4 Song 7 2 Tomas 6 5 Orhan 6 28 Ribery 8 55 Sabri 5 56 Volkan Dk.56 6 8 Conceiçao 6 67 Ergün 6 22 Arda Dk.64 5 25 Necati 7 58 Hasan Kabze 7 
YEDEKLER 
6 Arif, 15 Cafercan, 16 Hakan Yakın, 57 Hakan Ünsal 

DENİZLİSPOR 16 Souleymanou 5 3 Burak 5 7 Kratocvil 4 21 İbrahim 4 11 Mustafa 4 25 Bülent 4 22 Mikka Dk.32 4 13 Güven 5 6 Serhat 5 4 Tomas 5 10 Timuçin 4 23 Ender Dk.67 4 8 Ömer Rıza 5 32 Fatih Dk.70 4 
YEDEKLER 
1 Süleyman, 19 Alp, 28 Mehmet Türkmehmet, 34 Yaser 


</TEXT>
</DOC>
