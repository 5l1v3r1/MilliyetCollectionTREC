<DOC>
<DOCNO> 346456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonspo46.html </URL>
<DATE> 2005/05/27/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Türkiye Satranç Şampiyonası başladı... 
</HEADLINE>
<TEXT>

     Türkiye Satranç Şampiyonası, Bursa’nın İnegöl İlçesi’nde başladı. 
     Oylat Kaplıcaları’ndaki açılış töreninde konuşan Satranç Federasyonu Başkanı Ali Nihat Yazıcı, aralık ayında alınan kararla, gelecek öğretim yılında satrancın, okullarda seçmeli ders olarak okutulacağını belirterek, bunun satrancın, Türkiye geneline yayılmasında büyük aşama olacağını kaydetti. 
     Projeye son şeklini vermek için Milli Eğitim Bakanı Hüseyin Çelik ve müsteşarlarla, Ankara’nın Kızılcahamam İlçesi’nde bir toplantı düzenleyeceklerini kaydeden Yazıcı, "Bu karar, aynı zamanda Türk insanın uzun vadede daha aktif, ileriyi gören, çağdaş bir eğitime kavuşmasına neden olacak" dedi. 
     Yazıcı, Türkiye Şampiyonası’nın yapılacağı Oylat Kaplıcaları’nı geç farkettikleri için pişman olduklarını ifade ederek, "İnegöl’ün, Türk satrancında çoktan yerini alması gerekiyordu. Oylat’ı gördükten sonra bunu farkettik. Ama çok da geç kalmış sayılmayız. İnegöl, Türk satrancına altın harflerle yazılacak" diye konuştu. 
     İnegöl Belediye Başkanı Ali Akkuş da, Dünya Satranç Şampiyonası’nın, kasım ayında İnegöl’de yapılacağını hatırlatarak, "Bunun ilk sınavını, Türkiye Şampiyonası’nda vereceğiz. Spor, futboldan ibaret değil. İnegöl’ü satrancın merkezi haline getirmek istiyoruz" dedi. 
     Uluslararası Satranç Hakemi ve Türkiye Satranç Federasyonu Onursal Başkanı Kahraman Olgaç ise şampiyonanın, doğa güzellikleriyle ünlü Oylat Kaplıcaları’nda yapılmasının İnegöl’ün tanıtımı açısında önemli olduğunu belirtti. 
     14 gün sürecek şampiyonada, 14 sporcu yarışacak ve en iyi dereceyi 
     yapan ilk 6 sporcu milli takıma seçilecek. Karşılaşmalar, yarın saat 16.00’da başlayacak. 
     
</TEXT>
</DOC>
