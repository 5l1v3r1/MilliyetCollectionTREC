<DOC>
<DOCNO> 335974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur08.html </URL>
<DATE> 2005/04/22/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Liseliler bıçağa sarıldı 
</HEADLINE>
<TEXT>

     MERSİN KONYA DHA 

Mersin'de lise öğrencileri arasında "Yan baktın" iddiasıyla çıkan kavgada 2 öğrenci bıçakla yaralanırken, Konya'da da bir lise öğrencisi kız meselesinden tartıştığı okul arkadaşını sırtı ve kolundan bıçakladı. 
     Mersin Selim Yılmaz Lisesi'nde okuyan İ.Y. 17 dün okulun bahçesinde yürürken okul arkadaşlarından M.Ş. 16 ve K.A'ya 16 "Neden yan bakıyorsunuz" diye çıkıştı. Öğrenciler arasında çıkan tartışma kısa sürede kavgaya dönüştü. Y, yanında taşıdığı bıçakla, Ş'yi kalçasından, A'yı da kolundan bıçakladı. Diğer öğrenciler arasında paniğe neden olan kavgada yaralanan öğrenciler Mersin Devlet Hastanesi'nde tedaviye alınırken, Y. gözaltına alındı. 
     
     "Kim teklif edecek" kavgası 
     Selçuklu Atatürk Lisesi son sınıf öğrencileri R.Ç'yle G.A. aynı okulda öğrenim gören bir kıza aşık oldu. Ç'yle A. önceki akşam "Kıza hangimiz çıkma teklifi edecek" diyerek tartışmaya başladı. Dün öğle saatlerinde A, kıza Ç'nin çıkma teklifi etmesini önlemek için konuşmak istedi. Ç, A'nın konuşma teklifini kabul etmeyince gençler tekrar tartışmaya başladı. Arkadaşlarının ayırdığı öğrenciler bir süre sonra karşılaşınca A. yanında taşıdığı bıçakla Ç'yi sırt ve kolundan yaraladı. Ç. Konya Numune Hastanesi'nde tedaviye alınırken, A. gözaltına alındı. 
     
</TEXT>
</DOC>
