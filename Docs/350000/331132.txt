<DOC>
<DOCNO> 331132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy05.html </URL>
<DATE> 2005/04/07/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Talabani'den Ankara'ya ilk mesaj "Dostunuzum" 
</HEADLINE>
<TEXT>

     UTKU ÇAKIRÖZER Ankara 

Irak Cumhurbaşkanı seçilen Celal Talabani, tarihi kararın açıklanmasından birkaç saat sonra Ankara'ya "Türkiye'nin dostuyum" mesajı gönderdi. 
     Cumhurbaşkanlığı seçiminden hemen sonra Dışişleri Bakanlığı'nın Ortadoğu Genel Müdürlüğü yetkilisi Hüseyin Avni Botsalı, Talabani'nin başkanlığını yaptığı Irak Kürdistan Yurtsvereler Birliği Türkiye Temsilcisi Behruz Galali'yi arayarak bakanlığın tebriklerini iletti. Dışişleri Bakanlığı görüşmede, Galali'ye, Bakan Abdullah Gül'ün Talabani'nin seçimiyle ilgili Dubai'de yaptığı, "Talabani Türkiye'ye en çok önem veren politikacılardan biri" ifadelerini aktardı. Gül'ün açıklamalarını telefonla Bağdat'ta bulunan Talabani'ye aktardığını belirten Galali, daha sonraki gelişmeleri Milliyet'e şöyle anlattı "Sayın Talabani Türkiye'nin bu tavrından çok memnun kaldı. Türkiye'nin dostu olduklarını ve böyle kalacaklarını Türk dışişlerine iletmemi istedi. Ben de görüşme sonrasında yeniden Dışişleri Bakanlığı'nı arayarak bu mesajı ilettim." 
     
     İlk buluşma İstanbul'da 
     Irak'ta kurulacak yeni hükümet ilk uluslararası deneyimini İstanbul'da yaşayacak. Dışişleri Bakanlığı'ndan yapılan yazılı açıklamada Irak'a Komşu Ülkeler Dışişleri Bakanları toplantısının 18-19 Nisan tarihlerinde İstanbul'da yapılacağı belirtildi. Açıklamada, "30 Ocak 2005 tarihinde yapılan Ulusal Geçiş Meclisi seçimlerinden sonra komşu ülkeleri ilk kez biraraya getirecek olan bu toplantı aynı zamanda Irak'ın komşularının bu ülkedeki demokratikleşme sürecine verdikleri desteğin teyid edilmesine de vesile teşkil edecektir" dedi. 
     
</TEXT>
</DOC>
