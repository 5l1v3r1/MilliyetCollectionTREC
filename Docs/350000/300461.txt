<DOC>
<DOCNO> 300461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/yazar/sazak.html </URL>
<DATE> 2004/12/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Avusturya örneği 
</HEADLINE>
<TEXT>


Fransa ve Avusturya, 17 Aralık zirvesi ertesinde Türkiye'nin AB üyeliğini referanduma götüreceklerini açıklayan iki ülke. 
Avusturya'da koalisyon hükümeti, daha müzakereler başlamadan Türkiye'nin önünü kesmeye dönük 'ittifak' önerisini Başbakan Wolfgang Schüssel'in isteğiyle parlamentoya sundu. Aşırı sağcı Özgürlükler Partisi'nin de desteklediği önerge oylandı ve reddedildi. 
Öneriyi reddeden ana muhalefet konumundaki Avusturya Sosyal Demokrat Partisi'nin SPÖ gerekçesi 'demokrasi dersi' niteliğindeydi 
"Türkiye konusunda 17 Aralık zirvesinden önce halkın oyuna başvurmalıydınız. 10 veya 15 sene sonraki bir gelişme için bugünden siyasi partileri yükümlülük altına sokamazsınız." 
Kadere bak... 
Avusturya solu, 'ucu açık' olan 10 yıllık müzakere sürecini Türkiye lehine yorumlayıp, Schüssel'in tüm partileri bugünden bağlamak için sunduğu 'ittifak önerisi'ni 'hileli paket' olarak nitelerken, CHP solu Meclis'te AB'li partnerleri kadar bile sonuca inanmıyor. Sürecin "dondurulmasını" istiyor. 
İki gündür, CHP'nin sergilediği bu tutum nedeniyle Türkiye solu ile Avrupa'daki sol partiler arasındaki savrulmaya dikkat çekiyoruz. 
Avusturya örneği, Avrupa Parlamentosu'nda açılan 'evet' pankartlarının boşuna olmadığını gösteriyor. Halk tarafından seçilmiş 407 üyenin oyları, ulusal meclislere de yansıyor. 
Evet, Türkiye'nin üyeliğine karşı Avrupa'da görünür bir direnç var. Buna karşılık yoğun bir destek de var. 
Avrupa solu, 3 Ekim 2005'te müzakerelerin açılmasını istiyor. 
Sosyalist Grup, Yeşiller, komünist ve liberal parlamenterlerin oyları 17 Aralık kararını olumlu etkiledi. 
İngiliz İşçi Partisi, Alman Sosyal Demokratlar, İspanyol Sosyalistleri müzakerelerin başlatılması için büyük uğraş verdiler. 
17 Aralık'a gelinen süreçte, Avrupa Parlamentosu'nda CHP'nin girişimiyle de bir konferans düzenlenemez miydi Alman Sosyal Demokrat Partisi'nin SPD bu yönde Ankara'ya ilettiği öneriler var. 
CHP bunlara ilgi göstermedi. Hiç olmazsa şunu yapabilirdi Meclis'te 'Türkiye'nin AB'ye neden üye olmayacağını' kanıtlamak uğruna tüketilen enerjinin birkaç dakikası da Avrupa soluna verilecek mesaja ayrılırdı. Çıkan sonuçta onların payı büyük. 
Diplomatik kulislerde bu tutumun yol açtığı yadırgama ve kırgınlıktan söz ediliyor. 
Avusturya örneği, 3 Ekim 2005'te başlayacak Türkiye-AB müzakerelerini bugünden 'sabote' etmenin dürüst olmayacağını Avrupa kamuoylarına göstermesi açısından önemlidir. 
Fransa'da meclis ve senatoda yapılan görüşmelerde Başbakan Raffarin'in Türkiye yanlısı tutumunun, 'keskin bir viraj' olarak nitelendirilmesi 'Bizi AB'ye almazlar' diye karalar bağlamak için erken olduğunun göstergesi. 
CHP'nin AB takımı, Avrupa'daki sol kulvarı AKP'ye terk etmemeli. 



</TEXT>
</DOC>
