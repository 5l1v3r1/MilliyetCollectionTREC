<DOC>
<DOCNO> 333672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/soneko14.html </URL>
<DATE> 2005/04/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
"14 milyon evden sadece 2 milyonu sigortalı" 
</HEADLINE>
<TEXT>

     Işık Sigorta Genel Müdürü Recep Koçak, yapılan bir araştırmaya göre, Türkiye'de 14 milyon sigortalanabilir evden sadece 2 milyonunun sigortalı olduğunu söyledi. 
     Koçak, Türkiye'de halen sigortanın öneminin yeterince bilinmedini ifade ederken, ''sigorta bilincinin oluşmaması ve kadercilik anlayışı nedeniyle, ülkemizde insanlar evlerini sigorta altına almıyor'' dedi. 
     Vatandaşın karşılaştığı her türlü sıkıntıyı kadere bağladığına dikkati çeken Koçak, insanların tedbir almak yerine, kaderin kendilerine uygun gördüğünü sandıkları duruma boyun eğdiklerini belirtti. 
     Vatandaşın, ben öldükten sonra geride kalanlar başının çaresine bakar düşüncesiyle hareket ettiğini anlatan Koçak, şunları kaydetti 
     ''Yılda en fazla 150 YTL ödemek kaydıyla, yangın, sel, deprem ve hırsızlığa karşı evinizi teminat altına alabilirsiniz. Vatandaşlar konut sigortasının çok pahalı olduğu sanıyor. Üstelik bu bir yıllık ödemeyi 5-6 ay taksitle de yapmak mümkün. Ayda en fazla 20 YTL ödenerek bir ev sigortalanabilir. 
     Ülkemiz deprem kuşağında yer alıyor, ancak zorunlu deprem sigortasını yaptırmamanın şu anda hiç bir cezai müeyyidesi yok. Vatandaş sigorta için ayırdığı bütçeyi, gereksiz bir para olarak görüyor. Yıllarca ödüyor, karşılığında somut bir şey alamayınca bu paranın boşa gittiğini düşünüyor ama sigorta şirketi, pirim ödemeye başladıktan bir kaç yıl sonra, bir kaza sonucu ciddi bir zararı olması halinde vatandaşa, belki 30 yıl ödeyemeyeceği primi, kaza anında ödeme teminatı veriyor.'' 
     
     ARAÇLARIN SADECE YÜZDE 30'U KASKOLU 
     Bu sorunun sadece konut sigortasında değil işyeri ve araçlarda da karşılarına çıktığını dile getiren Koçak, Türkiye'de araç sahibi olanların da sadece yüzde 30'unun kaskosunun olduğunu söyledi. 
     Türkiye'de sigorta sektörünün tek sorununun bilinç eksikliği olmadığını ifade eden Koçak, 10 yıldır sigortacılık sektörünün yasasız yönetildiğini belirtirken, ''sigorta Murakabe Kanunu halen askıda görünüyor. Herhangi bir itiraz olduğunda mahkemeye gidildiği zaman ilgili mahkemece dava iptal ediliyor. Halen de herhangi bir düzenleme yapılmadı. Hem sektör hem vatandaş mağdur oluyor'' diye konuştu. 
     Sigorta şirketlerinin ödediği hasarın yaklaşık yüzde 10'unu, sahte hasarların oluşturduğuna da değinen Koçak, her şey kılıfına uygun hazırlandığı için zararı ödemek zorunda kaldıklarını, özellikle bazı dönemlerde kriz yaşayan sektörlerde sahte hasarların arttığını kaydetti. 
     
</TEXT>
</DOC>
