<DOC>
<DOCNO> 347322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/guncel/gun02.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Mankenin evinde çete lideri 
</HEADLINE>
<TEXT>


Aranan Kürşat Yılmaz, Tuğba Özay'ın Üsküdar'da kiraladığı evde yakalandı. 'Yataklık'tan gözaltına alınan Özay serbest kaldı 

ERDAL KILINÇ İstanbul 

Merkezi Konya'da bulunan Endüstri Holding'e yönelik operasyon kapsamında aranan Kürşat Yılmaz, polisin takip ettiği manken Tuğba Özay'la birlikte Üsküdar'da bir evde gözaltına alındı. 
Holdingle ilgili Ankara, İstanbul, Konya, Afyon ve İzmir'deki operasyonlarda, aralarında eski yöneticilerin de bulunduğu 32 kişi gözaltına alınmıştı. Holdinge para kaptıranların şik yeti sonrası yapılan incelemede, toplanan 300 milyon markın 250 milyon markının battığı belirtilmişti. 
Susurluk Davası'nda hüküm giyen emekli Yarbay Korkut Eken ile organize suç örgütü lideri olduğu öne sürülen Yılmaz da soruşturma kapsamında telefon takiplerine takılmıştı. Eken, soruşturma kapsamında ifade verirken, Yılmaz hakkında gıyabi tutuklama kararı çıkarılmıştı. 
Yılmaz, dün Özay'la birlikte Üsküdar'da bir evde polisin yaptığı operasyonla gözaltına alındı. Özay'ın birkaç ay önce kiraladığı evde, başka bir suçtan gıyabi tutuklama kararıyla aranan Zekeriya Kasarcı'nın da bulunduğu öğrenildi. 

Kontrolden geçti 
Özay'ın aranan bir kişiye yardım ve yataklık yaptığı iddiasıyla gözaltına alındığı bildirildi. Ünlü manken, saat 01.00'de Haseki Hastanesi'ne götürülerek sağlık kontrolünden geçirildi. Çıkışta "Bugün açıklama yapacağım" diyen Özay, Vatan Caddesi ışıklara kadar geldiği polis aracından saat 01.15 sıralarında indikten sonra, bir taksiye binerek ayrıldı. 
Özay ile Yılmaz'ın adamları arasındaki telefon konuşmaları polisin dinlemesine takılmıştı. Yılmaz'ın adamlarına talimatlar verdiği görüşmelerin espri olduğunu söyleyen Özay, Tempo dergisinin 18-24 Mayıs 2005 tarihli sayısındaki röportajında, "Yılmaz'la görüşmüyorum" demişti. 

Aranan ünlüleri kadınları yakalattı 

Aranan ünlü isimler, yakınları veya sevgililerinın takibi sonucu ele geçirilmişti. Cavit Çağlar, eşi Nursel Çağlar'ın Alaattin Çakıcı, sevgilisi Aslı Ural'ın Haluk Kırcı, eşi Vesile Kırcı'nın takibiyle yakalanmıştı. Kürşat Yılmaz da daha önce sevgilisi Figen Gönül'ün izi sürülerek bir otelde gözaltına alındı. 


</TEXT>
</DOC>
