<DOC>
<DOCNO> 344381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sontur37.html </URL>
<DATE> 2005/05/20/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Lisa'nın annesi Bu olay Türk insanlarının tümünü etkiledi 
</HEADLINE>
<TEXT>

     Antalya’nın Alanya İlçesi’nde tatil yaparken kaçırılarak öldürülen Lisa Eder adlı Alman kız çocuğunun annesi Petra Eder, cinayetten kendisi kadar Türk insanlarının hepsinin etkilendiğini, Alanya’ya gelişinde bir şoförden aldığı çiçeğin de bunu gösterdiğini söyledi. 
     Lisa’nın ölümünün ardından Almanya’daki psikoloğu tarafından Alanya’ya gitmesi önerilen ve cinayetten 7 ay sonra erkek arkadaşı Jürgen Grosser ve bazı yakınlarıyla Alanya’ya gelen Petra Eder, ülkesine dönmeden önce konakladığı otelde gazetecilerle sohbet etti. 
     Kaymakam Günhan Sarıkaya ile eşi Emine Sarıkaya, İlçe Emniyet Müdürü Turgay Çalışkan ve eşi Kadime Çalışkan, davayı gönüllü yürüten avukatları, kendisini Alanya’ya davet eten tur şirketi ve otel yetkililerine teşekkür eden Petra Eder, Alanya’yı, yaşadığı trajik olayın üstesinden gelebilmek amacıyla ziyaret ettiğini belirtti. Petra Eder "Buraya gelmemin, benim için çok önemli olduğu kanısına vardım. 
     Bu çok güzel otelde, kızım Lisa’nın o gencecik hayatının son 20 saatini geçirmiştim. Biliyorum ki o kendisini burada çok iyi hissetmiş ve mutluydu" dedi. 
     Konuşurken sık sık gözleri dolan Petra Eder, aynı zamanda olayla ilgili yardımları olanlara, kızı Lisa’yı arayanlara teşekkür etmek için de bu ziyareti gerçekleştirdiğini belirtti. Petra Eder, "O günlerde sağlıklı düşünemeyecek kadar hareketsiz ve fikirsizdim. 
     Gördüm ki ikinci gelişimde o acı olayın üzerinden 7 ay geçmiş olmasına rağmen sanki daha dünmüş gibi Alanyalıların duygusallığından sonsuz etkilendim. Artık benim için Türkiye, çok önem arz eden bir yer olacak" diye konuştu. 
     Petra Eder, bir gazetecinin sorusu üzerine, "Bu olayın, Türk insanlarının tümünü etkilediğine inanıyorum. Bir şoförden çiçek aldım, Bu da bunu gösteriyor" yanıtını verdi. 
     
</TEXT>
</DOC>
