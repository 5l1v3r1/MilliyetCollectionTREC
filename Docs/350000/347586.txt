<DOC>
<DOCNO> 347586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sontur27.html </URL>
<DATE> 2005/05/31/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Endüstri Holding operasyonu... Yönetim Kurulu Başkanı gözaltına alındı 
</HEADLINE>
<TEXT>

     Konya’da Endüstri Holding’e yönelik düzenlenen operasyonda, holding Yönetim Kurulu Başkanı Ali Altunbaş gözaltına alındı. 
     AA muhabirinin edindiği bilgiye göre, Konya Emniyet Müdürlüğü Kaçakçılık ve Organize Suçlarla Mücadele Şube Müdürlüğü ekipleri, mayıs ayı başında yapılan genel kurulla holding yönetim kurulu başkanlığına getirilen Ali Altunbaş’ı gözaltına aldı. 
     Altunbaş’ın, holdingi dolandırarak paraları zimmetine geçirdiği gerekçesiyle halen tutuklu bulunan eski holding başkanı Mustafa Ertekin’in halasının oğlu olduğu öğrenildi. 
     Operasyonda, Yönetim Kurulu Başkanı Ali Altunbaş’ın yanı sıra, holdingin eski denetçisi İsmail Öztok ve 3 kişinin daha gözaltına alındığı bildirildi. 
     Konya Emniyet Müdürlüğü Kaçakçılık ve Organize Suçlarla Mücadele Şube Müdürlüğü ekipleri, holdingin Konya’da bulunan merkezine operasyon düzenledi. 
     Operasyonda, mart ayından bu yana aranan ve holdingin mayıs ayı başında yapılan genel kurulunda Yönetim Kurulu Başkanlığı’na getirilen Ali Altunbaş gözaltına alındı. Operasyon çerçevesinde holdingin eski denetçisi İsmail Öztok ile 3 kişi daha gözaltına alındı. 
     Konya Numune Hastanesi’nde sağlık kontrolünden geçirilen 5 kişi, Kaçakçılık ve Organize Suçlarla Mücadele Şube Müdürlüğü’ne götürüldü. 
     Dolandırıcılık suçundan hakkında kesinleşmiş hapis cezası bulunduğu öğrenilen Altunbaş’ın, Endüstri Holding’in paralarını zimmetine geçirmek ve çıkar amaçlı suç örgütleriyle işbirliği yaptığı iddia edilen Holding’in eski başkanı Mustafa Ertekin’in halasının oğlu olduğu bildirildi. 
     Holdingin eski denetçisi İsmail Öztok’un ise Mustafa Ertekin’in başkan olduğu dönemde, Kürşat Yılmaz ile bağlantısı olduğu öne sürülen ve Endüstri Holding davası kapsamında halen aranan suç örgütü lideri Ali Oymak ile bağlantı kuran kişi olduğu öne sürülüyor. 
     Mustafa Ertekin ve adamlarının tutuklandığı davanın hazırlık soruşturmasında, suç örgütü lideri Ali Oymak’ın Ertekin’e koruma sağladığı ve yardımcı olduğu iddia ediliyor. 
     İddianamede, Aydın Bozdağ’da, holdinge ait mermer üreten Akmeraş şirketinin Oymak’ın adamlarına, değerinden çok daha ucuza 60 milyar liraya satıldığı, şirketin bilirkişi tarafından biçilen değerinin ise 6 katrilyon lira olduğu yer alıyor. 
     Daha önce, eski yönetim kurulu tarafından 11 bin 800 ortağı bulunan Endüstri Holding’in topladığı 300 milyon markın 250 milyon markının batırıldığı açıklanmıştı. 
     Geçen mart ayında düzenlenen operasyonlarda Mustafa Ertekin bir grup adamıyla birlikte yakalanarak cezaevine konulmuştu. 
     
     SUÇLAMALAR 

     Endüstri Holding soruşturması kapsamında, holdinge bağlı şirketlerin bazı eski yöneticileri, menkul ve gayri menkulleri menfaatleri doğrultusunda kullanmakla suçlanıyor. 
     AA muhabirinin derlediği bilgilere göre, Konya Kaçakçılık ve Organize Suçlarla Mücadele Şube Müdürlüğü geçtiğimiz mart ayında mali müfettiş, gümrük müfettişleri ve yeminli murakıplarla işbirliği yaparak 11 bin 80 ortaklı battığı açıklanan Endüstri Holding’e yönelik bir operasyon düzenledi. 
     Eşzamanlı olarak Konya, İstanbul, Ankara, İzmir ve Afyonkarahisar’da gerçekleştirilen operasyonlarda, çıkar amaçlı suç örgütleriyle işbirliği yapan, holdingi dolandıran ve parasını kendi menfaatleri doğrultusunda kullandığı öne sürülen 34 kişi yakalandı. 
     Aralarında holdingin eski başkanı Mustafa Ertekin’in de bulunduğu bazı yöneticilerin çoğu yurt dışındaki gurbetçilerden toplanan paraları, Sudan’da ALM isimli bir şirket kurmak ve Almanya’da çeşitli firmalardan hurda makineler almak gibi yöntemlerle yurt dışına kaçırmaya çalışmakla suçlanıyor. 
     İddialar arasında, holdingin denetimini ele geçirmek istediği öne sürülen eski yöneticilerin, bu amaçla, çıkar amaçlı suç örgütlerini kullanarak baskı, sindirme ve yıldırma politikası uyguladığı da bulunuyor. 
     Eski yöneticilerin karşılıklı anlaşmayla birbirlerine senet verdikleri, bu şekilde şirketleri borçlandırarak, haksız haciz işlemleriyle kazanç sağladıkları da iddialar arasında yer alıyor. Mart ayında düzenlenen operasyonlarda 21 kişi tutuklanarak, cezaevlerine gönderildi. 
     Yetkililer, bugün, holding yönetim kurulu başkanı Ali Altunbaş’ın da aralarında bulunduğu 5 kişinin gözaltına alınmasının, Endüstri Holding ile ilgili dosyanın kapatılmadığının en açık göstergesi olduğunu söyledi. 
     Yapılan dolandırıcılıkların, usulsüzlüklerin üzerine gidileceğini belirten yetkililer, soruşturma kapsamında aranan kişilerin ve suç örgütü üyelerinin olduğunu kaydetti. 
     
</TEXT>
</DOC>
