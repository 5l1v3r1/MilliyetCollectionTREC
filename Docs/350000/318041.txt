<DOC>
<DOCNO> 318041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonyas09.html </URL>
<DATE> 2005/02/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Sahte bala dikkat .. 
</HEADLINE>
<TEXT>

     Bazı üreticilerin ticari glikoz ile diğer tatlandırıcıları kullanarak, bal esansı ve renk maddeleri yardımıyla doğal yapısı bozulmuş ucuz bal ürettikleri bildirildi. 
     Yüzüncü Yıl Üniversitesi Ziraat Fakültesi Zootekni Bölümü Araştırma Görevlisi Cengiz Erkan, AA muhabirine yaptığı açıklamada, bazı üreticilerin, kaynağı belli olmayan ve sağlığı tehdit eden ucuz yöntemlerle bal ürettiğini söyledi. 
     Balın doğal bir besin kaynağı olduğunu, ancak daha ucuz maliyetle üretilebilmesi için bazı kişilerin arılara bal üretim sürecinde şeker grubu verdiğini ifade eden Erkan, şöyle konuştu 
     ''Önce ticari glikoz, ardından da diğer tatlandırıcılar kullanılarak bal esansı ve renk maddeleri yardımıyla bal olmayan ballar üretilmiştir. Doğal bal ile de karıştırılarak yapılabilen bu ballarda bulunan ticari glikoz, özellikle mısır nişastası üzerine sülfürik asit gibi kimyevi maddelerin ilavesiyle elde edilmektedir. Bunun yanı sıra şeker grubu, melas, nişasta, jelatin, kitre zamkı ve gliserin, sahte bal yapımında kullanılan diğer maddelerdir.'' 
     
     BALDA İLAÇ KALINTILARI 
     Balda kaliteyi etkileyen diğer unsurlara da değinen Cengiz Erkan, arıcıların gerekenin üzerinde kullandıkları ilaçların, bal ve balmumu kalıntısı yaptığını söyledi. Bu sorunun, arıcıların arılara, hastalık görülmeden tedavi amaçlı ilaç vermelerinden ve önerilen dozdan fazlasını kullanmalarından kaynaklandığını belirten Erkan, şöyle dedi 
     ''Gerekmediği halde veya olması gereken dozdan fazla ilaç kullanımı, arıların bağışıklık sistemini bozmaktadır. Arıların gerektiğinde ruhsatlı ilaçları belirtilen dozda kullanması ve bu uygulamayı bal üretim sezonu dışında yapması gerekmektedir.'' 
     
     ''ACİL YASAL DÜZENLEME YAPILMALI'' 
     Doğal olmayan balların tespitinde kimyasal analizler yapılması gerektiğini vurgulayan Cengiz Erkan, ''Özellikle büyük şehirlerde gözlenen bu sorun ile mücadele edebilmek için, acil yasal düzenlemelere gidilmelidir'' dedi. 
     Türkiye'de, balda kalite sorununun aşılabilmesi ve dünya pazarında zedelenen imajın düzeltilebilmesi için dürüst üreticilerin ödüllendirilmesi gerektiğini ifade eden Erkan, ''Birlik üyesi arıcıların balları, birlik tarafından kalite kontrolü yapıldıktan sonra etiketlendirilmeli ve pazara sunulmalı. Tüketiciler de bu yapıdaki balları talep etmeli'' diye konuştu. 
     
</TEXT>
</DOC>
