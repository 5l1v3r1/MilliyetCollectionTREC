<DOC>
<DOCNO> 325374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonyas11.html </URL>
<DATE> 2005/03/20/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Sperm sayısının az olması, gebelik için engel değil 
</HEADLINE>
<TEXT>

     Memorial Hastanesi Tüp Bebek ve Genetik Merkezi Başkanı Prof. Dr. Semra Kahraman, sperm sayısının az olmasının, gebelik için engel olmadığını bildirdi. 
     Prof. Dr. Kahraman, Çocuk İstiyorum Dayanışma Derneği'nin ÇİDER İzmit'te düzenlediği ''Kısırlıkta tedavi yöntemleri'' başlıklı toplantıda, erkeklerdeki kısırlığın sperm sayısının az olmasından kaynaklandığı düşüncesinin doğru olmadığını söyledi. 
     Spermlerin sayısının değil, hızının önemli olduğuna işaret eden Prof. Dr. Kahraman, ''Sperm sayısının az olması, gebelik için engel değil. Mikroenjeksiyon yöntemiyle az sayıdaki spermler seçilerek kadının yumurtasına enjekte edilebiliyor'' dedi. 
     Kısırlığın yüzde 30-40 oranında erkeğe, yüzde 40-50 oranında ise kadına ait nedenlerle ortaya çıktığını ifade eden Prof. Dr. Kahraman, yüzde 10-15 gibi orandaki kısırlığı ise açıklayamadıklarını bildirdi. 
     Kadınlarda kısırlık tedavisinde yaş faktörünün önemine değinen Prof. Dr. Kahraman, şunları kaydetti 
     ''Tüp bebek tedavisinin başarısında yaş faktörü çok önemlidir. Başarı oranı, 35 yaş altı kadınlarda embriyo transferi başına yüzde 60 civarındadır. Başarı oranı yaş ilerledikçe azalır. 40 yaşın üzerindeki kadınlarda yumurtalar gelişse de döllenme oldukça güçtür. 
     Döllenme olsa bile gebelik oluştuğunda, anne yaşının ileri olması nedeniyle bebekte kromozom değişiklikleri ve düşük riskinin arttığı göz önüne alınmalıdır. 30 yaşındaki bir annenin bebeğinde down sendromu riski 952'de 1, kromozomlarında değişiklik riski 385'te 1 iken, 40 yaşındaki annenin bebeğinde down sendromu riski 106'da 1, kromozomlarda değişiklik riski 66'da 1, 49 yaşındaki annenin bebeğinde ise down sendromu riski 11'de 1, kromozomlarda değişiklik riski 8'de 1'e kadar yükselmektedir. Düşük riski de yaş ilerlemesine bağlı olarak artmaktadır.'' 
     
</TEXT>
</DOC>
