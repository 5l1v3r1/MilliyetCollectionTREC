<DOC>
<DOCNO> 345293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sondun18.html </URL>
<DATE> 2005/05/24/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Balkenende Sadece güçlü bir AB, Çin ve Hindistan'ı geçebilir 
</HEADLINE>
<TEXT>

     Hollanda Başbakanı Jan Peter Balkenende, "artık gerisinde gizlenilen sınırlardan kurtulmanın vakti geldiğini" belirterek, "sadece güçlü bir Avrupa’nın, Çin ve Hindistan karşısında rekabet edebileceğini" söyledi. 
     Balkenende, Le Figaro gazetesinde yayımlanan makalesinde, "Çin ve Hindistan’ın ekonomik büyümesi karşısında Avrupa’nın cevabının, rekabet, adalet ve sosyal güvenceden geçtiğini" belirtti. 
     Avrupa’nın dünyada barış ve güvenlik söz konusu olduğunda ABD’ye tek ses olarak cevap vermesi gerektiğini belirten Balkenende, uluslararası terörizme karşı, AB anayasasının AB’ye "polis, adalet ve istihbarat servislerinin işbirliğinde genişleme ve ilerleme sağlayacağını" da kaydetti. 
     Hollanda’da olduğu gibi Fransa’da da birçok kişinin ulusal kimliğin yok olmasından korktuğunu ifade eden Balkenende, değerlerin paylaşılmasının ulusal kimliğin yok olması anlamına gelmediğini belirterek, "Kendi kimliğimizi koruyacağız, ancak dışarıda birlik olduğumuzu daha fazla göstermemiz gerekiyor" diye konuştu. 
     Balkenende, "bu anayasanın şüphesiz mükemmel olmadığını, ancak Avrupalı idealine yönelik inkar edilemez bir adım olduğunu" belirterek, "İleri bir adım, istediğimiz Avrupa’ya doğru bir adım" dedi. 
     Yeni anayasanın Avrupa’yı daha güçlü yapacağını, demokrasiyi ve insan haklarını güçlendireceğini suç ve terörizmle mücadeleye yardımcı olacağını belirten Balkenende, bu anayasanın, AB kararlarını daha basit, daha açık ve daha etkili yapacağını da kaydetti. 
     Fransa ve Hollanda’da yapılan son kamuoyu yoklamaları, AB anayasası için yapılacak referandumlarda "hayır" oyu vereceklerin sayısında artış olduğunu gösteriyor. Hollanda’da 1 Haziran’da yapılacak referandumda halkın yüzde 63’ü AB anayasasına "hayır" derken, Fransa’da 29 Mayıs’taki referandumda "hayır" oyu kullanacakların oranının yüzde olduğu belirtiliyor. 
     
</TEXT>
</DOC>
