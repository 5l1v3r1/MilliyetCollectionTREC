<DOC>
<DOCNO> 315050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sondun26.html </URL>
<DATE> 2005/02/14/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Zebari Talabani devlet başkanı olmalı 
</HEADLINE>
<TEXT>

     Irak Dışişleri Bakanı Hoşyar Zebari, seçimler sonrası devlet başkanlığı görevinin Irak Kürdistan Yurtseverler Birliği IKYB lideri Celal Talabani'ye verilmesi gerektiğini savundu. 
     Zebari, İtalyan gazetelerinden La Repubblica'da bugün yayımlanan demecinde, ''Irak Kürtleri, ulusal bazda oyların yüzde 25'ini almıştır. Bizim açımızdan harika bir sonuç. Şimdi Talabani devlet başkanı olmalı'' dedi. 
     Hoşyar Zebari, IKYB'nin Irak Kürdistan Demokratik Partisi IKDP ile oluşturduğu Irak Kürdistan İttifakı'nın 250 sandalyelik Irak Meclisi'ne 70'i aşkın milletvekili sokmayı başardığını anımsatarak, ''Dolayısıyla gerek mecliste gerekse yönetimde bize gerekli düzeyde temsil imkanı tanınmalıdır'' diye konuştu. 
     Zebari, Talabani'nin devlet başkanlığına talip olduğu ile ilgili bir soru üzerine şunları söyledi 
     ''Talabani, büyük bir sorumluluk isteyen bu makama aday olduğunu açıklamıştır. Kendisini tümüyle destekliyoruz. Bu, olması imkansız bir talep değildir. Yeni Irak'ın oluşturulmasında Kürtler olarak bizler ciddi bir mücadele verdik.'' Dışişleri Bakanı Zebari, bu konuda Irak seçimlerinin galibi olan Şiilerle müzakerelere başlamadıklarını da söyledi. 
     Zebari, kuzey Irak'taki Kürtler arasında bağımsızlık yanlısı ayrılıkçı eğilimlerin son derece güçlü olduğuna ilişkin soruya karşılık ise ''Ben bağımsızlık yanlısı akım için hiçbir lobi faaliyeti yapmadım. Birleşik, demokratik ve federal bir Irak için çalıştım. Bu yöndeki mücadelemi de sürdüreceğim'' dedi. 
     
</TEXT>
</DOC>
