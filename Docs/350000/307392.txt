<DOC>
<DOCNO> 307392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/spor/spo15.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Zidane'a büyük övgü 

FUTBOLUN yaşayan efsanesi Pele, Fransız yıldız Zinedine Zidane'ı tarihteki beş büyük futbolcudan biri olarak gösterdi, "Son 10 yılda onun gibisi gelmedi" dedi. Pele, Real Madrid'in diğer yıldızları için "Ronaldo Kilolu, ama onu takımımda görmek isterim. Figo Kaliteli işçi. Beckham Kanat ustası. Raul Komple oyuncu" diye konuştu. 

Wome, Gençler'de 

GENÇLERBİRLİĞİ, Kamerunlu defans oyuncusu Pierre Wome ile anlaşmaya vardı. İspanya'nın Espanyol takımında forma giyen 26 yaşındaki oyuncu bugün Türkiye'ye gelecek ve Başkent ekibiyle sözleşme imzalayacak. Bu arada Gençlerbirliği, dün oynadığı hazırlık maçında Çanakkale Dardanelspor'u 4-0 mağlup etti. 

Dopingde pozitif gelişme 

TÜRKİYE'DE doping kullanım oranı, Doping Kontrol Merkezi'nin faaliyete geçmesiyle birlikte düşüşe geçti. Geçen yıllarda yüzde 2 ile 4 arasında değişen oran, 2004 yılında yüzde 1.98'e geriledi. 34 branşta 1598 numune alınırken, toplam 9 branşta 28 sporcunun doping yaptığı tespit edildi. 

Kartal'ın itirazı var 

KROS Ligi gençler ve büyük bayanlarda şampiyonluğa koşan Beşiktaş, federasyona tepki gösterdi. Son ayağın 13 Mart'ta Mersin'de yapılmasına karşı çıkan Siyah - Beyazlılar, yarışların İstanbul'a alınmasını istiyor. Menajer Ömer Aras, "Bize büyük maddi ve manevi destek veren yönetimimizin karşısında kupamızı almak istiyoruz" dedi. 

Hedef UEFA 

ÇAYKUR Rizespor, Türkiye Kupası'nı alarak UEFA Kupası'na gitmeyi hedefliyor. Teknik Direktör Rıza Çalımbay, "Eğer Avrupa'yı düşünüyorsak, önce kupada Diyarbakırspor engelini aşmalıyız" dedi. Çalımbay, bu turun ligdeki Fenerbahçe maçı için de moral kazandıracağını savundu. 

'Final gibi' 

ANKARAGÜCÜ Teknik Direktörü Sakıp Özberk, kupadaki Fenerbahçe maçını final olarak nitelendirdi. Kupanın Avrupa için bir kapı olduğunu vurgulayan Özberk, "Biz UEFA Kupası'nı, rakibimiz ise Şampiyonlar Ligi'ni hedefliyor. Dolayısıyla onlar için prestijden fazla önemi yok" diye konuştu. 

Konya, Biletix'te 

ONLİNE bilet satış sistemi Biletix'e Konyaspor da geçti. Taraftarların arasındaki anlaşmaya göre, 2005-06 sezonunda Yeşil - Beyazlılar'ın ev sahibi olduğu tüm karşılaşmanın biletlerinin, internet, telefon ve satış noktalarından satılacağı açıklandı. 

Samsunspor'da kongre günü 

SAMSUNSPOR'UN 32. Olağan Genel Kurulu, bugün Büyük Samsun Oteli'nde yapılacak. Kongrede Başkan İsmail Uyanık'ın seçimlere tek liste ile girmesi bekleniyor. Çoğunluk sağlanamadığı takdirde ikinci toplantı 25 Ocak'ta yapılacak. 

Önder Çengel imzalıyor 

DİYARBAKIRSPOR, İsviçre'nin F.C Basel takımında oynayan Önder Çengel ile bugün resmi sözleşme imzalayacak. Yeşil-Kırmızılı kulübün Brezilya'dan transfer ettiği Lopez ise yarın resmi sözleşmeye imza atacak. 

Koltuğa göre taraftar 

FUTBOL Federasyonu Stadyum ve Güvenlik Komitesi, Rize, Diyarbakır, Kayseri ve Konyaspor'un statlarında koltuk eksiği belirledi. Bu statlarda ikinci yarıda sadece koltuklama faaliyeti tamamlanan tribünlere seyirci alınmasına izin verileceği açıklandı. 


</TEXT>
</DOC>
