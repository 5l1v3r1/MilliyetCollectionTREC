<DOC>
<DOCNO> 347500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonsiy09.html </URL>
<DATE> 2005/05/31/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
AKP ile CHP arasında Jr ve Yörük Efe tartışması 
</HEADLINE>
<TEXT>

     Devlet Bakanı Abdüllatif Şener’in Dallas dizisinin unutulmaz karakteri J.R.’ı "Kanunların boşluğundan yararlanarak kazık atmadığı adam bırakmadığı, ancak kanunlara uyduğu" için "iyi", İstiklal Madalyası sahibi Yörük Ali Efe’yi "devlet nizamı"na uymadığı için "kötü" vatandaş olarak değerlendirmesi CHP’nin tepkisine yol açtı. 
     Devlet Bakanı Şener’in önceki günlerde Balıkesir’de AKP Gençlik Kolları’nın davetlisi olarak katıldığı konferansta yaptığı konuşma CHP’yi kızdırdı. 
     Şener’in, konuşmasında, CHP’lilerin tepkisine yol açan bölüm şöyle 
     "Hem iyi vatandaş olacaksın, kurallara uyacaksın. Hem de kural dışı konularda da iyi insan olacaksın. Televizyonda bir dizi vardı Dallas. Dallas’ta bir J.R. vardı. Bu J.R. 
     iyi bir vatandaştır arkadaşlar. Neden Çünkü yaptığı, her işi kanunlara uydurur. Ama, kanunların boşluğundan yararlanarak kazık atmadığı adam bırakmaz. Kanunlara uyduğu için iyi vatandaş, ama her türlü hileyi yaptığı için iyi insan değildir. Bir de mesela, Ege Bölgesi’nde efeler var, eskiden varmış. Bu efelerin hepsi demeyeyim ama bir kısmı iyi insan. Mesela Yörük Ali Efe bunun romanını okudum. Yoksulu, açı yediriyor, çıplağı giydiriyor, evlenemeyen gençleri evlendiriyor, zalimin tepesine biniyor. ’Valla bu Yörük Ali Efe iyi insanmış’ diyorsunuz. Ama kötü vatandaş. İyi vatandaş değil. Niye Mevcut hukuk düzenine isyan etmiş ve dağa çıkmış." 
     
     "O DÖNEMDE OSMANLI DEVLETİ’NİN NİZAMI YOKTU" 
     CHP Aydın Milletvekili Mehmet Mesut Özakcan ANKA’ya yaptığı açıklamada, Yörük Ali Efe’nin dağlara çıkışının 1916 yılına dayandığını, o dönemde Osmanlı Devleti’nin artık yıkılmaya yüz tuttuğunu ve işgal kuvvetleri tarafından ülkeyi paylaşma hesaplarının yapıldığını vurguladı. O tarihlerde "devlet nizamı"nın varlığının tartışıldığını anlatan Özakcan, Ulusal Kurtuluş Savaşı veren Mustafa Kemal Atatürk ve arkadaşlarının da "devlet nizamı"na aykırı hareket ettiğini kaydetti. 
     "NİHAİ HEDEF ATATÜRK" Yörük Ali Efe’nin de 23 yaşında Ulusal Kurtuluş Mücadelesi’ne katılarak "Efelerin efesi" unvanıyla halkın gönlünde yer edindiğini kaydeden Özakcan, "Kurtuluş Savaşı’nın sonunda İstiklal Madalyası’nı tüm onuruyla tertemiz takarak o dağların gördüğü en yiğit efe olma onurunu taşımıştır. Nihai hedef Atatürk’tür, ama bunu söyleyemedikleri için ulusal değerlerimize saldırıyorlar" diye konuştu. 
     
     AYDINLILAR RENCİDE OLDU 
     Yörük Ali Efe’yi ulusal bir kahraman olarak gören Aydın ve yöre halkına büyük haksızlık yapıldığını ifade eden Özakcan, konuyu Şener’in yanıtlaması istemiyle verdiği önergeyle TBMM gündemine taşıdığını bildirdi. Özakcan, bakandan "kötü vatandaş" tanımındaki kriterinin açıklanmasını istediğini ve yaptığı değerlendirmenin AKP’nin bu konudaki genel anlayışı olup olmadığını sorduğunu belirtti. 
     
</TEXT>
</DOC>
