<DOC>
<DOCNO> 345451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sontur17.html </URL>
<DATE> 2005/05/24/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Nişantaşı'ndaki mağazalar pazar günleri de açık... 
</HEADLINE>
<TEXT>

     Şişli Belediyesi ve Birleşik Markalar Derneği’nin BMD "Nişantaşı Pazar günleri de açık" sloganıyla yürüteceği kampanya kapsamında, bölgedeki büyük mağaza ve alışveriş merkezleri pazar günleri de hizmet verecek. 
     Kampanyanın tanıtımı amacıyla Şişli Belediyesi’nde düzenlenen basın toplantısında konuşan Şişli Belediye Başkanı Mustafa Sarıgül, Türkiye’de bir ilke imza attıklarını belirtti. 
     Ülkelerdeki ekonomik canlılığın yerel yönetimler ile o bölgedeki iş dünyasının buluşmasıyla gerçekleştiğini vurgulayan Sarıgül, yerel yönetimlerin önemli görevlerinden birinin de iş dünyasının önünü açmak olduğunu ifade etti. 
     Sarıgül, Nişantaşı ve çevresinin mağazalarıyla şehrin en seçkin alışveriş merkezlerinden biri, kafe ve restoranları ile de çekim merkezi olduğunu dile getirerek, "İlçedeki alışverişi canlandırarak ekonomiye katkı sağlayacak bir kampanyaya start veriyoruz" dedi. 
     Kampanya kapsamında mağazaların 29 Mayıs Pazar gününden itibaren 12.00-18.00 saatleri arası açık olacağını anlatan Sarıgül, kampanyanın 
     sokak etkinlikleri ve konserlerle destekleneceğini dile getirdi. 
     Sarıgül, "Bütün dünyada mağazacılık sektörü toplam cirosunun yaklaşık yüzde 25’ini pazar günleri gerçekleştirmektedir. Oysa pazar günleri bizim mağazalarımız kapalı. Bu kampanyanın hedeflerinden birisi de bu yüzde 25’lik kaybı ülke ekonomisine kazandırmaktır" diye konuştu. 
     Tüm vatandaşları çocuklarıyla birlikte keyifli bir alışveriş için pazar günleri Nişantaşı’na davet eden Sarıgül, "Rafta duran malın kimseye faydası olmaz" dedi. 
     Mustafa Sarıgül, kampanyaya Akbank ve Axess’in de destek verdiğini ifade ederek, belediye olarak kentsel dönüşüm projelerinin yanı sıra sosyal ve kültürel etkinliklerle gece ve gündüz yaşayan bir kenti oluşturmanın ve ticari potansiyeli yüksek tutmanın temel hedefleri olduğunu sözlerine ekledi. 
     BMD Başkanı Saruhan Tan da, mağazaların pazar günleri kapalı olmasının prestijli birçok markanın toplandığı Nişantaşı’nda ekonomik kayba neden olduğunu söyledi. 
     Bu nedenle kampanyanın büyük önem taşıdığını belirten Tan, cadde mağazacılığının alışveriş merkezi mağazacılığından geri kalmamasını amaçladıklarını kaydetti. 
     İstanbul Hazır Giyim ve Konfeksiyon İhracatçıları Birliği İHKİB 
     Başkanı Süleyman Orakçıoğlu ise toplam 30 milyar dolarlık potansiyeli barındıran dev bir endüstri olduklarını belirterek, "Alışverişi cazibe haline getirdiğimizde, alışverişten keyif almak mümkün" diye konuştu. 
     Akbank Kredi Kartları Bölüm Başkanı Mine Körüman da, Axess’in kampanyaya özel olarak Haziran ayı süresince katılımcı mağazalarda kart sahiplerine "artı 4 taksit" imkanı sunacağını söyledi. 
     Bu arada Mustafa Sarıgül, basın toplantısına katılan Fenerbahçe Kulübü eski yöneticilerinden işadamı Abdullah Kiğılı’yı da Fenerbahçe’nin şampiyonluğu nedeniyle kutlayarak, "Arkadaşlarımdan rica ediyorum, Şişli Belediyesi Şişli Meydanı’na asmak için bir Fenerbahçe bayrağı hazırlatsın" dedi. 
     
</TEXT>
</DOC>
