<DOC>
<DOCNO> 318885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sontur05.html </URL>
<DATE> 2005/02/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türkiye, yağmura teslim... 
</HEADLINE>
<TEXT>

     Türkiye, bugün Orta Akdeniz üzerinden gelen yağışlı havanın etkisine girecek. 
     Devlet Meteoroloji İşleri Genel Müdürlüğü'nce yapılan Meteorolojik değerlendirmeye göre, bugün sabah saatlerinde Marmara'nın batısı ve kıyı Ege'de başlayacak yağışlar Marmara, Ege, Batı Akdeniz ile akşam saatlerinde İç Anadolu'nun kuzeybatısı ve Batı Karadeniz'in İç kesimlerinde görülecek. 
     Yarın Marmara, Ege, Akdeniz, İç Anadolu'nun güney ve batısı, Batı Karadeniz, Güneydoğu Anadolu ile Doğu Anadolu'nun batısında, yağışların yağmur ve sağanak şeklinde süreceği tahmin ediliyor. 
     Hafta sonunda yurdun güney, iç ve batı bölgelerinde sağanak ve gök gürültülü sağanak şeklinde görülecek yağışların özellikle Marmara, Ege ve Batı Akdeniz'de etkili olması bekleniyor. 
     
     Bu gece lodos var 

     Rüzgar, bu gece ve yarın yurdun batı kesimlerinde güney ve güneybatı yönlerden lodos fırtına Marmara'da ve Kuzey Ege'de saatte 80-90 km, İç kesimlerde ise 50-60 km hızla şeklinde esecek. 
     Hafta sonu mevsim normallerinin üzerinde seyredecek hava sıcaklığı hafta başında batı bölgelerden başlayarak azalacak. 
     
     Afyon ve çevresinde kar 

     Pazartesi günü yurt genelinde sürecek yağışların hava sıcaklığında beklenen azalma ile birlikte Batı Karadeniz'in iç kesimleri ile Bilecik, Eskişehir, Afyon ve Kütahya çevrelerinde karla karışık yağmur ve kar şeklinde görüleceği tahmin ediliyor. 
     
     Meteoroloji lodos ve aşırı yağışlara karşı uyardı 

     Değerlendirmede, hafta sonu yurdun batı bölgelerinde görülecek etkili sağanak yağışlar ile lodos fırtınasının oluşturacağı olumsuz şartlara karşı ilgililerin ve vatandaşların tedbirli olmaları da istendi. 
     
     Edirne'de yağış ve lodos uyarısı 

     Edirne Valiliği de hafta sonu etkili olması beklenen yağış ve lodosa karşı vatandaşların tedbirli olmasını istedi. Edirne Valiliği'nden yapılan açıklamada, dün yükselmeye başlayan Meriç Nehri'nin su seviyesinin tekrar düştüğü belirtilerek, ''dün akşam saatlerinde risk altındaki bölgelerde incelemeler yapıldı. Dün saat 01.00'de yapılan ölçümlerde 971 metreküp saniye olan suyun debisi, saat 11.00'de 918 metreküp saniyeye düştü. Son dört saat içinde 40 metreküp saniye düşme oldu'' denildi. 

     
</TEXT>
</DOC>
