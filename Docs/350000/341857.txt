<DOC>
<DOCNO> 341857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/soneko26.html </URL>
<DATE> 2005/05/12/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Tofaş CEO'su Avesani Orta vadede Türkiye'de otomobil geliştirebiliriz 
</HEADLINE>
<TEXT>

     Tofaş Üst Yöneticisi CEO Diego Avesani, AR-GE konusunda çalışmaları artırdıklarını belirterek, "Orta vadede Türkiye’de yeni bir otomobil geliştirebileceğimizi düşünüyorum" dedi. 
     Avesani, Türkiye’de İtalyan Ticaret Odası tarafından düzenlenen "Türkiye’de Faaliyet Gösteren İtalyan Firmaları" toplantısında otomotiv sektörünün bugünü ve yarını konulu bir konuşma yaptı. 
     Türkiye’nin son derece önemli bir üretim üssü olduğunu ve birçok üreticinin son yıllarda kapasitesini artırdığını kaydeden Avesani, bundan dolayı ticari araç ve otomobil ihracatının son 4 yılda 5 kat yükseldiğini söyledi. 
     Avesani, ihracat başarısının Türkiye’nin global rekabet avantajının göstergesi olduğunu vurgulayarak, "Bu, aynı zamanda Türk üretiminin Avrupa standartlarına ne kadar uyumlu olduğunu da ortaya koymaktadır. Türkiye’nin global bir üretim üssü olduğuna dair nedenleri de görmek mümkündür" diye konuştu. 
     Türk otomotiv sektöründe toplam işgücünün yüzde 5’inin istihdam edildiğini hatırlatan Avesani, rekabete açık çalışma ortamı, AR-GE, yatırım teşvikleri ve tedarikçi ağının Türkiye’nin global bir üretim üssü olmasında önemli rol oynadığını, Türkiye’nin yabancı sermaye için son derece rekabetçi ve uygun bir ortam oluşturduğunu, AB sürecinde bunun son derece önemli olduğunu söyledi. 
     İşgücü esnekliğinin de önemli faktörlerden biri olduğuna işaret eden Avesani, şunları kaydetti 
     "Türkiye’de çalışma saatleri haftada 45 saat, 3 vardiya şeklinde düzenlenmiştir. Türkiye burada haftada 5-6 saatlik bir avantaj sağlamaktadır. Avrupa ülkelerine kıyasla çalışma saatleri ve fazla mesai daha kolay, daha esnek olarak düzenlenebilmektedir. Diğer taraftan işe gitmeme oranı da çok düşüktür. İşgücü maliyeti de yine diğer Avrupa ülkelerine göre oldukça düşük düzeylerde seyretmektedir. 
     Ancak yüksek sosyal güvenlik primleri Türkiye açısından gelecekte bir tehdit oluşturabilir." 
     
     "TÜRK EKONOMİSİ GELECEK VAAT EDİYOR" 
     Diego Avesani, Türkiye’nin bir dönüşüm geçirdiğini, Avrupa’ya katılım için stratejik birtakım adımlar attığını belirterek, "Türk ekonomisinin geleceğinin son derece ümit vaat ettiğini söylemek mümkün. Yapısal reformlar devam edecektir. Bu Türkiye’ye gelecek yatırımların artmasına yol açacaktır. Bu şekilde Türkiye’nin üretim üssü olarak önemi daha da artacaktır" diye konuştu. 
     İç piyasada da önemli bir büyüme potansiyeli bulunduğuna dikkat çeken Avesani, Türkiye’de bin kişi başına düşen otomobil sayısının 79 olduğunu, bu rakamın son derece düşük düzeyde kaldığını ifade etti. 
     Avesani, doygunluğa ulaşmamış bir piyasa olarak burada ana talep belirleyicisinin satın alma gücü olduğunu ve GSYİH’daki bir miktar artışın otomobil parkını olumlu etkileyeceğini vurguladı. 
     Diego Avesani, "Bu nedenle Türk otomotiv piyasasında bir patlama hızı, potansiyeli bulunmaktadır. Bunun olabilmesi için kişi başına gelirin artması gerekmektedir. Sürekli gelişen bir ekonomi olarak yerel talep, hafif ticari araç ihtiyacı artacaktır. 2015’e gelindiğinde toplam hafif ticari araç talebinin 1 milyon 200 bin düzeyine ulaşacağını tahmin etmekteyiz" diye konuştu. 
     Vergi oranlarında bir artış olmasının bu gelişmeyi olumsuz yönde etkileyebileceğine dikkat çeken Avesani, Türk otomotiv sektörünün gücünden faydalanarak kısa dönemde 1 milyon araç üretilebileceğini ve 700 bin araç ihraç edilebileceğini, uzun vadede de üretimin 1.5 
     milyon, ihracatın 1 milyona çıkabileceğini söyledi. 
     Türkiye’de vergi sisteminin son derece karmaşık ve Avrupa normlarına uygun olmadığını dile getiren Avesani, "Bunun tamamen değiştirilmesi gerekiyor. Araç satın alma vergisi de AB’ye kıyasla çok yüksektir. Vergi oranındaki hızlı artışlar, piyasanın büyüme potansiyelini yerine getirmemesine neden olmaktadır" dedi. 
     
     "TÜRKİYE GLOBAL ÜRETİM ÜSSÜ HALİNE GELMİŞTİR" 
     Konuşmasında, Tofaş hakkında da bilgi veren Avesani, "Gelecekle ilgili belirsizlikler var ama yine de memnunuz" dedi. 
     Diego Avesani, Mart ayında gerçekleştirdikleri minicargo yatırım anlaşmasını hatırlatarak, projenin yaşam süresi boyunca toplam 1 milyon araç üretileceğini ve bunun yüzde 95’inin ihraç edileceğini, Tofaş’ın sabit varlık ve AR-GE alanına 350 milyon avro yatırım yapmayı planladığını söyledi. 
     Türkiye’nin global bir otomotiv üssü haline geldiğini vurgulayan Avesani, şöyle devam etti 
     "Türkiye rekabet avantajını kaybetmekte. Bunu muhafaza edebilmek, global üretim üssü statüsünü sürdürebilmek için bazı değişiklikler yapılması gerekiyor. Yatırım teşvik yapısının değiştirilmesi, tutarlı ve öngörülebilir araç vergi stratejisinin uygulanması, vergi sisteminin basitleştirilmesi, kurumlar vergisi düzeyinin azaltılması, AR-GE teşviklerinin geri ödeme sürecinin kısaltılması, ücretler ve maaşlar üzerindeki vergi yükü ile sosyal güvenlik primlerinin azaltılması, enerji maliyetinin indirilmesi gerekiyor. Hükümet bu gibi konularda ilerleme kaydedeceğine dair açık sinyaller verirse, Türkiye’nin bir otomotiv üretim üssü olarak geleceği teminat altına alınmış olacaktır." 
     
     "YENİ BİR OTOMOBİL..." 
     Katılımcıların sorularını da yanıtlayan Avesani, Türkiye’deki 45 saat çalışma süresinin AB’ye üye olunması halinde kalkıp kalkmayacağına dair bir soruyu, "Yakın gelecekte Türkiye AB’ye katılacak olursa tabii ki bazı şeyler değişecek. Ama önümüzde yıllar var, belli bir süre var. Dolayısıyla bu avantajdan faydalanabiliriz diye düşünüyorum" şeklinde yanıtladı. 
     Avesani, başka bir soru üzerine, AR-GE konusundaki çalışmaları artırdıklarına işaret ederek, "Orta vadede Türkiye’de yeni bir otomobil geliştirebileceğimizi düşünüyorum. Bu son derece önemli bir nokta. Türkiye için de çok faydalı bir girişim olacağını düşünüyorum" dedi. 
     
</TEXT>
</DOC>
