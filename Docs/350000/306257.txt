<DOC>
<DOCNO> 306257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonyas03.html </URL>
<DATE> 2005/01/13/ </DATE>
<TIME> 02.25 </TIME>
<AUTHOR>  </AUTHOR>
<HEADLINE>
Kırmızı et, kanser riskini artırıyor 
</HEADLINE>
<TEXT>

     Yücel DÖNMEZ DHA 

      UZUN süre kırmızı et ve kimyasal olarak işlenmiş et ürünleri tüketenlerde kalın bağırsak ve rektum kanseri riskinin yüzde 71 arttığı belirtildi. 
     Amerikan Kanser Kuruluşu'nda görevli bilim adamlarından Dr. Ann Chao ve arkadaşları, 50-74 yaşlarındaki 148 bin 610 denek üzerinde et tüketimi ve kalın bağırsak kanser oranını araştırdı. Araştırmada, kırmızı etin yanı sıra kimyasal olarak işlenmiş kırmızı et ürünlerinin de kalınbağırsak kanserlerine yol açtığı ve kanser riskini yüzde 71 artırdığı saptandı. ABD'deki 21 eyalette yapılan araştırmalarda, kırmızı etin çok tüketildiği yıllarda kalın bağırsak kanserlerinin arttığı tespit edildi. Bilim adamları, kırmızı et ve işlenmiş et ürünlerini uzun süre tüketenlerde kalınbağırsak kanseri riskinin ciddi oranda yükseldiğini, beyaz et tüketenlerde bu riskin azaldığını belirtti. 
     
     KURBAN BAYRAMI UYARISI 
     Chicago Rockfort Hastanesi'nde çalışan Onkoloji Uzmanı Dr. Mete Korkmaz, yaklaşan kurban bayramında sağlıksız kurban kesiminden kaçınılmasını ve bayram nedeniyle et tüketiminin artırılmaması gerektiğini söyledi. Dr. Korkmaz, kontrolsüz kesilen kurbanların insan sağlığını çeşitli açılardan tehlikeye sokabileceğini, etlerin dışarıda uzun müddet tutulmaması gerektiğini ekledi. 
     
</TEXT>
</DOC>
