<DOC>
<DOCNO> 331048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun36.html </URL>
<DATE> 2005/04/07/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Papa'nın cenazesinde izdiham korkusu 
</HEADLINE>
<TEXT>

     Papa İkinci Jean Paul'ün yarın yapılacak cenaze töreni sırasında Roma'da izdiham ve kaos yaşanmasından endişe ediliyor. 
     Roma'ya şu ana kadar ulaşan ziyaretçi sayısının 2 milyona çıktığı açıklandı. Cenaze sırasında ise kentteki ziyaretçi sayısının 4 milyon civarında olabileceği belirtiliyor. 
     Kentte düzeni sağlamakla sorumlu Olağanüstü Komiser Guido Bertolaso, ziyaretçileri Aziz Petrus Bazilikası'na akın etmemeye çağırdı. 
     Bertolaso, ''Roma, dün gece gelenleri ve bugün ulaşacak kişilerin tamamını kaldırabilecek durumda değil. Bunların cenaze merasimine iştirakleri imkansız. Bu kişilerin tamamını, kentin dış kesimindeki Tor Vergata bölgesine gitmeye davet ediyorum. Oradaki çadır kentte kalabilir, cenazeyi ekrandan izleyebilirler'' dedi. 
     Aziz Petrus Bazilikası'nın kapılarının bugün TSİ 23.00'te kapanmasıyla halkın Papa'nın naaşını ziyareti de sona ermiş olacak. 
     Roma, yarın TSİ 03.00'ten 19.00'a kadar özel araç trafiğine de kapalı olacak. Belediye otobüsleri, taksiler, ambulanslar, diplomatik plaka taşıyan otomobiller, güvenlik birimlerinin araçları, resmi heyetlere tahsis edilen araçlar ve özel izinli araçlar yasak kapsamında olmayacak. 
     Cenazenin izlenebilmesi için Roma'nın 25 noktasına dev ekranlar yerleştirildi. İtalyan güvenlik birimleri, ziyaretçileri bu noktalara kaydırarak, cenaze töreni esnasında yaşanacak olası izdihamı önlemeyi hedefliyor. 
     
</TEXT>
</DOC>
