<DOC>
<DOCNO> 302546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/yazar/uras.html </URL>
<DATE> 2005/12/18/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ortaköy Arnavutköy boyanıyor 
</HEADLINE>
<TEXT>


Beşiktaş Belediyesi, Ortaköy'de cami ve iskele meydanı çevresindeki elli binanın cephe onarımını yaptırıyor. Binaları boyatıyor. Sonra sıra Arnavutköy'e gelecek. 
Bu çalışmalar Beşiktaş Belediyesi'nin Beşiktaş ve Levent çarşıları ile Ortaköy ve Arnavutköy tarihi yerleşimlerinde cephe düzenlemesi programının bir parçası. 
Beşiktaş Belediye Başkanı İsmail Ünal diyor ki "Ortaköy'ü yeniden düzenledikten sonra kendi haline bırakmayacağız. Ortaköy esnafı ile bir güvenlik birimi oluşturacağız. Oturanlar, Ortaköy'e sahip çıkacak. Belediyenin yaptıklarını koruyarak ileriye götürecek." 
Ortaköy'de çevre düzenleme işini 1992 yılında Mimar Erhan İşözen başlattı. Erhan İşözen, "Ortaköy Meydanı ve Çevre Düzenlemesi" projelerini hazırladı. Eski yapıların cephelerinin nasıl düzenleneceğini, binaların nasıl boyanacağını k ğıda döktü. 

Tarihi yapılar yok oluyor 
Beşiktaş'ın önceki belediye başkanları Ayfer Atay ve Yusuf Namoğlu, projenin belli bölümlerini uyguladı. Meydan düzenlendi. Mabetler boyandı. 
Daha sonra Erhan İşözen, Ortaköy'ü bıraktı. Şişli Belediye Başkanı Mustafa Sarıgül ile çalışmaya başladı. Cumhuriyet-Halask rgazi Caddesi, Şişli Meydanı, Nişantaşı-Teşvikiye ve çevresi için kentsel tasarım projelerine yöneldi. "Pangaltı" kitabı yayımladı. 
Belediye Başkanı İsmail Ünal diyor ki "Ortaköy'e öncelik vermemizin nedeni, sadece Beşiktaş için değil, İstanbul için özel bir öneme sahip olan bu semtin hem fiziksel hem de diğer alanlarda bozulmaya uğraması, tarihi dokusunu kaybetmeye başlamasıdır. Düzenleme çalışmalarında önemli olan birkaç binanın onarılması, cephesinin giydirilmesi veya boyanması değil, İstanbul'da tarihin yok olmasını önlemek, tarihi yapıyı korumak, yaşatmaktır." 

Çoluk çocuk gidilebilecek yer 
Ortaköy'deki düzenlemenin harcamaları belediye bütçesinden çıkmıyor. Faturayı sponsorlar karşılıyor. Ortaköy'ün şimdiden eli yüzü düzelmeye başladı. Ortaköy Meydanı farklı dinleri temsil eden mabetlerin, caminin, sinagogun, kilisenin yan yana sıralandığı bir meydandır. Alt ve orta gelir grubundan her yaşta İstanbullunun, kesesine göre çay-kahve içebileceği, sandviç-yemek yiyebileceği, deniz kenarındaki banklara oturarak Boğaz'ı seyredebileceği bir meydandır. 
İstanbul'da deniz kenarında, insanların nefes alabileceği yerlerin sayısı çok azaldı. Beşiktaş'ın tam ortasında yer alan Ortaköy'e ulaşmak çok kolay. İstanbul'da iseniz, İstanbul'a yolunuz düşüyor ise, Ortaköy Meydanı'na çoluk çocuk geliniz. Sokak aralarında dolaşır, deniz kenarında çay içersiniz. Memnun kalacaksınız. Belediyenin çalışmaları bitince yaz aylarında daha güzel bir Ortaköy, daha güzel bir Arnavutköy ortaya çıkacak. 



</TEXT>
</DOC>
