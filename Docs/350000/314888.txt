<DOC>
<DOCNO> 314888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sonsiy02.html </URL>
<DATE> 2005/02/13/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Gül, 6.Çerçeve Programıyla ilgili soru önergesini yanıtladı... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin Avrupa Birliği 6'ncı Çerçeve Programı'na ödediği mali katkı ile programdan aldığı pay arasındaki oranın yüzde 10 dolayında olduğunu bildirerek, ''Programdan faydalanma oranımızın yıllar içinde istikrarlı bir şekilde geliştirilmesi hedeflenmektedir'' dedi. 
     Bakan Gül, DYP Denizli Milletvekili Ümmet Kandoğan'ın Avrupa Araştırma Alanı'na destek sağlayan mali bir araç olarak bilinen 6. Çerçeve Programı'na ilişkin soru önergesini yanıtladı. 
     Türkiye'nin 2003 yılının başından itibaren katıldığı program için AB hibelerinden ve ulusal kaynaklardan toplam 106 milyon 700 bin Avro ödeme yapıldığını bildiren Gül, Türkiye'nin de 2005-2006 döneminde 90 milyon Avro ödeyeceğini ifade etti. 
     Katılımcı ülkelerin ne kadar fazla sayıda ''iyi'' proje üretirse havuzdan o kadar fazla kaynağı kendine çekebildiğine dikkat çeken Gül, şunları kaydetti 
     ''Program kapsamında 2003 Ocak ayından beri sunduğumuz 543 proje teklifinden 72'si desteklenmek üzere kabul edilmiştir. Ödediğimiz mali katkı ile Program'dan aldığımız pay arasındaki oran halen yüzde 10 civarındadır. Diğer adaylar Romanya ve Bulgaristan'ın performansı da hemen hemen aynı düzeydedir.'' Gül, AB tarafından Türkiye ile birlikte diğer adaylar Romanya ve Bulgaristan'ın programdan daha fazla faydalanması amacıyla teknik destek vermeye yönelik toplam 20 milyon Avro tutarında hibe nitelikli özel bir fon oluşturulduğunu da belirtti. Türkiye'nin Program'a çok daha eskiden katılmalarına karşın fonun kullanımı bakımından Bulgaristan ve Romanya'ya kıyasla daha iyi bir performans sergilediğine dikkat çeken Bakan Gül, sunulan 25 proje içinde en çok sayıda ve en fazla kaynağın aktarılacağı projelerin Türkiye'den gittiğini öğrendiklerini bildirdi. 
     Çerçeve Program'dan daha fazla yararlanmak için TÜBİTAK bünyesinde çalışmalar yapıldığını da kaydeden Gül, bakanlığının AB Komisyonu ve üye ülkelerle temasların artırılması ve gerekli girişimlerin yapılması konusunda gayret gösterdiğini ifade etti. Bakan Gül, bu çalışmaların kararlılıkla sürdürüleceğini, Program'dan faydalanma oranının yıllar içinde istikrarlı bir şekilde geliştirilmesinin hedeflendiğini belirtti. 
     
</TEXT>
</DOC>
