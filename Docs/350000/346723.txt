<DOC>
<DOCNO> 346723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonspo13.html </URL>
<DATE> 2005/05/28/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Gaziantepspor transferi düşünüyor... 
</HEADLINE>
<TEXT>

     Gaziantepspor, gelecek sezonda başarılı olabilecek güçlü bir takım oluşturmanın hesaplarını yapıyor. 
     Samsunspor’lu orta saha oyuncusu Krita ile ön anlaşma yapan kırmızı-siyahlı ekip, 1 Haziran 2005 tarihinden itibaren ciddi bir transfer çalışması yapmayı hedefliyor. 
     Gaziantepspor As Başkanı Bülent Mamatoğlu, AA muhabirine yaptığı açıklamada, Samsunspor’un başarılı futbolcusu Krita ile 3 yıllık ön anlaşma imzaladıklarını, amaçlarının iyi bir transfer çalışması yaparak güçlü bir takım oluşturmak olduğunu söyledi. 
     Gaziantepspor’un bu sezon istediği başarıyı elde edemediğini söyleyen Mamatoğulu, "Kalecimiz Hasagiç ile golcü futbolcularımızın uzun süreli sakatlıkları nedeniyle 9-10 maçtan puan alamadık. Bunun yanı sıra 4, 5 maçtan da şanssızlık nedeniyle puansız ayrıldık. 
     Sonuçta, hem uzun süren sakatlıklar, hem de şanssızlıklar nedeniyle ligde hedeflediğimiz noktaya ulaşamadık" diye konuştu. 
     Gelecek sezonda başarılı olabilmek için iyi bir transfer çalışması yapacaklarını ifade eden Mamatoğlu, şöyle konuştu 
     "Bu sezon bitti, artık önümüzdeki sezonda başarılı olabilmenin hesaplarını yapıyoruz. Bunu başarmak için titiz bir transfer çalışması yapacağız. Krita ile yaptığımız ön anlaşma ile transfer konusunda ilk adımı attık. 1 Haziran’da transfer dönemi başlıyor. Güçlü bir kadro oluşturmak istiyoruz. Gerçekten, takıma yararlı olacağına inandığımız futbolcuları renklerimize bağlamak istiyoruz. 
     Uzun zamandan beri izlediğimiz ve kadromuza dahil etmek istediğimiz futbolcular var. Bu arada, kendi futbolcularımız ile de görüşmeler yapıp, takıma yararlı alacağına inandığımız ve Gaziantepspor’da kalmak isteyen futbolcularla yeniden birlikte çalışmak istiyoruz." Mamatoğlu, sözleşmesi sona eren Bouazizi’nin kendisine kulüp aradığına ilişkin haberler üzerine de şunları söyledi 
     "Bouazizi’nin sözleşmesi sona eriyor. Kendisi profesyonel bir futbolcu. Tabi ki kendisine kulüp aramak için girişimlerde bulunmasını doğal karşılıyoruz. Ancak, bu konuda henüz net bir şey söylenemez. Bu futbolcumuzla da oturup konuşacağız." 
     
</TEXT>
</DOC>
