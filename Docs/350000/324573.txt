<DOC>
<DOCNO> 324573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonyas10.html </URL>
<DATE> 2005/03/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Sahte rakı içenler hastaneye koşsun .. 
</HEADLINE>
<TEXT>

     Avrupa Acil Tıp Birliği EUSEM Başkanvekili Uz.Dr. Ülkümen Rodoplu, son günlerde sahte rakıdan kaynaklanan ölümlerle gündeme gelen metil alkol zehirlenmelerinde, erken tedaviye başlanmasının hayat kurtarıcı olabileceğini söyledi. 
     Dr. Rodoplu, AA muhabirine yaptığı açıklamada, ''saf alkol ya da mutlak alkol'' olan etil alkolün etanol , glikozun mayalanmasından elde edildiğini belirtti. Etil alkolün bira, şarap ve damıtık içkilerde kullanıldığını anlatan Dr. Rodoplu, metil alkolün Metanol ise zehirleyici bir madde olduğuna dikkat çekti. Metil alkolün çözücü olarak değerlendirilmesinin ötesinde formaldehit denetimli yükseltme yolu ve metil esterlerin iyodür, sülfat üretiminde kullanıldığını kaydeden Dr. Rodoplu, bu maddenin 100 mililitrenin üzerinde alınması halinde ölüme yol açabildiğini savundu. 
     Metil alkol içen kişilerde başlangıçta genellikle yüzde kızarıklık, baş dönmesi, yorgunluk, bulantı ve görme bozukluğu görüldüğünü, ani görme kaybı oluşabileceğini kaydeden Rodoplu, belirli bir süre sonra komaya girebileceğini ifade etti. Metil alkolün, santral sinir sistemindeki hücreleri harap edeceğini dile getiren Rodoplu, metil alkol zehirlenmesinde acil yardımın hayat kurtarıcı olacağını bildirdi. Zehirlenme belirtilerinden biri veya birkaçı görüldüğünde kişinin hemen hastaneye ulaştırılmasının önemine dikkat çeken Rodoplu, tedaviye erken başlanmasının yaşam kurtarıcı olabileceğini ifade etti. Hastanede hastanın yapısına ve zehirlenme derecesine göre serum tedavisi ve etil alkol tedavisi yapıldığını dile getiren Rodoplu, şu bilgileri verdi 
     ''Ambulans gelinceye kadar hasta açık havaya çıkarılmalıdır. Özellikle solunum yoluyla metil alkol alan kişilerde bu çok önemlidir. Hastanın solunumu yoksa, suni solunum uygulaması gerekir. Bu da mutlaka ilkyardım eğitimi almış kişilerce yapılmalıdır. Zor nefes alıp veriyorsa, oksijen verilmesi yaşam kurtarıcı olacaktır. Bilinci bulanık veya kapalı olan hastalara ağızdan herhangi bir içecek veya yiyecek verilmez. Hekim, hemşire veya bir başka sağlık personeli tarafından yönlendirilmek kaydıyla hasta kusturulabilir. Cilde temas söz konusuysa, hastanın üzerindeki giysiler çıkarılır ve sabun veya hafif bir deterjan kullanarak en az 15 dakika süreyle yıkanır. Göze temas varsa, üst ve alt göz kapakları kaldırılarak en az 15 dakika süreyle, bol suyla yıkanır.'' 
     
</TEXT>
</DOC>
