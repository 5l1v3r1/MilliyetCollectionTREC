<DOC>
<DOCNO> 337259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/spor/yguven.html </URL>
<DATE> 2005/04/27/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Kıyamet alametleri 
</HEADLINE>
<TEXT>


Ekranların ünlü gazetecileri, "kıyametin alametleri"ni Arap aksanlı El Ezher Üniversitesi mezunlarından öğrenmeye çalışacaklarına, futbol sahalarına baksınlar. 
Trabzon'da, Van'da eşek sudan gelinceye kadar dayak yiyen hakemler, Adana tribünlerinde polislere "kick boks" yapan manyaklar ve İstanbul çimenlerinde kendisinden on beş yaş büyük teknik direktöre dümdüz giden bir Milli Takım kaptanı... Dünya'nın istikbalini bilemeyiz ama, Türk Futbolu kıyamet alametleriyle doldu taştı. 

Kaptan Ümit'in davranışını uzun uzun irdelemeye gerek yok. Zaten kendisi söyledi 
"Spor hayatım boyunca kimseye böyle terbiyesizlik yapmadım"... 
Tespit doğrudur. 
Sayın Giray Bulak'a gelince onun en büyük hatası eskide kalmasıdır. Yani usta-çırak ilişkilerinin belirleyici olduğu zanaatkarlık günlerinde... 
Artık yaş, tecrübe, hürmet, adap, hepsinin üzeri parayla kapanmıştır. Pırıl pırıl yeşil dolarlarla... En büyük cüzdan kimdeyse kral odur. Saygı, büyüğe, bilgiye, kariyere değil parayadır. 
Sayın Giray Bulak bunu çok acı bir şekilde anlamıştır. 
Anlamış ve futboldan soğumuştur. Soğumasa ne olur .. Bu fikirlere sahip insanların zamanı dolmuştur zaten. 

Çağımız reyting çağıdır ve reytingi en terbiyesiz, en saldırgan, en şımarık, en cahil, ama en çok konuşan almaktadır. 
Geçerli prensip, "prensipsizlik"tir... 
Vahşi kapitalizmin bile yüzünü kızartacak ticari entrikalar, futbolun günlük olaylarındandır. 
Mafya futbol öğrenmiş, tribünde adam doğranmıştır. 
Ve Milli Takım Kaptanı, Milli Takım Hocalığı düzeyine gelmiş bir teknik direktöre sövmektedir. 
İşin acı yanı, Giray Bulak'ın kendisi için "mikrop" dediğini sövdükten sonra öğrendiğini açıklamaktadır Ümit... Yani, "kişisel bir mesele değil ben bu fedak rlığı takımım için yaptım" demeye getirmektedir. Özrü kabahatinden büyüktür. 

Birileri geçen hafta bana sorsaydı "Futbolda kıyamet alametleri nelerdir" diye... İhtimaller arasına, sahada futbolculardan küfür yiyecek antrenörü de koyardım. 
İnanmazdım ama koyardım... Koyardım ki, kıyamet geciksin. 
Artık aklıma "olmayacak" bir şey gelmiyor. Bilemiyorum kıyamet zamanı mı, yoksa bizlerin veda vakti mi 

Ay - Yıldız'ın "B" planı 

Sevgili Bilal Meşe Futbol Federasyonu'nun Lucescu ile temasa geçtiğini yazmışsa, doğrudur... Öğleden sonra itibarıyla dün Federasyon'dan herhangi bir açıklama yapılmaması da "ikrar" sayılır. 
Bilirsiniz sükut ikrardan gelir. 
Kredisi tükenmiş sayın Yanal'ın olası tökezlemesi durumunda, Federasyon'un "B" planı olmasından daha normal bir şey yoktur zaten. 
Ama neden Lucescu .. 
Tamam söz konusu Galatasaray olduğunda, "Bazı görevler vardır, reddedilemez" diyerek Florya'ya gelen sayın Fatih Terim, milli görev teklifini geri çevirmiştir .. Lakin ben biliyorum ki, sayın Mustafa Denizli muhtemel bir Milli Takım hocalığı önerisini asla reddetmeyecektir. 
Kim mi söyledi Sayın Levent Bıçakcı... 
Siz yine de kendisine sormayın ve inkar etmek zorunda bırakmayın. Bana inanın 
Sayın Denizli ile bu mesele görüşüldü ve "olur" alındı. 
Sayın Lucescu'ya gelince... Yarı bürokratik milli takım teknik direktörlüğü görevi yerine, milli takıma harç ve tuğla sağlayacak bir kulüp takımına aktaracağı becerisiyle çok daha yararlı olacaktır Türk Futbolu'na... Tıpkı Sayın Yanal gibi. 
Milli Takım'a ise mutlaka bir Türk Hoca gerekli... Bakınız Dünya Kupası finalleri. Orada Şenol Güneş yerine Mr. X olsaydı, bizim çocukların ilginç ruh halleri ve akıl almaz tepkileri karşısında kaçar giderdi emin olun 

En büyük sponsor 

Sebat - Kayseri maçından önce, arabanın bagajında döviz sergisi açan ve Sebatsporlu sporcuları "C" serisi 100'lük Euro'ları görmeleri için sergiye davet eden Kenan Erol isimli zatı muhterem, Trabzonspor - Ankaragücü maçını yakından incelerken görüntülenmiş. 
Ne var bunda Saha çalışması yapmayacak mı yani Adam bir tür futbol yatırımcısı. Sponsor bile diyebiliriz hani 
Tabi bizim giremediğimiz yerlere girecek, tabi her maçı yakından gözleyecek. 
Servet yatırıyor bu işlere... 
"Şike teklif etti" falan demeyin bana... Yapsa ceza alırdı değil mi Kimbilir belki de bizim haberimiz yokken "şike", mevzuata uygun ilan edildi. 
Özel girişimin önünü kesmeyin LÜTFEN. 



</TEXT>
</DOC>
