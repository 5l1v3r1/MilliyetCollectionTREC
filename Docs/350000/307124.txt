<DOC>
<DOCNO> 307124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun23.html </URL>
<DATE> 2005/01/17/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Rum gazetesi Elmas Güzelyurtlu'yı kendi adamı tuzağa düşürdü 
</HEADLINE>
<TEXT>

     Kıbrıs Rum kesiminde yayımlanan Politis gazetesi, Güney Kıbrıs'ta Cumartesi günü eşi ve kızıyla birlikte öldürülen Kıbrıslı Türk İşadamı Elmas Güzelyurtlu'nun, ''kendi adamı tarafından tuzağa düşürüldüğünü'' iddia etti. 
     Rum polisinden bir kaynağa dayanan gazete, ''Elmas Güzelyurtlu, karısı ve kızını öldüren şahıslardan birinin işadamının güvenilir koruması olduğunu ve işbirlikçilerini evin ana kapısından içeri aldığını'' yazdı. 
     Gazeteye göre katiller, bağlayarak KKTC'ye götürmek istedikleri Güzelyurtlu, eşi ve kızını, karşı koymaları üzerine öldürdüler. 
     Politis gazetesi, Rum polisinden bir kaynağın, ''Elmas Güzleyurtlu'ya güvendiği bir korumasının tuzak kurduğu ve bu şahsın MİT ile de ilişkileri olduğu'' şeklindeki iddiasına da yer verdi. 
     Bu polis kaynağına göre, koruması yanındakilerle Güzelyurtlu'nun evine giderek kapı zilini çaldı. Güzelyurtlu'nun kapıyı açmasının ardından içeri giren şahıslar kurbanlarını bağlayarak arabaya bindirdiler ve KKTC'ye geçmek amacıyla Pile'ye yöneldiler. 
     Gazete ayrıca, Rum polis uzmanlarının, kaçırma olayının Güzelyurtlu ve ailesinin öldürüldüğü noktada değiştiği ve kaçıranların meydana gelen karışıklık yüzünden kurbanları öldürmek zorunda kaldıkları şeklindeki değerlendirmesine yer verdi. 
     Bu değerlendirmenin, Elmas Güzelyurtlu'nun eşi Zerrin Güzelyurtlu'nun avuçlarında, öldürülmeden önce ağzından çıkardığı tahmin edilen koli bandının bulunmasıyla güçlendiğini belirten Rum polis uzmanları, aynı anda ikinci kişinin Elmas Güzelyurtlu'yu öldürdüğünü, Güzelyurtlu'nun korumasını çok iyi tanımasından ve tek tanık olmasından ötürü de 16 yaşındaki kızı Eylül'ün öldürüldüğünü tahmin ediyor. 
     Politis gazetesi, Rum adli tıp doktoru Panikos Satvrianos'un Güzelyurtlu, eşi ve kızına dün yapılan ve yaklaşık 10 saat süren otopsinin sonuçlarına ilişkin açıklamasına da yer verdi. Satvrianos, ''otopsi sonucunda katillerin bu konuda uzman olduklarını ve kurbanların katillerle mücadele ettiklerinin anlaşıldığını'' söyledi. 
     Fileleftheros gazetesi de, yeni Rum polisine dayanarak, Ay Demet'deki evinden kimliği belirsiz kişilerce kaçırılan Elmas Güzelyurtlu, eşi ve kızının KKTC'ye götürülmek istendiğini, ancak yolda meydana gelen bir olaydan ötürü öldürüldüklerini yazdı. 
     Habere göre, Rum Polis Müdürü Tasos Panayotu, cinayetin işlendiği anda bazı şeylerin ters gittiğini ve şahısların KKTC'ye götürülmek yerine, başlarına sıkılan birer kurşunla ve susturucusu olmayan bir silahla öldürüldüklerini söyledi. 
     Simerini gazetesi de olayın MİT ile bağlantısı olduğunu iddia etti. ''Delik deşik hat'' ve ''Türk MİT'i nasıl kolayca ülkeye giriyor '' başlıklarını kullanan gazete, bu cinayetin Güney Kıbrıs'ın güvenlik koşullarına ilişkin birçok soru işareti doğurduğunu yazdı. 
     Gazete, Güzelyurtlu, eşi ve kızının bağlanmış bir şekilde arabada götürülürken Zerrin Güzelyurtlu'nun bağlarından kurtularak arabada bulunan bıçakla katillerden birine saldırdığını, kaçıranların planını da bozan şeyin bu olay olabileceğini kaydetti. 
     Rum gazetelerindeki haberlerde, Güzelyurtlu ve ailesinin tırnaklarından DNA için örnekler alındığı da belirtildi. 
     Bu arada, Rum hükümet sözcüsü Kipros Hrisostomidis, konuyla ilgili açıklamasında, cinayeti ''tüyler ürpertici'' olarak değerlendirdi ve ''cinayetin sebebinin ekonomik sebepler ve Güney Kıbrıs'la hiçbir ilişkisi olmayan diğer anlaşmazlıklar olarak göründüğünü'' söyledi. 
     Elmas Güzelyurtlu, eşi Zerrin ve kızı Eylül, bugün KKTC'de kılınacak cenaze namazının ardından Lefkoşa'da toprağa verilecekler. 
     
</TEXT>
</DOC>
