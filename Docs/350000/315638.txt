<DOC>
<DOCNO> 315638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/yasam/ayas.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'in favori erkeği Mitterrand 
</HEADLINE>
<TEXT>


Berlin Film Festivali'nin 'En İyi Erkek Oyuncu' favorisi belli oldu Eski Fransa Devlet Başkanı François Mitterrand'ı canlandıran Michel Bouquet 

Alin Taşçıyan 

Berlin Film Festivali'nin 5. gününde, 'En İyi Erkek Oyuncu' adaylarından Michel Bouquet, Fransa'da 14 yıl devlet başkanlığı yapan François Mitterrand'ı canlandırdığı filmle 'favori' gösterildi. Fransız yönetmen Robert Guediguian'ın yönettiği 'Le promeneur de Champ de Mars' Champ de Mars'ta Gezen Adam adlı filmde, Mitterrand'ın iktidarının ve ömrünün son aylarında, biyografisini yazan genç yazarla kurduğu ilişki anlatılıyor. 
Kurmaca bir yapıya sahip filmde, Mitterrand'ın yaşam öyküsüne ait bilgiler ise gerçeklere dayanıyor. Genç aktör Jalil Lespert'in canlandırdığı yazar karakteri, onun özel yaşamı ve Mitterrand ile ilişkisinin hayal, konuştukları tarihi ve siyasi olayların ise gerçek olduğu ifade ediliyor. 

Deneuve favori değil 
Andre Techine'nin 'Les Temps Qui Changent - Değişen Zaman' adlı filminde ise Catherine Deneuve ve Gerard Depardieu, 30 yıl sonra bir araya gelen 2 sevgiliyi canlandırıyor. Deneuve, Berlin'e bir kraliçe gibi geldi ancak film beğenilmediği için 'En İyi Kadın Oyuncu' ödülüne favori gösterilmedi. Soğuk ama tutkulu, güçlü bir karakteri canlandıran Deneuve, rolünü kendine yakın bulduğunu söyledi. 


</TEXT>
</DOC>
