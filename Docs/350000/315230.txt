<DOC>
<DOCNO> 315230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/dunya/adun.html </URL>
<DATE> 2005/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörün dönüşü 
</HEADLINE>
<TEXT>


Suriye'nin Lübnan'dan çekilmesi için çalışan eski Başbakan Hariri, Beyrut'ta bombalı saldırıyla öldürüldü. 13 kişinin öldüğü patlamayla başkent, eski günlerini andırır bir manzaraya büründü. Saldırıyı adı duyulmamış bir örgüt üstlendi 

DIŞ HABERLER SERVİSİ 


Lübnan'ın başkenti Beyrut'ta dün düzenlenen bombalı saldırıda, 1990'da sona eren iç savaşın ardından aralıklarla toplam 10 yıl başbakanlık yapan, ülkenin en zengin adamı Refik Hariri öldürüldü. Beyrut'ta, 15 yıl önce iç savaş günlerindeki "terör başkenti" manzarasını yeniden yaşatan saldırıda, 60 yaşındaki Hariri dışında, bazıları Hariri'nin koruması 12 kişi öldü, yaklaşık 100 kişi yaralandı. Eski bakanlardan Bassel Fleyhane'ın ağır yaralılar arasında olduğu, bir başka eski bakan Samir El Cisr'in ise saldırıdan sağ salim kurtulduğu açıklandı. 
350 kilo patlayıcıyla gerçekleştirilen saldırıyı, daha önce adı duyulmamış "Büyük Suriye'de Zafer ve Cihad" grubu üstlendi. Grup, El Cezire TV'sine gönderdiği video kasette, Hariri'yi Suudi Arabistan ile ilişkileri nedeniyle öldürdüğünü bildirdi. Kasetteki açıklamayı okuyan kişi, eylemi Ahmed Ebu Adas adlı bir kişi tarafından düzenlendiğini, Hariri'nin öldürülmesinin de Büyük Suriye'de Suriye, Lübnan, Ürdün ve Filistin gerçekleştirilecek suikastların başlangıcı olduğunu söyledi. Sesi Beyrut'un en ücra köşesinden duyulan patlama, başkentin batısında deniz kıyısındaki St. Georges Oteli yakınlarında Hariri'nin konvoyunun geçtiği sırada meydana geldi. Hariri, ağır yaralı olarak Amerikan Üniversitesi'nin hastanesine kaldırılmasına rağmen kurtarılamadı. 

En kanlı eylem 
İç savaş sonrası Lübnan'da gerçekleştirilen en kanlı terör eyleminde, patlamanın meydana geldiği noktada dev bir krater açıldı, 20'ye yakın otomobil kullanılamaz hale geldi, bölgedeki binaların çoğu büyük zarar gördü. Lübnan televizyonları, yanan bir adamın otomobilinin camını kırarak çıkmaya çalışırken verdiği dramatik ölüm kalım mücadelesini yayımladı. 


</TEXT>
</DOC>
