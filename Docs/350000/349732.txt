<DOC>
<DOCNO> 349732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonspo10.html </URL>
<DATE> 2005/06/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
MHK Başkanı Hakemin tuttuğu takımı açıklayacak kadır sapık mıyım 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Ufuk Özerten, ''Ben hakemin hangi takımı tuttuğunu açıklayacak kadar sapık mıyım '' dedi. 
     Türkiye Spor Yazarları Derneği Ankara Şubesi'nde bir basın toplantısı yapan MHK Başkanı Ufuk Özerten, ''Siz göreve geldiğinizde hangi takımı tuttuğunuzu açıklamıştınız. Hakemlerin de tuttukları takımı kamuoyu ile paylaşacak mısınız '' şeklindeki soruyu, ''Ben hakemin hangi takımı tuttuğunu açıklayacak kadar sapık mıyım Hakemin hangi takımı tuttuğunu açıklamak şeffaflık değil, saflık, işbilmezlik olur'' biçiminde yanıtladı. 
     Hakem talimatlarının belirlenmesi ile ilgili olarak son çalışmaları 15-16-17 Haziran tarihlerinde yapacaklarını ve sonra da kamuoyuna açıklayacaklarını belirten Özerten, yeni sezon ile ilgili olarak bir takım alışkanlıklardan vazgeçeceklerini söyledi. 
     
     ''HATA YAPAN HAKEM 1-2 HAFTA DİNLENDİRİLECEK'' 

     Türk hakemlik camiasına güvendiği için görevi kabul ettiğini ifade eden MHK Başkanı Ufuk Özerten, hakemlerin haklarını sonuna kadar savunacaklarını belirterek, ''Ben hakemlerin hata yapmalarının, tüm dünyada olduğu gibi doğal olduğunu kabul ediyorum. Hakemlerimize eleştiri yapılsın, ama kişilik haklarına dokunulmasın, saldırılmasın, küçük düşürülmesin. Biz hakemlerimizin haklarını sonuna kadar savunacağız. Ben hakemlerimizin içinde çürük elma olarak nitelendirilenlerin olduğuna inanmıyorum. Ama çıkarsa da ayıklarız'' dedi. 
     Göreve geldikleri andan itibaren hakemlerin başarılı bir performans çizdiklerini ve bunun da kendilerinin şansı olduğunu keydeden Özerten, ''Yeni sezonda hata yapan hakemin cezalandırılması ile ilgili farklı bir yöntem izleyeceğiz. Hata yapan hakemi en fazla 1 ya da 2 hafta dinlendireceğiz. Ancak, hakemlik melekelerini kaybetmemeleri için amatör kümeden itibaren maç vermeye devam edeceğiz. Masraflarını karşılayacağız, fakat hakemlik ücretini vermeyeceğiz. Cezayı böyle uygulayacağız'' şeklinde konuştu. 
     Hakemlere statlarda edilen küfürlerin engellenmesi için her türlü yola başvuracaklarını ifade eden Özerten, şunları söyledi 
     ''Ülkemizdeki insanların yüzde 98'inin sağduyulu, ahlaklı ve asil insanlar olduklarına inanıyorum. Ancak, kalan yüzde 2'nin sesi çok duyuluyor. Ben bu hakemlerimizle uzun seneleri götüreceğimize inanıyorum. O nedenle hakemlerimizin küfüre muhatap olmamalarını istiyorum. İnsanların kendilerini, küfür edilen hakemlerin yerine koymalarını istiyorum. Küfürün ulus olarak bir problemimiz olduğunu düşünüyorum. Statları, bir takım kendini bilmezlerin deşarj alanı olarak görmüyoruz, öyle de olmamalı.'' 
     
     ''FİFA LİSTESİNİ YENİDEN DEĞERLENDİRECEĞİZ'' 

     Bir takım alışkanlıklardan vazgeçilmesi gerektiğini ifade eden Özerten, yeni sezon FİFA listesi ile ilgili yeni bir değerlendirme yapmalarının söz konusu olacağını söyledi. 
     Özerten, sahadaki performansın herşeyden önemli olduğunu belirterek, ''Sahadaki performans dışındaki dil, görünüş gibi bir takım avantajların ön plana çıkmasını doğru bulmuyorum. Örnek olarak Serdar Tatlı'nın yabancı dili yok ama, bütün MHK'lerın en zor maçlarında görev yapan, onları rahatlatan bir hakemimiz. Bu nedenle saha performansı dikkate alınarak, FİFA listesi üzerinde yeni bir çalışma yapılabilir'' diye konuştu. 
     Türk hakemlerinin uluslararası arenada üst seviyede olmamalarının sadece performansla ilgili olmadığını kaydeden Özerten, '' Top class, first class hakemlik sadece sahadaki performansla olmuyor. Bunun için hem Şenes Erzik, hem de federasyon başkanımız Levent Bıçakcı gerçekten ciddi anlamda lobi çalışmaları yapıyorlar'' görüşlerini savundu. 
     
     ''MAL BEYANI VERİLMESİ İLE İLGİLİ ÇALIŞMAMIZ VAR'' 

     MHK Başkanı Ufuk Özerten, çok yoğun bir dönemden geçtiklerini, ancak en kısa zamanda hem MHK üyelerinin hem de hakemlerin mal beyanı vermeleri için bir çalışma yapacaklarını ve bunu federasyona sunacaklarını söyledi. 
     Özerten, herkesin mal beyanı vermesinin doğru olacağını düşündüğünü belirterek, ''Bununla ilgili bir çalışmamız olacak'' dedi. 
     Hakemlerin yeni sezonda ücret açısından tatmin edileceklerini kaydeden Özerten, şunları söyledi 
     ''Hakemlikten köşe dönmece düşüncesi olmamalı. Hiç kimse hakemlikten zengin olurum diye düşünmemeli. Biz hakemlerimize yeni sezonda maddi açıdan hiçbir eksiklik duymayacakları bir ücret vereceğiz.'' 
     
     ''YABANCI HAKEME SICAK BAKMAM'' 

     Zaman zaman kulüplerin zorlu maçları yabancı hakemlerin yönetmesi yolundaki taleplerine sıcak bakmadığını ve yabancı hakemi kabul etmeyeceğini belirten Özerten, Türk hakemlerinin her türlü zorluk derecesi olan karşılaşmadan yüzlerinin akıyla çıkacaklarına inandığını söyledi. 
     Özerten, ancak, başka ülkelerle aynı kategoride maç yönetimi konusunda değişim olabilecekse olumlu yaklaşabileceğini belirtti. 
     MHK Başkanı Özerten, profesyonel hakemlik müessesesinin şu aşamada oluşturulmasının ekonomik anlamda zor olduğunu kaydederek, ''Şu an yarı profesyonellik zaten var. Hakemlere ücret ödeniyor. Ancak tam profesyonellik zor gibi. Çünkü yüklü bir maliyeti var. Hakemlerimizin hepsinin bir mesleği var. Özlük hakları var. Onların sırf hakemliği meslek edinmeleri için tazminatlarının ödenmesi gerekir. Bu da şimdilik zor görünüyor'' şeklinde konuştu. 
     Levent Bıçakcı yönetimi döneminin MHK'larında hakemlerin etik değerler konusunda tartışılmasının olmayacağını ifade eden Özerten, şunları söyledi 
     ''Bir şey ima eden varsa ve belgesi varsa gelsin hemen gereğini yapalım. Etik dışı bir şeyi kabul etmem söz konusu olamaz. Belgesini getirin hemen gereğini yapayım. Ben derin futbol anlamam. Hemen afişe ederim.'' 
     
     ''MAÇ SONRASI HAKEMLERİN AÇIKLAMA YAPMASINA KARŞIYIM'' 

     Maç sonrası hakemlerin röportaj vermesine karşı olduğunu ifade eden Özerten, bunun kesinlikle demokratik bir hakkın kullanılmasının yasaklanması olarak değerlendirilmemesi gerektiğini söyledi. 
     Özerten, hakemlerin kalitesi konusunda kesinlikle bir endişelerinin olmadığını belirterek, ''Biz zaman zaman hakemlerimizi medya ile buluşturacağız. Ancak, maç sonrası hemen yapılan açıklamaların, kulüp yöneticilerinin futbolcuların ve teknik adamların başlarına neler geldiğini görüyoruz. O kızgınlıkla yapılan açıklamaların düzeltilmesi için daha sonra yaşanılanları da biliyoruz. Bu nedenle maç sonrası röportajı doğru bulmuyorum.'' Özerten, hakemleri yeni sezon öncesi psikolojik olarak destekleyeceklerini belirterek, yeni sezon öncesi seminerin ise 26 Temmuz-2 Ağustos tarihleri arasında yapılmasının planlandığını ifade etti. 
     
</TEXT>
</DOC>
