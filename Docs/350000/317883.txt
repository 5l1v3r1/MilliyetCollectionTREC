<DOC>
<DOCNO> 317883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/soneko15.html </URL>
<DATE> 2005/02/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Giyimde "Ne alırsan 3 YTL" dönemi... 
</HEADLINE>
<TEXT>

     Kısa süre öncesine kadar Çin'den gelen ucuz hediyelik eşyalarla açılan ''Ne alırsan 1 YTL'' mağazalarının yerini, İstanbul üretimi ucuz, ancak biraz daha kaliteli hazır giyim ürünlerinin satıldığı ''Ne alırsan 3 YTL'' mağazaları alıyor. 
     Edinilen bilgiye göre, geçen yıl ülke genelinde hızla yayılan ''Ne alırsan 1 YTL'' mağazaları Çin'den getirilen ucuz ürünler satıldığı için büyük talep gördü. 
     Bu mağazalara olan talep giderek azaldı ve ''Ne alırsan 1 YTL'' mağazalarının önemli bir kısmı kapandı. Bunların yerini ise son günlerde hazır giyim ürünlerinin satıldığı ''Ne alırsan 3 YTL'' mağazaları almaya başladı. 
     Konya'da sayıları hızla çoğalan bu mağazalardan birinin sahibi Mevlüt Ünsal, hazır giyim ürünlerinin İstanbul üretimi olduğunu söyledi. 
     Ürünlerin ucuzluğunun seri sonu olmasından kaynaklandığını ifade eden Ünsal, ''Ürünler ucuz, ancak kaliteli. Birçok ünlü markanın ürünlerini satıyoruz. Seri sonu olup ellerinde kaldığı için ucuz fiyata veriyorlar. Bu nedenle biz de uygun fiyata satıyoruz'' dedi. 
     Genellikle şort, tişört, etek, pantolon gibi yazlık ürünlerin satıldığı mağazaların hediyelik eşyada olduğu gibi büyük talep gördüğünü dile getiren Ünsal, ''Öğle vakitlerinde çok sayıda çalışan soluğu mağazalarda alıyor. Zaman zaman inanılmaz yoğunluk yaşıyoruz'' diye konuştu. 
     
</TEXT>
</DOC>
