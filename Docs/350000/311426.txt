<DOC>
<DOCNO> 311426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur02.html </URL>
<DATE> 2005/02/01/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
İki oğul annelerini dövdü .. 
</HEADLINE>
<TEXT>

     Demet ÖZTÜRK-İbrahim ÖZÇEKİÇ DHA 

      KAYSERİ'nin Sarıoğlan İlçesi Karaözü Beldesi'nde anneleri 84 yaşındaki Elif Yalçın'ı dövüp, boş odaya kapatarak ölüme terk ettikleri öne sürülen 51 yaşındaki Dursun ve 39 yaşındaki Ertan Yalçın kardeşler gözaltına alındı. Vücudunda kırık ve morluklar bulunan Elif Yalçın, yoğun bakıma alındı. Annesini kendisinin bir odaya terk ettiğini kabul eden Ertan Yalçın, "Annemi ben terk ettim, çok istiyorsanız vereyim siz bakın'' diye konuştu. Ertan Yalçın tutuklandı. 
     İki oğlu tarafından dövülüp ölüme terk edildiği öne sürülen Elif Yalçın, Devlet Hastanesi Ortopedi Servisi'nde tedavi altına alınırken durumu ağırlaşınca yoğun bakıma alındı. Elif Yalçın, dün sabah yapılan konsültasyon ardından, Erciyes Üniversitesi Tıp Fakültesi Gevher Nesibe Hastanesi'ne kaldırıldı. Yüzü ve vücudunun çeşitli yerlerinde morluklar ve dayak izleri bulunan kadının femur kemiğinde kırık olduğu saptandı. Yoğun bakım servisinde solunum desteği ile yaşam mücadelesi veren Elif Yalçın'ın durumunun giderek ağırlaştığı kaydedildi. 
     Olaydan sonra kaçan ve Karaözü Beldesi'nde jandarma tarafından gözaltına alınan Ertan Yalçın ifadesinde, annesini taksiyle getirip bıraktığını söyledi. Yalçın, şöyle dedi 
     "Kurban bayramından önce Kayseri'de bir besi ahırında çobanlık yapıyordum, işten çıkartıldım. 5 kişilik nüfusa bakıyorum. Anneme bakacak durumum yoktu. Taksiyle Kayseri'den getirdim, yürümekte zorlandığı için sırtımda köydeki odaya getirip bıraktım. Soba yaktım, sonra yemesi için ekmek bıraktım.'' Ağabey Dursun Yalçın'ın da kardeşinin annesinin köydeki boş odaya konulduğundan haberi olduğu ancak sahip çıkmadığı iddia edildi. Elif Yalçın'ın komşuları, "Oğulları Elif nineyi sürekli döverdi. Elif nine iki oğlunu bize şikayet ederdi. Bir süre, Yozgat'ta oturan kızı Hatice'nin yanında kaldı ve Kayseri'ye geldiğinde oğulları tarafından köye getirilerek buraya terk edilmiş. Bizim de 3 gün sonra haberimiz oldu'' diye konuştu. 
     Jandarma tarafından annesini dövüp, ölüme terk etmek iddiasıyla gözaltına alınan Ertan Yalçın, DHA muhabirine, "Annemi buraya getirdiğimde bir b...u yoktu. Ben bıraktım, ne olmuş İyi çekin. Çok istiyorsanız annemi vereyim siz, bakın'' diyerek küfürler savurdu. Köylüler Ertan ve Dursun kardeşlerin köyde 2 katlı çok güzel evleri olduğunu ancak, annelerini, ahır gibi bir yerde ölüme terk ettiklerini de iddia etti. 
     
     ÖLMEK ÜZEREYKEN BULDUK 
     İğdeli Köyü Muhtarı Baki Demir ve köy korucusu Cemal Duman ise, Elif Yalçın'ı ölmek üzereyken bulduklarını söyledi. Yaşlı kadının 5 metrekarelik ahır gibi bir yere kapatıldığını, sobası bulunan ancak yanmayan bir yerde, yatak ile battaniye bulunduğunu anlatan Baki Demir, "Ölmek üzereydi. Kendisine sıcak çorba verdik, içemedi. Konuşamadığı için ne olduğunu öğrenemedik. Vücudundaki morluklar nedeniyle jandarma dayak olayından şüpheleniyor'' dedi. 
     
     BİRİ TUTUKLANDI 
     Sarıoğlan İlçesi'ne bağlı İğdeli Köyü'nde anneleri Elif Yalçın'ın dövüp, 5 metrekarelik odaya kilitledikleri iddiasıyla gözaltına alınan Ertan Yalçın ile ağabeyi Dursun Yalçın, Sarıoğlan Adliyesi'ne çıkartıldı. Savcılık tarafından ifadelerine başvurulan Yalçın kardeşlerden Ertan Yalçın çıkartıldığı mahkemece tutuklanırken ağabey Dursun Yalçın serbest bırakıldı. 
     
</TEXT>
</DOC>
