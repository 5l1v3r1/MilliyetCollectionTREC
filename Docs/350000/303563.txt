<DOC>
<DOCNO> 303563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/yasam/yas02.html </URL>
<DATE> 2005/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Canavar vurdu ihmal öldürdü 
</HEADLINE>
<TEXT>


Bir kaza sonucu alev alıp Oya Kayaoğlu'na mezar olan aracı mühendisler inceledi LPG emniyet sistemi hatalı 

SERHAT OĞUZ İstanbul 

Gözcü Gazetesi Genel Yayın Yönetmeni Rahmi Turan'ın sekreteri Oya Kayaoğlu'nun ölümüne yol açan LPG'li aracı inceleyen Makine Mühendisleri Odası uzmanları, yangının emniyet sisteminin devreye girmemesi sonucu çıktığını açıkladı. 
Makine Mühendisleri Odası İstanbul Şube Başkanı Tevfik Peker, başka bir aracın arkadan çarpması sonucu yanan otomobille ilgili incelemelerin sonuçlarını açıkladı. Kazada aracın altına giren bariyerlerin LPG borusunu kopararak otomobilin içine kıvrılmasına neden olduğunu belirten Peker, gazın böylece aracın içine dolarak yandığını söyledi. 
Peker, şu açıklamayı yaptı 
"TSE standardına göre, araçlarda LPG tankı üzerindeki valfin emniyet vanası, motora giden borularda bir kırılma olursa gazın aşırı akışını engelleyecek şekilde olmalıdır. Bu araçta LPG tankı üzerindeki valfin vanasının, kırılma sonucu meydana gelen aşırı gaz akışını kesmediği tespit edilmiştir. Anormal bir durumda gazı otomatik elektrovalfin çalışmadığı görülmüştür. Sistemde bu arıza olmasaydı, kaza böyle sonuçlanmazdı." 

900 'bomba' trafikte 
Bu arada Peker, çok sayıda tehlikeli LPG dönüşümlü aracın trafikte bulunduğunu iddia ederek, "LPG tanklarına gaz sızdırmazlık raporu veriyoruz. 2004'te kontrole gelen 5500 araçta eksiklik tespit edildi. Bunlardan 900'ü eksiklerini tamamlayarak tekrar kontrole gelmedi" dedi. 




</TEXT>
</DOC>
