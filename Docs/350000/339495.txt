<DOC>
<DOCNO> 339495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sondun33.html </URL>
<DATE> 2005/05/04/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
İtalya ABD'nin Calipari raporu kuyruklu yalan... 
</HEADLINE>
<TEXT>

     Irak’ta 4 Mart’ta, bir süre rehin tutulduktan sonra serbest bırakılan gazeteci Giuliana Sgrena’ya eşlik ederken Bağdat havalimanı yolunda Amerikan askerlerinin açtığı ateşte İtalyan istihbarat elemanı Nicola Calipari’nin ölümüne ilişkin ABD ve İtalya’nın raporları arasındaki farklılık, İtalya’da tartışma konusu olmaya devam ediyor. 
     İtalyan hükümeti ABD ile ilişkilerde sorun yaratmamaya özen gösterirken, İtalya Reform Bakanı Roberto Calderoli ise ABD’nin yayınladığı raporu "kuyruklu yalan" olarak niteledi. 
     Calderoli, bugün meclis çıkışında gazetecilerin soruları üzerine şöyle konuştu 
     "Eleştirilmesi gereken bir taraf varsa bu İtalya değil ABD’dir. 
     Calipari meselesinde iki raporun netice itibariyle birbiriyle çeliştikleri ortadadır. Bu da iki ihtimalden birinin asılsız olduğunu apaçık göstermektedir." Calderoli, gazetecilerin, "ABD’nin raporu mu asılsız " sorusuna karşılık olarak, "Evet, ABD’nin raporu kuyruklu bir yalan" dedi. 
     Calderoli, Calipari konusundaki anlaşmazlığın ardından, İtalya’nın Irak’taki askerlerini derhal geri çekmesini istediği iddialarını ise "Ben asla böyle bir şey söylemedim" diyerek, yalanladı. 
     Calderoli, İtalya’nın planlı bir şekilde Irak’tan çekilmesi meselesinin gündeme getirilebileceğine değinerek, şunları söyledi 
     "Raporlarda çelişkili durum sonrasında, askerlerimizin planlı bir şekilde ne zaman geri çekilmeye başlanacağı konusunun tartışmaya açılması bence mümkündür. Yabancı askerlerin Irak’tan çekilmeleri, Irak yönetiminin oradaki müttefik güçlerinde zaten tartıştıkları bir konu. Bu konuyu pekala biz de tartışmaya başlayabiliriz. Ama askerlerimizin ne zaman geri çekileceği, ittifak içinde kararlaştırılmalıdır." Calipari’nin ölümü konusunda Berlusconi’nin yarın İtalyan parlamentosuna bilgi vermesi beklenirken, merkez-sol muhalefetteki bazı partiler, İtalya’nın Irak’taki askerlerini geri çekmesi talebini gündeme getirmeye hazırlanıyor. 
     
     İTALYAN BASINI 

     Calipari’nin ölümü, İtalyan basınının en önemli gündem maddesi olmaya devam ediyor. 
     Corriere della Sera gazetesinde bugün "Bu Amerika’dan Hoşlanmıyoruz" başlığıyla yayımlanan başyazıda, Calipari’nin ölümü konusunda ABD’nin kendi askerlerini tümüyle aklamasının, İtalya’dan özür bile dilememesinin İtalyan kamuoyu tarafından hoş karşılanmasının mümkün olmadığı belirtildi. 
     La Repubblica’nın başyazısında ise durum, "Gerçek, Güçlü Olanın" başlığıyla özetlendi. Yazıda, ABD Dışişleri Bakanı Condoleezza Rice ile İtalya Dışişleri Bakanı Gianfranco Fini arasında dün yapılan telefon görüşmesi ele alındı. ABD’nin sadece İtalyanların ABD’nin yayınladığı raporun altına imza koymamalarından dolayı üzüldüğüne dikkat çekilen başyazıda, "Rice, Fini’ye ’sorry’ dedi ama bu üzüntü, facia anında asla bulunmamaları gereken bir yerde duran deneyimsiz askerlerin boş yere bir elemanımızı öldürmüş olmalarından kaynaklanmıyor" denildi. 
     
     BUSH'TAN BERLUSCONI'YE 'ÖZÜR' TELEFONU... 

     ABD Başkanı George Bush’un, İtalya Başbakanı Silvio Berlusconi’yi telefonla arayarak, Irak’taki ABD askerlerinin İtalyan ajan Nicole Calipari’yi öldürmelerinden dolayı duyduğu üzüntüyü dile getirdiği bildirildi. 
     Beyaz Saray basın sözcüsü Scott McClellan, yaptığı açıklamada, telefon görüşmesinde, her iki liderin bu olayın ülkeleri arasındaki ilişkilere zarar vermemesi taahhüdünde bulunduklarını söyledi. 
     Sözcü, iki liderin, Irak halkının iyi bir gelecek inşa etmesine yardımcı olma taahhütlerini yinelediklerini belirtti. 
     Berlusconi’nin makamından yapılan açıklamada da, telefon görüşmesinin uzun ve içten olduğu bildirildi. 
     Görüşmede, iki ülkenin Irak’taki taahhütlerini teyit ettikleri belirtildi. 
     İtalyan ajan Calipari, 4 Martta Irak’ta kaçırılan İtalyan gazeteci Giuliana Sgrena’nın serbest bırakılması operasyonu sırasında Bağdat havaalanı yakınlarındaki bir kontrol noktasında Amerikan askerleri tarafından vurulmuştu. 
     Calipari’nin öldüğü olayda, Sgrena ve diğer İtalyan ajan yaralanmıştı. 
     
</TEXT>
</DOC>
