<DOC>
<DOCNO> 342778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonspo02.html </URL>
<DATE> 2005/05/15/ </DATE>
<TIME> 02.50 </TIME>
<AUTHOR>  </AUTHOR>
<HEADLINE>
Serkan Yılmaz, A1 Kick Box'ın İstanbul ayağının şampiyonu oldu... 
</HEADLINE>
<TEXT>

     Dünya A 1 Kick Box Şampiyonası’nın İstanbul ayağında Türk sporcu Serkan Yılmaz şampiyon oldu. 
     BJK Akatlar Spor Kompleksi’nde gerçekleştirilen organizasyonda, 8 sporcunun eleme usulüyle dövüştüğü müsabakalar ve tek maçlık mücadeleler yapıldı. 
     Çekişmeli geçen maçlarda rakiplerini eleyerek finale kadar yükselen Serkan Yılmaz, ilk maçında nakavtla yendiği Fransız sporcu Olivier Elizabeth ile yaşanan sakatlıklar nedeniyle finalde tekrar karşılaştı. Finalde de rakibini yenen Yılmaz, birinciliği elde ederek altın kemerin sahibi oldu. 
     Çeyrek finalde Yunan Jim Iconomou’yu yenen İranlı Prince Amir ile Amerikalı Chris Reilley’i nakavtla geçen Türk sporcu Serkan Yavuz, galip geldikleri karşılaşmalar sonrası ayaklarında kırık tespit edilmesi nedeniyle yarı finalde ringe çıkamadılar. 
     Ayrıca, tekli maçlarda ringe çıkan Türk sporculardan Şenol Çetin, İranlı Majed Shafiypour’u ilk rauntta nakavt ederken, Tayfun Aktoz ise Belçikalı dövüşçü François Decravhetz’i 5 raunt sonunda puanla yendi. 
     Bir diğer Türk sporcu Ramazan Beyazkaya ile Papua Yeni Gine’li Head Hunter arasındaki karşılaşma ise 5 raundun ardından berabere sonuçlandı. 
     Bu arada, 120 kiloda Polonyalı sporcu Martin Rozaski, 110 kiloda Türk sporcu Birol Topuz’a meydan okudu. Her iki sporcunun da korumalar eşliğinde ringe gelerek karşılıklı atışmaları seyircilerin büyük ilgisini çekti. 
     
     ORGANİZASYON ŞOVLARLA RENKLENDİ 
     Dünyaca ünlü sporcuların ringe çıktığı ve kıran kırana maçların yapıldığı organizasyon adeta bir şov havasında geçti. 
     Akatlar Spor Salonu’nu dolduran yaklaşık 5 bin kişi, Mehmet Ali Erbil’in sunuculuğunu yaptığı maçların arasında, Burcu Güneş, Zeynep Casalini, Hepsi grubu ve Pamela Spence’in şarkılarını dinledi. 
     Organizasyonda ayrıca, çeşitli grupların yaptığı danslar da seyircilerden alkış aldı. 
     
</TEXT>
</DOC>
