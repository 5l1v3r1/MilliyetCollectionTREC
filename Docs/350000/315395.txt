<DOC>
<DOCNO> 315395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/soneko18.html </URL>
<DATE> 2005/02/15/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
DaimlerChrysler'in ''küçük'' başağrısı... 
</HEADLINE>
<TEXT>

     Alman otomobil devi DaimlerChrysler'in, piyasaya ilk kez 1988 yılında çıkardığı Smart modelinden ettiği toplam zararın, 2 milyar avroya ulaştığı bildirildi. 
     Deutsche Welle DW televizyonunun haberine göre, yeni geliştirildiği yıllarda kolay park edilebilmesi ve az yer kaplamasıyla ''şehir içi ulaşımın geleceği'' olarak adlandırılan Smart modeli, şimdi ise ''otomobil devinin başındaki en acil problemlerden biri'' haline dönüşmüş durumda. 
     DaimlerChrysler'in Smart modelinden ettiği zararın sadece 2004 yılında 600 milyon avroya ulaştığı bildirilirken, bu zarara katlanmak istemeyen şirketin seçenekleri değerlendirdiği, modelin üretiminin kalıcı olarak durdurulmasının ise düşünülmediği ifade ediliyor. 
     Smart modeli için ''muhtemel ortaklıkları da gözönünde bulundurarak'' uzun dönemli bir model üzerinde çalıştıklarını açıklayan DaimlerChrysler CEO'su Jürgen Schrempp, finansal sıkıntı içinde bulunan Mitsubishi dışında ciddi teklifler alamadıklarını kaydetti. 
     DaimlerChrysler'in Smart için düşündüğü son çözüm ise zararın büyüklüğüne rağmen, modeli dünyanın en büyüğü olan ABD pazarına sunmak. 
     Bu konuda kesinleşmiş bir tarihin bulunmadığını açıklayan şirketin ABD sorumlusu Eckhard Cordes, Smart'ın ABD'ye ihraç edilmesi için çalışmaların sürdüğünü belirtti. 
     DaimlerChrysler, Smart modelinden zarar etmesine rağmen, 2003'te 400 milyon avro olan net karını, geçen yıl yüzde 525 artışla 2.5 milyar avroya yükseltmişti. 
     
</TEXT>
</DOC>
