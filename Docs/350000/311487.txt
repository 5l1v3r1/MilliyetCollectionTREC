<DOC>
<DOCNO> 311487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonyas05.html </URL>
<DATE> 2005/02/01/ </DATE>
<TIME> 02.21 </TIME>
<AUTHOR>  </AUTHOR>
<HEADLINE>
Erotik malzeme alırken dikkat .. 
</HEADLINE>
<TEXT>

     DHA 

      SAKARYA'nın Kocaali İlçesi'nde oturan Yaşar Yılmaz'ın yaptığı ihbar sonucu, gazetelere verdiği Erotik malzeme' ilanlarıyla Türkiye genelinde yaklaşık 5 bin kişiye, ücretini aldıktan sonra kolilere doldurduğu gazete parçalarını gönderdiği belirlenen Özkan Çelik, İstanbul'da tutuklandı. Birçok kişinin, Çelik'ten utandıkları için şikayetçi olamadığı belirtildi. 
     Alınan bilgiye göre, İstanbul Kadıköy'de Erotik Shop' adında bir dükkanı bulunan Özkan Çelik, gazetelere erotik film VCD'leri ve erotik malzemeler sattığına dair ilanlar verdi. Bu ilanları gazetede okuyan Kocaali'de VCD ve DVD filmler satan dükkanı bulunan Yaşar Yılmaz, 103 YTL 103 milyon lira karşılığında VCD ve erotik malzeme siparişi verdi. Ödemeyi de banka havalesiyle Çelik'e gönderdi. Sipraşi verdikten 2 hafta sonra Yaşar Yılmaz'a gelen kolinin içerisinden gazete parçaları çıktı. Yılmaz bunun üzerine durumu Kocaali Cumhuriyet Savcılığı'na bildirdi. 
     Kocaali Cumhuriyet Savcısı Ersoy Yüce tarafından soruşturma başlatıldı. Savcı Yüce'nin talebi üzerine Özkan Çelik, İstanbul'da Kadıköy Emniyet Müdürlüğü ekipleri tarafından gözaltına alındı. Sorgusunun ardından Kadıköy Adliyesi'ne çıkartılan Çelik, mahkemece tutuklanarak cezaevine gönderildi. 
     Bugüne kadar yaklaşık 5 bin kişiyi aynı yolla dolandırdığı ileri sürülen Özcan Çelik hakkında, dolandırılan diğer kişilerin utandıkları için şikayet dilekçesi vermedikleri belirtildi. 
     
</TEXT>
</DOC>
