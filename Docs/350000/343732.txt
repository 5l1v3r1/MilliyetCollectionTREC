<DOC>
<DOCNO> 343732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonspo25.html </URL>
<DATE> 2005/05/18/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Denizlispor Lig beşinciliğini garantilemek istiyoruz... 
</HEADLINE>
<TEXT>

     Denizlispor Basın Sözcüsü Hasan Kıbrıslıoğlu, Gençlerbirliği’ni yenip lig beşinciliğini garantilemek istediklerini söyledi. 
     Son haftalarda yakaladığı çıkışla tırmanışa geçen Gençlerbirliği’nin beşincilik için Denizlispor’u zorladığını ifade eden Kıbrıslıoğlu, ligin bitimine 2 hafta kala 2 takımın oynayacağı maçın çok önemli hale geldiğini belirtti. 
     Denizlispor’un kendi sahasında oynamanın avantajını kullanıp kazanacağını iddia eden Kıbrıslıoğlu, "Gençlerbirliği’ni yenip lig beşinciliğini garantilemek istiyoruz. Zevkli ve çekişmeli geçecek bu maça taraftarlarımızı davet ediyoruz. Onların desteği sahada mücadele eden futbolculara güç verecektir" dedi. 
     Öte yandan, yeşil-siyahlı takımın futbolcuları, Gençlerbirliği maçının hazırlıklarını teknik direktör Giray Bulak yönetiminde Gümüşler Tesisleri’nde sürdürüyor. Takımda kasığında çekme olan Ersen Martin dışında eksik bulunmuyor. 
     
</TEXT>
</DOC>
