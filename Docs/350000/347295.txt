<DOC>
<DOCNO> 347295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/dunya/axdun01.html </URL>
<DATE> 2005/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransızlar öldürdü, Hollanda gömecek 
</HEADLINE>
<TEXT>


Hollanda'da yarın AB Anayasası referandumu var. Anketlere göre, 'hayır'a destek yüzde 51, 'evet'e ise yüzde 39 oranında 


Fransa'nın yüzde 55 hayır oyuyla reddettiği AB Anayasası, yarın Hollanda'da halkoyuna sunuluyor. Bağlayıcı olmayan ancak parlamentoda yapılacak oylamada partilere fikir vermesi için düzenlenecek referandum öncesinde kamuoyu yoklamaları hayır cephesinin Hollanda'da da önde olduğunu gösterdi. İnternet üzerinden nabız yoklayan "Maurice de Hond" adlı kuruluş son bir hafta içinde evet cephesinin 3 puan kazandığını ve yüzde 39 düzeyine çıktığını bildirdi. Ancak 2 puan gerileyen hayır cephesi yine de yüzde 51 oranında destek buldu. Kararsızların oranı yüzde 10 olarak belirtildi. 

Fransa etkileyecek 
12 milyon kayıtlı seçmenin bulunduğu Hollanda'da referanduma katılım oranının yüzde 44 civarında gerçekleşmesi bekleniyor. 
Gözlemciler, Fransa'daki referandumdan çıkan hayır sonucunun Hollanda'daki hayır oylarını teşvik edeceğini belirtiyorlar. Bu tehlikeyi etkisizleştirmek isteyen Hollanda Başbakanı Jan Peter Balkenende, vatandaşlarına, "Kendi kararınızı kendiniz verin, Fransa sizi yönlendirmesin" diye seslendi. Televizyondan hitap eden Başbakan, "Anayasanın onay süreci devam edecek. Fransa'daki referandum anayasaya neden evet demeniz gerektiğini ortaya koydu, çünkü evet demek ileri gitmektir" dedi. 


</TEXT>
</DOC>
