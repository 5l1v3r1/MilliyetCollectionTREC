<DOC>
<DOCNO> 349211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/ekonomi/eko03.html </URL>
<DATE> 2005/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
FED'in yavaşlama umudu piyasalara ilaç gibi geldi 
</HEADLINE>
<TEXT>


ABD'de faiz artırımlarının sonuna gelindiği umudunun belirmesi global likiditeyi gelişmekte olan ülke piyasalarına yönlendirdi. Trendin devamı için ABD enflasyonunda yükseliş riskinin azaldığını gösteren verilerin sürmesi gerekiyor 

SONGÜL HATISARU Finans atölyesi 

ABD bonolarının faizlerinin gerilemesine bağlı olarak global likidite geçen hafta itibariyle Brezilya, Rusya ve Türkiye gibi gelişmekte olan ülkelere yöneldi. Gösterge 10 yıllık ABD tahvilinin faizi yüzde 3.90 seviyesine gerilerken, yabancı yatırımcıların daha yüksek getiri sağlamak için riskli kabul edilen gelişmekte olan ülke bonolarına yatırımlarını yeniden artırdıkları görülüyor. Aslında gelişmekte olan piyasalara para girişi Fransa referandumunun hemen öncesinde başlamıştı. 
Ancak referandumun Türkiye'nin AB perspektifini nasıl etkileyeceğini görmek isteyen yabancı yatırımcılar bizim piyasalarımızda geç pozisyon açtı. 
AB yetkililerinin Fransa ve Hollanda'nın anayasayı reddetmesinin ardından ısrarla Türkiye'nin üyeliğinin bu sonuçtan etkilenmeyeceğinin altını çizmesi yabancı yatırımcıları rahatlattı. 
Referandum gerginliğiyle iç piyasada yükselen bono ve döviz fiyatlarının yanı sıra düşen borsa endeksi yabancıların yeniden pozisyon açmalarını sağladı. 

Faiz indirim beklentisi 
Piyasa katılımcıları, mayıs ayı TÜFE rakamı beklentilerin biraz üzerinde kalmış olsa da yıllık ÜFE'deki hızlı düşüşün enflasyon beklentilerini iyileştirmeye devam etmesini bekliyor. 
Beklentilerdeki bu iyileşmenin de Merkez Bankası'nın bu hafta çarşamba günü yapacağı toplantıda yeni bir kotasyon indirimini sağlayabileceği ihtimali üzerinde duruyor. 
Dolayısıyla bono faizlerinin yüzde 16 seviyesinde haftaya başlamasını beklemekle birlikte faiz indirimi beklentisi, Başbakan Erdoğan'ın ABD ziyareti, bu hafta Hazine'nin önemli bir itfasının olmaması ve gelişmekte olan piyasalardaki olumlu hava bono faizlerinin yeniden yüzde 15.5'lere doğru hareket etmesine olanak sağlayabilir. 

Dalgalanma yaşanmıştı ABD'den gelen son veriler uluslararası piyasalarda FED'in kısa bir süre sonra 29 30 Haziran toplantısı ya da 9 Ağustos toplantısından sonra faiz artırım sürecine son verebileceği beklentisini doğurdu. 
Genel olarak piyasa uzmanları da bu yönde görüş bildirirken biz bu konuda yorum yapmak için henüz erken olduğunu düşünüyoruz. Çünkü daha öncede bir - iki veriye bakarak çok farklı beklentiler türetilen piyasada daha sonra FED'in aksiyonunu bozmaması nedeniyle büyük dalgalanmalar gözlenmişti. 
ABD'de faiz artırımlarının sonuna gelindiği umudunun belirmesi global likitidenin yeniden gelişmekte olan piyasalara kaymasına neden oldu. Bu trendin devam etmesi için, ABD'de enflasyon ve büyümede yükseliş potansiyelinin azaldığını gösteren verilerin açıklanmaya devam etmesi gerekiyor. Ancak piyasaların önümüzdeki iki haftada her halük rda bu konuyu fiyatlamaya devam edebileceği unutulmamalı. 

Gelişmekte olan piyasalardaki performans sürebilir ABD'de son iki haftadır enflasyon üzerindeki baskının azaldığına yönelik verilerin açıklanması ve aynı zamanda gecen cuma günü açıklanan tarım dışı istihdam rakamı FED'in faiz artırımlarında hızlı gidebileceği beklentisini tam anlamıyla kırdı. 
Nisan ayında 185 bin olarak gerçekleşmesi beklenen tarım dışı sektörlerdeki istihdam verisi 78 bin olarak açıklandı. 
Mayıs ayındaki 78 binlik artış, Ağustos 2003'ten bu yana açıklanan en düşük rakam oldu. 270 bin olan nisan ayı istihdam artışı rakamında revizyona gidilmezken, daha önce 146 bin olarak açıklanan mart ayı artışı ise 122 bin olarak revize edildi. 
Amerikada enflasyon ve büyüme tarafında bir hızlanmanın olmadığının görülmesi FED'in faiz artırım iştahını kesebilir. 
Enflasyon ve büyümenin hızlanmadığına yönelik verilerin sürmesi durumunda gelişmekte olan piyasalarda yaşanan son bir aydaki performansın devam etmesi beklenebilir. 

Yabancı 1.5 milyar dolarlık yeni alım yaptı Piyasa profesyonelleri yabancıların geçen hafta Türkiye piyasalarında 1.5 milyar doların üstünde yeni pozisyon açtıklarını söylüyor. Geçen hafta Amerikan 10 yıllık tahvilinin faizi bir haftada yüzde 4.07 seviyesinden yüzde 3.90 gibi son bir yılda gördüğü en düşük üçüncü seviyeye kadar gevşedi. Bu gerilemede ABD'de yavaş yavaş faiz artırım sürecinin sonuna gelindiğine ilişkin umutların artmış olmasının önemli rol oynadığı görülüyor. ABD tarafında işler biraz sakinleşince gelişmekte olan piyasalara para akışı tekrardan başladı. Nitekim aynı dönem içinde 2030 vadeli gösterge Türk eurobonunun fiyatı 136.31 dolardan, 142.56 dolar seviyesine kadar yükseldi. Hafta başında 17.30 seviyesinde bulunan gösterge bononun faizi ise yine hızlı yabancı alımıyla geçen cuma günü 15.60 seviyesine kadar düştü. Mayıs ayı TÜFE enflasyonunun beklentilerin bir miktar üstünde gelmesinin ardından bonoda yaşanan hafif satış dalgasıyla faiz 0.30 puanlık artışla yüzde 15.90 seviyesine yükseldi. 


</TEXT>
</DOC>
