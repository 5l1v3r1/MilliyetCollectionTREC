<DOC>
<DOCNO> 337580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/guncel/axgun02.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıgöl'e dikkat 
</HEADLINE>
<TEXT>


Organize suç örgütlerinin konuşlandığı Sarıgöl'de iki grup arasında kanlı çatışmalar yaşanıyor. Dün de bir bakkalda 2 kişiyi öldüren şahıs, kurbanlarının birasını içip gitti 

Şükran Özçakmak - İstanbul Milliyet gökyüzünde - MURAT ÖZTÜRK 

Sarıgöl, Gaziosmanpaşa'da lüks apartmanların arkasına gizlenmiş, illegal suç örgütlerinin konuşlandığı bir mahalle. Çoğunlukla Romanların yaşadığı Sarıgöl, yıllardır hırsızlık ve uyuşturucu ticareti yapanların barındığı yer olarak biliniyor. Zaman zaman polisin dahi zırhlı araçlarla girdiği bu mahallede şimdi, kapkaç, hırsızlık, adam kaldırma gibi suçlardan sabıkası olan iki farklı Güneydoğulu grup ile Romanlar arasında kanlı hesaplaşmalar yaşanıyor. Romanlarla çatışmanın yanı sıra Güneydoğulu gruplar da, suç rantı için birbiriyle savaşıyor. 

Cinayetler, ev yakmalar... 
Yalnızca son 25 günde hayatını kaybedenlerin sayısı 4'ü buldu. Çatışmalarda Kalaşnikov'lar kullanılıyor, bölgede oturanlar kafalarını dışarı çıkarmaya bile korkuyor. Son bir yılda çatışmalarda ölenlerin sayısı da 6. 
Polisler, grupların karşı tarafı bile ele vermemesi nedeniyle soruşturmayı yürütmekte güçlük çekiyor. Kanlı çatışmaları son 25 gün içinde tetikleyen olay ise şöyle gelişti 
3 genci kaçırıp kapkaç yapmaları için işkence yaptıkları gerekçesiyle 3 aydır polisin aradığı Güneydoğulu zanlılar ile Roman vatandaşlar arasında çıkan çatışmada 2 kişi hayatını kaybetti, 1 kişi de ağır yaralandı. Çatışma, polisin aradığı Diyarbakırlı Kadir Kaş'ın, arkadaşı Savaş Akman'la birlikte Roman vatandaşların bulunduğu Dereyolu Sokak'taki bir evi satın almak istemesiyle çıktı. Bu sokakta evi olan Şafak Şener 33 , evi satmak isteyen ağabeyi Ufuk'u yaraladı, Kaş ve Akman'ı da öldürdü. Olaydan birkaç gün sonra Kaş'ın satın almak istediği ev, sokak başında bekleyen polis ekiplerine rağmen yakıldı. 


1000 polisle arama sonuç vermemişti 


Geçen yıl Sarıgöl'de, olaya müdahale eden bir polisin silahla yaralanması nedeniyle Gaziosmanpaşa Emniyet Müdürlüğü, 1000 polisle Sarıgöl'e girerek arama yaptı ancak sonuç elde edemedi. Belediyenin iş makinesiyle mahalleye giren polis, yeni inşa edilmiş küçük kulübeleri yıktı. Emniyet açısından yıllarca sorun yarattığı halde belediye, gecekonduların yarıdan fazlasına tapu dağıtmış. Gaziosmanpaşa Belediyesi, 300 gecekondulu bu mahallede vatandaşları ikna edip yıkım yapmayı planladıklarını kaydediyor. 


Cinayetler sıradan bir şey gibi... 


DEREYOLU Sokak'ta dün meydana gelen çatışma ise, bu mahallede cinayetin ne kadar sıradanlaştığının göstergesi oldu. Vatani görevini yaparken firar ettiği için aranan Mardinli Ferhat Ece 31 ile Diyarbakırlı Yaşar Sorguç 32 , bira almak için girdikleri bakkalda, arkalarından gelen ve halen kimliği belirlenemeyen bir kişi tarafından silahla tarandı. Ece ve Sorguç, hastanede öldü. 
Fenalaşan bakkalın ifadesine göre, Sorguç ve Ece'yi öldüren katil, onların açtığı ancak henüz içemediği birayı bitirdikten sonra gitti. 
Ece ve Sorguç'un, yankesicilik, dolandırıcılık, hırsızlık, yaralama gibi suçlardan sabıkası olduğu öğrenildi. 


</TEXT>
</DOC>
