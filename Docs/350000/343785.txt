<DOC>
<DOCNO> 343785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur38.html </URL>
<DATE> 2005/05/18/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Hollandalılar 'Onur Air' için İstanbul'da, Alman turistlere uçak hazır 
</HEADLINE>
<TEXT>

     Hollanda Sivil Havacılık yetkililerinden oluşan 5 kişilik bir heyet, Onur Air’e getirilen uçuş yasağıyla ilgili olarak teknik konularda görüşmelerde bulunmak üzere İstanbul’a geldi. 
     KLM Havayolları’na ait bir uçakla gelen heyet üyeleri, DHMİ Atatürk Havalimanı Başmüdürlüğü’ne geçerek Türk sivil havacılık yetkilileriyle görüşmelere başladı. 
     Yetkililer, teknik düzeyde yapılacak görüşmelerin, sorunun çözümüne katkı sağlamaya yönelik istişare niteliğinde olduğunu söylediler. 
     
     TÜRKİYE'DEKİ ALMAN TURİSTLER İÇİN UÇAKLAR AYARLANDI 

     Almanya’da Onur Air’in uçuşlarının yasaklanması nedeniyle, Türkiye’den dönecek Alman turistler için uçakların ayarlandığı bildirildi. 
     Altours adlı turizm şirketinin yetkilisi Carsten Deuster, B.Z gazetesine yaptığı açıklamada, "Türkiye’den seferler garanti altında. 
     Başka uçaklar ayarlandı. Uçuş saatlerinde birtakım değişiklikler olabilir, ancak yolcular bu konuda zamanında bilgilendirilecek" dedi. 
     Gazetenin haberinde, Almanya’nın önde gelen turizm şirketleri TUI ve ITS’nin de bazı uçak şirketleriyle anlaştıkları, ancak Onur Air’e yönelik yasağın kaldırılmasından sonra bu havayolu şirketiyle yeniden çalışıp çalışmayacakları konusunda açıklama yapmadıkları belirtildi. 
     Öte yandan, Alman Tarım ve Tüketicileri Koruma Dairesi tarafından yapılan açıklamada, Onur Air’e yönelik yasağın kalkmasından sonra bu şirketle uçmak istemeyenlerin biletlerini iptal ettirebilecekleri, ancak bunun için işlem ücretlerini kendilerinin ödemeleri gerektiği bildirildi. 
     
</TEXT>
</DOC>
