<DOC>
<DOCNO> 304748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sonyas05.html </URL>
<DATE> 2005/01/08/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Brad Pitt'le Jennifer Aniston ayrıldı... 
</HEADLINE>
<TEXT>

     Amerikalı ünlü film yıldızları Brad Pitt'le Jennifer Aniston ayrılma kararı aldı. 
     Pitt'le Aniston, People dergisinin internet sitesinde yayınlanan ortak açıklamalarında, 4.5 yıldır süren evliliğin ardından ayrılma kararı aldıklarını, ancak iyi arkadaş olarak kalacaklarını bildirdi. 
     
     NEDEN ÇOCUKMUŞ 

     Brad Pitt ile Jennifer Aniston'ın bugün People'ın internet sitesinde duyurulan şok ayrılığının ardında Brad Pitt'in babalık özlemine karşın eşinin giderek yükseldiği sinema kariyerine ağırlık vermek istemesinin yattığı belirtildi. 
     Internetteki ''star'' ve ''entertainmenttonight'' sitelerinin haberlerine göre, bir süredir Aniston'ın havaalanında parmağında yüzüğü olmadan görüntülenmesiyle doruğa çıkan çiftin ayrılık söylentileri, Karayipler'de tatile çıkmalarıyla azaldı. 
     Ancak bu tatil sırasında çiftin mutlu haberleri yerine ''ayrılık'' haberi geldi. Aniston'ın ''Friends'' dizisinden rol arkadaşı Courteney Cox ile eşi David Arquette ile birlikte yeni yıl tatili için adada 100 bin dolara bir villa kiralayan çift, burada ayrılık kararını açıkladı. 
     4.5 yılı evli olmak üzere 7 yıldır uyumlu bir beraberlik sürdüren çiftin ayrılık haberi başta yakın çevreleri olmak üzere onları ''altın çift'' olarak nitelendiren herkesi çok üzdü. 
     
     PERİ MASALI GİBİYDİ 

     Brad Pitt ile Jennifer Aniston'ın baş kahramanı olduğu peri masalı 1998 yılında başladı. 
     Bağlı oldukları film şirketinin verdiği yemekte tanışan çiftten Pitt'in ağzı aşktan yana çok yanmıştı. İki nişanlısı Gwyneth Paltrow ile Juliette Lewis'den arka arkaya ayrılan Pitt, artık ciddi bir ilişki istemiyordu. Ama, aklına gelen başına geldi. İddiasız güzel Aniston, ünlü aktörün aklını başından aldı. 
     Çift, 29 Temmuz 2000'de evlendi. Aniston, 50 bin çiçeğin arasında yapılan bu ihtişamlı düğünde Pitt'e ''evet'' dedi ve ''hayat boyu sevdiği milk shake'i yapmaya'' söz verdi. 
     Yıllardır ''Friends'' adlı dizideki Rachel Green karakterine can veren Aniston, başlangıçta halinden oldukça memnun görünüyordu. Ancak zamanla sinemada yükselme isteğine kapıldı. Dizinin bitmesi Aniston'a istediği fırsatı verdi ancak onunla aynı fikirde olmayan biri vardı. Dizinin bitmesiyle birlikte yaptığı her röportajda ''artık tamam, çocuğun zamanı geldi'' diyen Pitt, o sırada ''Aşil'' rolünü üstlendiği ''Truva'' filminin başarısının sarhoşluğu içindeydi. 
     Artık 41 yaşına geldiği için baba olmak istediğini söyleyen Pitt'e karşılık Aniston artık bir dizi oyuncusu değil sinema yıldızı olmak istediğini dile getirmeye başladı. 
     
     VE SORUNLAR... 

     Son aylarda tabloid gazetelerde dile getirilen sorunlar giderek diğer basın organlarının sayfalarına da taştı. 
     Artık Atlantik'in iki yakası da olanları duymuş ve son olarak Aniston Aralık ayında parmağından hiç çıkarmadığı yüzüğü olmadan kameralara yakalanmıştı. 
     Çift başta olanları reddetti ve ardından yeni yıl tatiline çıktı. Ardından da ayrılık haberi geldi. Çiftin henüz boşanma davasının henüz açılmadığı, ancak gelecek hafta içinde mahkemeye başvurabilecekleri ifade edildi. 
     Yapılan anketlerde defalarca ''en örnek çift'' seçilen Pitt ile Aniston'ın peri masalı da sonunda tüm Hollywood evlilikleri gibi bitti. Tıpkı Aniston'ın kendi evliliğini diğer ünlülerin evliliğiyle kıyasladığı 2002'deki sözlerindeki gibi ''Herkes mutlu olup olmadığımızı soruyor. Bana biraz zaman verin. Sadece iki yıldır evliyiz. Hollywood yılıyla bu asırlar eder''... 
     

     
</TEXT>
</DOC>
