<DOC>
<DOCNO> 323767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur12.html </URL>
<DATE> 2005/03/14/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Hababam Yüksek Okulları 
</HEADLINE>
<TEXT>

     Mesleki eğitimin en üst kademesi olan meslek yüksek okullarının, eğitim kurumu olma niteliğini yitirdiği, bu okullarda ciddi düzeyde disipsizlik yaşandığı ve "dört işlemi dahi bilmeyen" öğrencilerin bulunduğu bildirildi. 
     Bazı derslerde geçer not alan hiç öğrenci bulunmadığı da kaydedildi. 
     Yükseköğretim Kurulu'nun YÖK , "1'inci Ulusal Meslek Yüksekokulları Müdürler Toplantısı"nın ardından hazırladığı rapor, meslek yüksek okullarının eğitim kurumu olma niteliklerini taşımadığını ortaya koydu. Raporun, "Öğrencilerin Niteliklerine İlişkin Sorunlar" başlıklı bölümünde sıralanan sorunlar, meslek yüksek okullarının "S.O.S" verdiğini gösteriyor. 
     
     "AMAÇ EĞİTİM DEĞİL DİPLOMA SAHİBİ OLMAK" 

     Raporda, sınavsız geçişle sağlanan olanaklar sonucunda meslek liselerindeki eğitim, kültür ve sosyal yönden yeterli olmayan öğrencilerin meslek yüksek okullarına geçtiğine dikkat çekilirken, yeterli niteliği taşımayan öğrencilerin bu okulların mevcut durumunu olumsuz etkilediği kaydedildi. 
     Sınavsız geçişle kayıt yaptıran öğrencilerin bir kısmının okumak, öğrenmek ve böylece bir iş meslek sahibi olmak yerine hiçbir çaba sarf etmeden ve çalışmadan diploma almaya geldiği belirtilen raporda, "Öğrencilerin bir kısmı da askerlik görevlerini ertelemek, ailesinin sağlık sigorta güvencesinden bir süre daha yararlanmak, veya üniversitelerin mediko-sosyal yardım ve katkılarından yararlanmak amacıyla meslek yüksek okullarına gelmektedir" denildi. 
     
     OKULLAR, ÜNİVERSİTE NİTELİĞİNİ YİTİRİYOR 

     Meslek yüksek okullarına gelen öğrencilerin profilinin ülkesel olmaktan çıktığı ve yöresel hale geldiği ifade edilirkin, bu durumun meslek yüksek okullarını "farklı kültürlerin bir araya geldiği, tartıştığı, kaynattığı bilgi ve kültürlerin etkileştiği, paylaşıldığı" bir ortam olan üniversitenin bir parçası olmaktan çıkardığı kaydedildi. 
     Okulların yöresel orta öğretimin bir parçası haline geldiği belirtilen Raporda, "Öğrencilerin çok büyük bir kısmı herhangi bir ideale sahip olmadığı gibi mezun olacağı bölüm hakkında da yeterli bilgiye sahip değildir. Öğrencilerin çoğu lisede sınıf arkadaşı olduklarından, kendilerini lise 4 veya 5'inci sınıf öğrencisi olarak kabul etmekte, üniversitede olduklarını kabullenememektedir" denildi. 
     
     KAĞIT-KALEM BİLE GETİRMİYORLAR 

     Öğrencilerin derse ilgisizliklerinin eğitimdeki temel araç gereçlerden olan kağıt ve kalemi bile taşımamaya kadar vardığı vurgulandı. Raporda, "Öğrencilerin bir kısmı ders araç ve gereci almamakta, not tutmak için dahi kağıt ve kalemi bulunmamaktadır. Bu husus, sadece derste değil sınavlarda bile kendini göstermektedir" denildi. 
     
     DÖRT İŞLEMİ BİLMEYEN ÖĞRENCİLER VAR 

     Raporda en dikkat çeken bulgu ise "üniversite"nin bir parçası olarak görülen meslek yüksek okullarına gelen öğrencilerden bazılarının dört işlemi bile bilmemeleri oldu. 
     Meslek liselerinde okula devam amaçlı öğrencilere tanınan ödünlerin bilgi yetersizliğinin temeli olduğu vurgulanan raporda, şöyle denildi 
     "Meslek liselerinde öğretmenlerin öğrencilere tanıdığı tavizler sonucu bozulan disiplin yapısı ve bilgi yetersizliği aynen meslek yüksek okullarına intikal etmekte, alt yapısı yeterli olmayan öğrencilere derste ders anlatmak ve öğretmek de mükün olmamaktadır. Kimosyona gönderilen raporlarda, öğrenciler arasında dört işlemi bilmeyen öğrencilerin varlığından söz edilmektedir. Meslek yüksek okullarında bu öğrencilere matematikte türev, integral ve diferansiyel gibi özellik gösteren konuların öğretilmesi beklenmektedir." 
     
     BAZI DERSLERDE GEÇEN ÖĞRENCİ YOK 

     Meslek yüksek okullarında dersten kalmaların normal olduğuna dikkat çekilen raporda, anlatılan derslerin meslek liselerindekine paralel olmasına karşın birçok öğrencinin geçemediği kaydedildi. Raporda, "Nitekim bazı derslerden geçen öğrencinin olmaması gibi durumlarla çok sık karşılaşılmaktadır" denildi. 
     
     KIZ ÖĞRENCİLERE KABA DAVRANILIYOR 

     Raporda öğrenciler arası ilişkilere de değinilerek, öğrencilerin disiplinsiz davranışları ve disiplin soruşturmalarında büyük bir artış olduğu belirtildi. Bu durumun öğretmenlerin ders anlatımını da etkilediği kaydedilen raporda, kız ve erkek öğrenciler arasındaki ilişkiye "kabalığın" hakim olduğu kaydedildi. Raporda, "Lise döneminde haftanın 3 gününü sanayide geçirmiş öğrenclilerde öğrenci davranışları yerine çırak davranışlarının hakim olduğu gözlenmektedir. Bu davranış tarzı, kız ve erkek öğrenciler arasındaki ilişkileri kabalaştırdığı gibi, öğretim elemanı ve öğrenci ilişkisini de olumsuz yönde etkilemektedir" denildi. 

     
</TEXT>
</DOC>
