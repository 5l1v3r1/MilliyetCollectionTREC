<DOC>
<DOCNO> 312190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/ekonomi/eko01.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni sepetin ilk enflasyonu düşük 
</HEADLINE>
<TEXT>


DİE, 2003 bazlı endekslerle oluşturulan ilk enflasyonu açıkladı. Verilere göre TÜFE aylık bazda yüzde 0.55 artarken üretici fiyatları beklenenin aksine yüzde 0.41 düştü 

EKONOMİ SERVİSİ 

Devlet İstatistik Enstitüsü 2003 bazlı yeni endekslerle hesaplanan enflasyon oranlarını açıkladı. Aylık fiyat artışları beklentilerin altında geldi. Yüzde 1 civarında beklenen ocak ayı tüketici fiyatları endeksi TÜFE yüzde 0.55 çıkarken TÜFE'den daha yüksek çıkması beklenen üretici fiyatları endeksi ÜFE ise yüzde 0.41 geriledi. Yıllık enflasyon ise TÜFE'de yüzde 9.23, ÜFE'de yüzde 10.70 olarak açıklandı. 
DİE, 2003 harcama kalıplarını esas alarak hazırladığı TÜFE ve yine aynı yılın üretim yapısını dikkate alarak hazırladığı üretici fiyatları endeksinin ocak ayı sonuçlarını açıkladı. Verilere göre enflasyon beklentilerin altında. Ocakta, TÜFE kapsamında fiyatı derlenen 423 maddeden 49'unun fiyatı bir önceki aya göre değişmezken, 241 maddenin fiyatında artış, 133 maddenin fiyatında ise azalış yaşandı. Bu gelişme tahmin edilenlerin aksine paradan altı sıfır atılarak YTL'ye geçilmesinin fiyatlar üzerinde önemli bir yuvarlama etkisine yol açmadığına işaret ediyor. 
Yeni TÜFE endeksinde 10'dan 12'ye çıkarılan alt kolların dördünde fiyatlar ocakta düşerken gıda ve ulaşımdaki zamlar enflasyonun artıda tamamlamasına neden oldu. Gıda fiyatlarının yüzde 1.19 arttığı ocakta bu artışın yuvarlama etkisinden kaynaklanmış olabileceği belirtildi. Konutta ise fiyat artışları yüzde 0.67 oldu. Büyükşehirlerde otobüs ve dolmuş fiyatlarına yapılan zamlar da ulaştırma fiyatlarını yüzde 2.85 artırdı. Fiyatların en fazla düştüğü alt kol ise yüzde 5.05 ile giyim ve ayakkabı sektörü oldu. 
Yıllık enflasyon gıdada yüzde 6.79 ile TÜFE'nin altında, hizmet fiyatlar da üzerinde çıktı. Konutta fiyatlar yüzde 11.5, ulaştırmada yüzde 15.35, sağlıkta yüzde 10.33, eğitim yüzde 17.32 arttı. 
Asıl sürpriz ise ÜFE'de yaşandı. ÜFE aylık bazda yüzde 0.41 düşerken yıllık enflasyon yüzde 10.70 oldu. ÜFE'deki azalışı ise kış aylarında olunmasına ve mevsimsel olarak yüksek çıkmasına karşın tarımdaki fiyat artışının yüzde 0.9 gibi çok düşük bir oranda kalması ve imalat sanayi fiyatlarının yüzde 1.06 düşmesi belirledi. 
DİE, bölgelere göre de enflasyon açıkladı. Buna göre İstanbul'da tüketici enflasyonu ocakta yüzde 0.99, Ankara'da yüzde 0.50, Antalya'da yüzde 0.59 artarken, İzmir'de yüzde 0.20 düştü. 




Enerji hariç TÜFE yüzde 0.61 DİE, yeni endeksle birlikte özel kapsamlı TÜFE göstergeleri de açıklamaya başladı. Buna göre mevsimlik ürünler hariç tutulduğunda TÜFE'deki aylık artış yüzde 0.85 oldu. İşlenmiş gıda ürünleri hariç tutulduğunda TÜFE yüzde 0.29, enerji hariç tutulduğunda yüzde 0.61, enerji ve işlenmiş gıda ürünleri birlikte hariç tutulduğunda yüzde 0.61, enerji, alkollü içkiler ve sigara hariç tutulduğunda yüzde 0.59, enerji, alkollü içkiler ve sigara ile fiyatları yönetilen yönlendiren diğer ürünlerle dolaylı vergiler hariç tutulduğunda yüzde 0.47 olarak hesaplandı. 

At yarışı kuponu şampiyon TÜFE'ye göre ocak ayının zam şampiyonu şans oyunları oldu. Ocakta bir önceki yılın aynı ayına göre, en fazla artış yüzde 66.67 ile şans oyunlarından at yarışlarının kupon fiyatlarında kaydedildi. Bunu, yüzde 46.92 ile sivri biber ve yüzde 42.86 artış ile yine şans oyunlarından sayısal loto izledi. 
Üretici Fiyatları Endeksi'ne göre ise ocakta fiyatı en fazla artan ürün yeşil mercimek oldu. 

Şans oyunları zamda ilk sıralarda Şans oyunları at yarışı 66.67 Sivri biber 46.92 Şans oyunları sayısal loto 42.86 Çevre vergisi atık çöp 34.54 Araç muayene ve emisyon ücreti 21.52 Yeşil soğan 20.87 Kabak 20.79 Ispanak 13.77 Metro ücreti 13.33 Tren ücreti banliyö 13.28 

UZMAN YORUMU 
Bu veriler saydam değil, bir şey söylemiyor FAİK ÖZTRAK Milliyet Yazarı 
DİE, ocak ayına ait enflasyon rakamlarını açıkladı. TÜFE geçtiğimiz ay aylık olarak yüzde 0.55, 12 aylık olarak ise yüzde 8.5 artmış. ÜFE endeksi ise aylık bazda yüzde 0.41 gerilerken 12 aylık artış yüzde 10.7 olmuş. 
Bu rakamlar bana enflasyonun nasıl seyrettiği konusunda bir bilgi vermiyor. Çünkü aynı veriler bazında 2004 yılındaki artışların ne olduğu bilinmiyor. DİE bu yılın rakamlarını geçen yılın TÜFE ve TEFE artış rakamları ile karşılaştırarak yayımlamış. Oysa geçen yılın rakamları 1994 100 bazlı endekse göre. Bu yılın verileri ise yeni hazırlanan 2003 100 bazlı endekse göre. Yani iki veri karşılaştırılabilir değil. 
Daha önce de birkaç kez yazmıştım. Uluslararası saydamlık kuralları verilerle ilgili yeni bir metodoloji benimsendiğinde yeni serinin yeni metodolojiye göre hesaplanmış en az bir veya iki yıl öncesinin verileri ile beraber yayımlanmasını öngörüyor. Ancak bu şekilde ekonomik birimler sağlıklı yorum yapıyorlar. Bu yapılmadığı takdirde veriler saydam kabul edilmiyor. 
Daha önce bütçe, istihdam verilerinde izlediğimiz senaryo fiyat verilerinde de tekrarlandı ve serilerin geriye doğru bağlanmasına izin verecek veriler yayımlanmadı. Oysa yeni seriler 2003 bazlı olduğuna göre ve bu yılın aylık ve 12 aylık artışları verilebildiğine göre yeni endekslere göre hesaplanmış 2004 yılı fiyat artışları DİE nin elinde var. 
Bu sefer kamuoyu saydamlık kuralının ihlaline izin vermemeli ve gerekli tepkiyi göstererek yeni endeksler bazında geçen yılın verilerinin yayımlanmasını sağlamalı. 
Ekonomide balonların şişmeye başladığı bir ortamda yapılacak en tehlikeli şey verilerin saydamlığını engellemektir. Türkiye geçmişte bunu verilerin yayımlanmasını geciktirerek yapmıştı. Büyük zararını gördü. Şimdi yapılan daha çağdaş ama yine de riski büyük. 


</TEXT>
</DOC>
