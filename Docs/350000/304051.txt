<DOC>
<DOCNO> 304051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko53.html </URL>
<DATE> 2005/01/06/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
BP Türkiye Tüpraş'ın indirimini olduğu gibi pompa fiyatına yansıtamayız 
</HEADLINE>
<TEXT>

     BP Türkiye Akaryakıt Direktörü Ahmet Yılmaz, vergi oranlarında bir değişiklik yapılmadığı için Tüpraş tarafından akaryakıt rafineri satış fiyatlarında yapılan indirimlerin olduğu gibi pompa fiyatlarına yansıtılmasının söz konusu olmadığını bildirdi. 
     Ahmet Yılmaz, yaptığı yazılı açıklamada, akaryakıt ürünlerinin fiyatında Tüpraş tarafından yapıldığı bildirilen indirimlerin, rafinerilerin vergisiz satış fiyatlarında olduğunu, vergilerde herhangi bir değişiklik yapılmadığını belirtti. 
     Yılmaz, ''Dolayısıyla, vergi dahil rafineri satış fiyatlarındaki indirimler yüzde 1'ler seviyesinde olmuştur. Diğer bir deyişle, Tüpraş tarafından yapılan benzinlerde yüzde 4.6 ve 4.7 oranında, fuel oil no.6'da yüzde 9 oranında fiyat indirimlerinin, olduğu gibi pompa satış fiyatlarına yansıtılması söz konusu değildir'' dedi. 
     Ahmet Yılmaz, BP olarak, Tüpraş tarafından rafineri satış fiyatlarında yapılan indirimi, bayilerinin pompa satış fiyatlarına ''yansıtmalarını'' teminen akaryakıt tavan satış fiyatlarını açıkladıkları söz konusu esaslar doğrultusunda indirdiklerini bildirdi. 
     
</TEXT>
</DOC>
