<DOC>
<DOCNO> 310173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sondun13.html </URL>
<DATE> 2005/01/28/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Bush Iraklı yöneticiler isterse ülkeyi terk ederiz 
</HEADLINE>
<TEXT>

     ABD Başkanı George Bush, Irak'ta pazar günü yapılacak seçimlerle belirlenecek yöneticilerin istemesi durumunda, Amerikan askerlerinin ülkeden ayrılacaklarını söyledi. 
     Başkan Bush, New York Times gazetesine verdiği demeçte, buna karşın Irak'ın seçilmiş yöneticilerinin, Amerikan askerlerinin işgalci olarak değil destek sağlamak için kalmalarını istemelerini beklediğini belirtti. 
     ''Ne yapacakları bilinmese de, seçimlerden sonra sorumlulukları olacak kişilerin görüşlerini duydum'' diyen Bush, ''Ancak, oradaki yöneticilerin çoğunun, Iraklılar savaşacak düzeye gelene dek koalisyon güçlerinin gerekli olduğunu anlamışlar gibi görünüyor'' ifadesini kullandı. 
     Başkan Bush, yeni Irak yönetiminin istemesi durumunda Amerikan askerlerinin çekilip çekilmeyeceği sorusuna, ''Evet kesinlikle. Bu egemen bir hükümet'' yanıtını verdi. 
     
</TEXT>
</DOC>
