<DOC>
<DOCNO> 316456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonsiy15.html </URL>
<DATE> 2005/02/18/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Gül Kayserili olmaktan gurur duyuyorum 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Kayserili olmaktan ve Kayseri'yi siyasette temsil etmekten gurur duyuyorum'' dedi. 
     Gül, Erciyes Üniversitesi'nde yapımı tamamlanan yeni rektörlük binası ile Göknar-Özbıyık Hukuk Fakültesi'ni hizmete açtı, İzzet Bayraktar Sosyal Bilimler Meslek Yüksekokulu'nun temelini attı. 
     Gül, rektörlük binasının açılış töreninde, Kayseri'nin hayırsever yatırımları bakımından diğer illere örnek olduğunu ifade etti. 
     Hayırseverlerin, kazançlarının önemli bölümünü başka işlerde harcayabilecekken hayır işlerinde değerlendirdiklerini kaydeden Gül, ''Kayserili olmaktan ve Kayseri'yi siyasette temsil etmekten gurur duyuyorum. Bunun sebeplerinden biri de buradaki hayırsever yarışıdır. Kayseri'de yapılan hayır işlere diğer illere örnek olmuştur. Hayırseverlerimizle ne kadar övünsek azdır'' diye konuştu. 
     Kayseri'de yapılan hayır işlerinin diğer illerdeki kıvılcımların da ateşlenmesini sağladığını belirten Gül, üniversitelerin toplumun gelişmesine öncülük eden kuruluşlar olduğunu, buralarda yetişen bilgi, tecrübe ve vizyon sahibi öğrencilerin ülkenin geleceğine yön vereceğini söyledi. 
     Devlet kaynaklarıyla yaptırılan ve 12 yılda tamamlanan rektörlük binasından ibret alınması gerektiğini bildiren Gül, ''Bu bina devlet yatırımları ile özel yatırımların hızını ortaya koymuştur. Bu bina devlet imkanlarıyla 12 yılda tamamlanırken, bu süre içinde hayırseverlerin yaptırdığı çok sayıda bina eğitime kazandırılmıştır'' dedi. 
     Açılış töreni sırasında üniversite yıllarını hatırladığını anlatan Gül, doçentlik aşamasında bıraktığı akademik kariyerini siyaset nedeniyle tamamlayamadığını kaydetti. 
     
     DOĞDUKLARI TOPRAKLARLA ÖDEŞİYORLAR 
     Erciyes Üniversitesi Rektörü Prof. Dr. Cengiz Utaş, üniversitenin gelişimi ve yeni yapılan yatırımlarla ilgili bilgi verdiği konuşmasında, üniversiteye yapılan hayırsever yatırımlarının 60 milyon doları aştığını söyledi. 
     Erciyes Üniversitesi'nin kuruluşundan bugüne dek ülkenin ekonomik sıkıntılarına rağmen hayırsever desteğiyle en hızlı büyüyen üniversitelerden biri olduğunu belirten Utaş, fiziki büyümenin yanısıra eğitim kalitesini de artırmaya çalıştıklarını vurguladı. 
     Hukuk Fakültesi binasını yaptıran Özbıyık ve Göknar aileleri adına konuşan Mahmut Özbıyık da, büyüklerinden aldıkları hayırseverlik bayrağını daha da yükseklere çıkarmaya çalıştıklarını, hukuk fakültesi binasını kısa sürede eğitime kazandırdıkları için mutluluk duyduklarını ifade etti. 
     Sosyal Bilimler Meslek Yüksekokulu binasını yaptıracak olan İzzet Bayraktar ise Kayserili diğer hayırseverler gibi kendisinin de yaptığı yatırımlarla doğduğu topraklarla ödeşmeye çalıştığını anlattı. 
     Konuşmaların ardından açılışı yapılan rektörlük binasının temeli 1993'de atıldı ve devlet katkısıyla yaklaşık 9 milyon YTL 9 trilyon lira harcanarak tamamlandı. Temeli geçen yıl atılan 6 bin metrekare alana Özbıyık ve Göknar aileleri tarafından yaptırılan hukuk fakültesi binası, yaklaşık 2.5 milyon YTL'ye 2.5 trilyon lira mal oldu. Temeli atılan ve İzzet Bayraktar tarafından yaptırılacak olan Sosyal Bilimler Meslek Yüksekokulu binasının ise 2 milyon YTL'ye 2 trilyon lira mal olması planlanıyor. 
     
</TEXT>
</DOC>
