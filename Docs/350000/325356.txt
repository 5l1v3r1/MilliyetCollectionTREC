<DOC>
<DOCNO> 325356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sontur31.html </URL>
<DATE> 2005/03/20/ </DATE>
<TIME> 19.18 </TIME>
<AUTHOR>  </AUTHOR>
<HEADLINE>
Öğretmene borç şoku... 
</HEADLINE>
<TEXT>

     Burdurlu öğretmen Dilek Sarıyıldız'a, 5 yıl önce, kendisine ait olan ve eşinin kullandığı otomobilde ölen kişinin ailesine Bağ-Kur'un ödediği ölüm aylığı borç olarak fatura edildi. 
     Dilek Sarıyıldız 33 , AA muhabirine yaptığı açıklamada, Bağ-Kur'un kendisine 40 bin YTL borç çıkardığını, bunun üzerine mahkemeye başvurduğunu belirtti. 
     12 yaşındaki oğluyla birlikte çok zor durumda kaldığını ifade eden Sarıyıldız, şöyle konuştu 
     ''Eşim, 5 yıl önce, bana ait otomobilde, iki kadın, bir erkek arkadaşıyla trafik kazası yaparak öldü. Kazada, eşimin arkadaşı Muammer Eryılmaz'la Hatice ve Aylin adlı iki kadın da öldü. Kazada ölen kadınların aileleri, hakkımda dava açtı. Kadınların ailelerine 21 milyar lira kan parası ödedim. Bu paranın bir kısmını yakınlarımdan borç olarak aldım, bir kısmını da bankalardan çektiğim krediyle ödedim. Halen bankalardan çektiğim kredi borcunu ayda 400 YTL taksitle ödüyorum. Kazada ölen diğer kişi Muammer Eryılmaz'ın ailesine de Bağ-Kur ölüm aylığı bağlamıştı. Daha sonra yapılan araştırmada, kocamın kazada 8'de 8 kusurlu olduğu ortaya çıkmış. Bağ-Kur, bu nedenle araç bana ait olduğu için 5 yıl boyunca Muammer Eryılmaz'ın ailesine ödediği aylığı bana rücu etmiş. Toplam 9 bin 600 YTL olan borç, yıllar içerisinde faiziyle birlikte 40 bin YTL olmuş.'' Kocası öldüğünden beri yalnız yaşadığını ve kirada oturduğunu belirten Dilek öğretmen, mahkemeye başvurduğunu, 12 Nisan'da ilk duruşmaya gireceğini belirtti. 
     Sarıyıldız, şunları kaydetti 
     ''Oğlum ilköğretim okulu 6. sınıf öğrencisi ve yapılan deneme sınavlarında Türkiye sıralamasında ilk 3'e girdi. Çok başarılı olduğu için eğitimini en iyi şartlarda sürdürmesini istiyorum. Bütün mücadelem bunun için. Ancak bu son olay beni öyle bir duruma düşürdü ki oğlumun eğitimine para ayırmayı bırakın, ev kiramı ödeyip yaşama şansım bile kalmayacak. Tüm gelirim 700 milyon liralık 700 YTL maaşım.'' Burdur Eğitim-Sen Şube Başkanı İsmail Arlı da Bağ-Kur Genel Müdürlüğü'nün 5 yıl sonra böyle bir borç çıkarmasının doğru olmadığını belirterek, ''10 bin YTL civarındaki bir para, Bağ-Kur'un sorumsuzluğu yüzünden 40 bin YTL'ye çıktı. Hukuk sürecinde biz de üzerimize düşeni yapacağız'' dedi. 
     
</TEXT>
</DOC>
