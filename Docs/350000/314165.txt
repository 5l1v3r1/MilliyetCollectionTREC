<DOC>
<DOCNO> 314165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonsiy20.html </URL>
<DATE> 2005/02/10/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Yeni Türk Ceza kanunu tartışılıyor... 
</HEADLINE>
<TEXT>

     Yargıtay Başkanvekili ve Ceza Genel Kurulu Başkanı Osman Şirin, ceza hukukundaki 5 temel yasanın ''hızlı trenler misali perona girdiğini'' belirterek, ''Yeni Türk Ceza Kanundaki eksiklikler 1 Nisan'dan önce düzeltilmelidir'' dedi. 
     Yargıtay Başkanlığı'nın düzenlediği ''Yeni Türk Ceza Kanunun Genel Hükümleri ve Yansımaları'' konu panele başkanlık eden Şirin, Mahmut Esat Bozkurt'un 79 yıllık döneminin kapandığını, ceza hukuku alanında yeni bir dönemin 1 Nisan 2005'de başlayacağını belirtti. 
     Bu dönemin Adalet Bakanı Cemil Çiçek'in adıyla anılacağını ifade eden Şirin, Çiçek'in büyük bir sorumluluk altında olduğunu kaydetti. 
     Ceza hukukunda 5 temel yasanın ''hızlı trenler misali perona girdiğini'' belirten Şirin, bu yasalar çıkarılmadan önce uzun süre tartışılması gerektiğini, ama Türkiye'nin dünyanın hızına ayak uydurabilmek için harekete geçmesi gerektiğini söyledi. 
     Temel yasaların eleştiri zenginliğinden nasibini alamadığını dile getiren Şirin, ''Yetişmemiz gereken bir başka trene binebilmek için hızlı olunması gerekiyordu'' diye konuştu. 
     Yasadaki eksikliklerin kısa zamanda çerçeve yasalarla düzeltilmesini umduğunu belirten Şirin, bunun 1 Nisan'dan önce gerçekleşmesini istediklerini kaydetti. 
     Yeni TCK'yı incelediklerini ve incelemeye devam ettiklerini bildiren Şirin, yeni TCK'dan vazgeçilemeyeceğini, zenginleştirmek üzere sahiplenilmesi gerektiğini ifade etti. 
     Yeni TCK'nın hazırlanmasında görev alan İstanbul Üniversitesi Hukuk Fakültesi Öğretim Üyesi Doç. Dr. Adem Sözüer, yeni TCK'nın ''temel ilkeleri'', ''kasıt'' ve ''taksir'' konuları üzerinde durdu. 
     Marmara Üniversitesi Hukuk Fakültesi Öğretim Üyesi Doç. Dr. Ahmet Gökçen de TCK'nın yeni bir kanun ve içeriği ile mevcut düzenlemeden farklı olduğunu ifade ederek, yeni yasalar hazırlanırken çağdaş batı ülkelerinin ceza hukukundaki temel hükümlerin örnek alındığını söyledi. 
     Daha sade bir sistem kurulduğunu 500'den fazla olan madde sayısının 345'e indirildiğini anımsatan Gökçen, farklı farklı maddelerde düzenlenen suçların tek madde altında toplandığını kaydetti. 
     
     ''FARKLI VE HAKLI GÖRÜŞLERİ DİNLETEMEDİK'' 
     Yeni TCK'nın 5. maddesinin kanunun genel hükümlerinin özel ceza kanunları ile ceza içeren kanunlardaki suçlar hakkında da uygulanacağını düzenlediğini belirten Gökçen, bu maddeyle özel kanunlardaki suçların yeni TCK karşısında uygulanamaz hale geleceğini anlattı. Gökçen, bu madde karşısında 400'ün üzerindeki kanunda değişiklik yapılarak, yeni TCK'ya uyarlanması gerektiğini belirtti. 
     Gökçen'in bu sözleri üzerine konuşan Osman Şirin, bu maddede asıl muhatabın TBMM olduğunu ifade ederek, ''TBMM, her yeni yasada bu maddeyi gözetmediği sürece bu disiplin uygulanamayacaktır'' diye konuştu. 
     Gazi Üniversitesi Hukuk Fakültesi Öğretim Üyesi Doç. Dr. İzzet Özgenç ise yasa çalışmalarını siyasilerle birlikte yaptıklarını ifade ederek, ''siyasileri ikna edebildikleri ölçüde'' düşüncelerini kanuna yansıttıklarını söyledi. 
     Osman Şirin, Özgenç'in bu sözleri üzerine, yeni TCK tasarısı üzerindeki görüşmelerde Yargıtay üyeleri ve öğretim üyelerinin belli ölçüde düşüncelerini kabul ettirebildiklerini, çok farklı ve haklı görüşlerini dinletemediklerini söyledi. 
     
</TEXT>
</DOC>
