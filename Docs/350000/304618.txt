<DOC>
<DOCNO> 304618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sondun11.html </URL>
<DATE> 2005/01/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
BBC "Macaristan Genelkurmay Başkanı'nı AB süreci istifa ettirdi" 
</HEADLINE>
<TEXT>

     Macaristan Genelkurmay Başkanı'nın, ulusal savunma kurumlarının Batı Avrupa kural ve standartlarına uyumun ülkede yarattığı gerginlik nedeniyle istifa ettiği iddia edildi. 
     BBC Türkçe servisinin haberine göre, Macaristan Genelkurmay Başkanı'nın istifasının gerisinde, Macaristan'ın Avrupa Birliği'ne uyum süreci bulunuyor. Batı Avrupa'nın yapısal kurumlarına uyum sürecinin, Macaristan'da siviller ve askerler arasında bir gerginlik yarattığına dikkat çekilirken, Macaristan Genelkurmay Başkanı General Zoltan Szenes'in istifasının beklenmedik bir gelişme olmadığı da kaydedildi. 
     Habere göre, bir süredir ulusal kurumlarını Batı Avrupa'nın standartlarına göre reformdan geçiren Macaristan'da milli savunma kurumlarının reformu bazı gerginlikler yaratıyor. Bu gerginliklerin odağında, ordu ve milli savunma konusunda kimin söz sahibi olacağı yatıyor. Reform, tartışmasız bir şekilde "sivillere" yetki veriyor, generaller geri plana itiliyor. Önemli bir kısmı hayata geçirilen milli savunma reformuna göre, Genelkurmay Başkanı yetkilerini önemli ölçüde kaybediyor, protokolde Savunma Bakanlığı'nın bir müsteşar yardımcısı konumuna geriliyor. Bu ise, bütçe ve atamalarda Genelkurmay Başkanı'nın hiç söz sahibi olamaması anlamına geliyor. 
     Bütçe taslakları, terfiler ve atamaların bundan böyle Milli Savunma Bakanlığı'nın sivil kadrolarının yetkisinde olacağı belirtilen habede, Genelkurmay Başkanı'nın ise, idari görevlerin dışında sadece Milli Savunma Bakanı'na danışmanlık yapabileceğine dikkat çekildi. 
     
</TEXT>
</DOC>
