<DOC>
<DOCNO> 333374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonsiy23.html </URL>
<DATE> 2005/04/14/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Mahkumlara ''eşleriyle özel buluşma'' hakkı 
</HEADLINE>
<TEXT>

     AK Parti Adana Milletvekili Atilla Başoğlu, evli mahkumlara eşleriyle ayda bir kez özel odalarda buluşma hakkı tanınmasını öngören kanun teklifini TBMM Başkanlığı'na sundu. 
     Cezaların İnfazı Hakkında Kanun'da değişiklik öngören teklif, hürriyeti bağlayıcı cezaları infaz edilmekte olanlardan evli olanlara resmi nikahlı eşleri ile cezaevi bünyesinde oluşturulacak özel odalarda en az ayda bir defa buluşma hakkı verilmesini düzenliyor. 
     Gerekli izin, ilgilinin firara teşebbüs edip etmediği, ayaklanmalara katılıp katılmadığı, cezaevinde geçirdiği süreyi iyi hal ile geçirip geçirmediği gözetilerek Cumhuriyet savcılarınca verilecek. 
     Teklifin gerekçesinde, mevcut uygulamada sadece mahkumların değil, eşlerinin de cezalandırıldığı ve zaman zaman ailelerin dağılmasına yol açtığı ifade edilerek, özetle şu görüşlere yer verildi 
     ''Mahkumların tecrit edilmişlik hissine kapılmaları, bir süre sonra onlara elem vermenin ötesine geçerek mevcut vaziyetin kanıksanmasına sebep olmaktadır. Bu hal, onları ümitsizliğe ve bunalımlara itmekte, gerginleşen dimağlar, cezaevi disiplininin sağlanmasını zorlaştırmaktadır. Bu durum, sadece disiplin hükümlerinin değil, toplumsal ahlakın da yara almasına sebep olmakta, cezaevlerinde cinsel tacize, küçüklerin cinsel suiistimaline ve eşcinsel ilişkilere müsait bir zemin hazırlamaktadır. 
     Kartal Cezaevi'de duvara delik açarak hamilelikle sonuçlanan hadiseler, halk arasında hayret, tebessüm yahut alayla anılırken, devletimizin bu sosyolojik vakaya ciddiyetle yaklaşarak, çözüm üretme mecburiyeti vardır.'' 
     
</TEXT>
</DOC>
