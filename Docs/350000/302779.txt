<DOC>
<DOCNO> 302779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/soneko02.html </URL>
<DATE> 2005/01/02/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Motorola Türkiye pazarında büyüyor... 
</HEADLINE>
<TEXT>

     Kablosuz, otomotiv ve geniş bantlı haberleşme sistemleri konusunda dünyanın önde gelen firmaları arasında yer alan Motorola'nın Türkiye pazarında hızla büyüdüğü ve 2004'de satış rakamları açısından yüzde 300'lük büyümeyi yakaladığı bildirildi. 
     Motorola Türkiye Müdürü Murat Öngör, AA muhabirine yaptığı açıklamada, 2004 yılının kendileri açısından dönüm noktası niteliğinde olduğunu söyledi. 
     Geçen yılki satışları açısından, Türkiye pazarında yüzde 300'lük büyüme yakaladıklarını belirten Öngör, Türkiye'ye yapılan tüm Motorola teknolojileri yatırımları toplamının da 2003 yılına göre 3 katına çıktığını ifade etti. 
     Motorola Türkiye'nin yine satışlar bazında bağlı olduğu Orta ve Doğu Avrupa ülkeleri arasında ikinci sıraya yükseldiğini vurgulayan Öngör, ''Nominal büyümenin verdiği sevinçten daha önemlisi, dünyada lider olunan yeni teknolojilerin, öncü bir konumda Türkiye'ye getirilmesi ve hizmete sunulması oldu. Tüm operatörlere bas-konuş teknolojisinin deneme sistemini kurarak bir ilke imza attık'' dedi. 
     Öngör, her yıl yaptıkları yaklaşık 3 milyar dolarlık AR-GE yatırımıyla teknoloji üreten ve bunu vakit kaybetmeden tüketicilere sunan bir şirket olduklarını, Türk insanının da yeni teknolojilere çok çabuk ayak uydurabilen bir yapıya sahip olduğu için, Türkiye pazarının kendileri açısından özel bir öneminin bulunduğunu kaydetti. 
     Geçen yıl önümüzdeki yıllarda büyük önem kazanacak GSM GPRS modüller, sayaç çözümleri, Tetra iletişim sistemleri, belediyelere sağlanan kamu taşımacılığını kolaylaştıracak çözümler ve geniş bant çözümleri gibi konularda 2005 yılı için hazırlık çalışmaları yaptıklarını ifade eden Öngör, ''Bu bağlamda, tüm teknolojilerin toplamında yüzde 30 reel büyüme bekliyoruz. Bu da pazardan daha hızlı büyümeyi planlayan bir yaklaşım. Buradaki stratejimiz, farklı ve değer katan yeni teknolojileri uygun fiyata operatörlere ve tüketicilere sunmak'' diye konuştu. 
     
     GSM PAZARI 
     GSM telefon pazarının 2005 yılında yüzde 10-15 bandında büyümesini öngördüklerini belirten Öngör, şunları kaydetti 
     ''Hedefimiz, 2004 yılında yaptığımız gibi, pazarın hızından daha büyük büyümeyi yakalamak. Bununla ilgili altyapımızı hazırlamış durumdayız. Ayrıca yeni yılda GSM pazarında PTT yani Bas-Konuş teknolojisi içeren telefonların piyasaya damgasını vuracağına inanıyoruz. Şirket olarak bu teknolojiye sahip telefonlarda dünyada lideri konumdayız ve bu konumumuzu Türkiye'ye de taşıma arzusundayız. 
     Bunların yanında cep telefonlarında müzik ve tasarım ile ses getirecek modellerimizi Türk tüketicisinin beğenisine sunacağız.'' 
     
     ''RENKLİ YIL OLACAK'' 
     Öngör, 2005'in telekomünikasyon sektörü için hareketli bir yıl olacağını düşündüklerini ifade ederek, şöyle devam etti 
     ''2004 yılında başlanan, Türk Telekom TT tekelinin kalkması aslında bir süreç. 2005 yılında yeni lisans alıp kurulan şirketlerin yatırımlarını hızlandıracağını ve piyasaya hareket getireceklerini öngörüyoruz. Türk Telekom'un özelleştirme süreci hem yerli hem yabancı oyuncular tarafından takip edilecek. Ayrıca, özel sektörde de bazı firmalar el değiştirebilir. 
     Gerek TT, gerekse diğer ses ve data operatörlerinin yeni trendleri takip edip yatırımlarını bu yönlere kaydırması bekleniyor. 2005 sektör açısından hareketli ve yeniliklerle dolu renkli bir yıl olacak.'' 
     
</TEXT>
</DOC>
