<DOC>
<DOCNO> 332817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/spor/spo12.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Paranın ne önemi var 
</HEADLINE>
<TEXT>


İngiltere Premier Ligi'nde attığı golle tarihe geçen James Vaughan'a zam yapan Everton, 16 yaşındaki genç yıldızın haftalığını 10 pound artırıp, 90 pounda 230 YTL yükseltti 

Kaan BORA 


Everton forması giyen James Vaughan hafta sonunda Crystal Palace'a attığı golle dünyanın en üst düzey futbol arenalarından biri olarak kabul edilen İngiltere Premier Ligi'nin tarihine geçti. C.Palace maçının bitimine 13 dakika kala sahaya çıktığında 16 yaşından 271 gün alan genç yıldız 87'de takımı adına 4. kez fileleri havalandırıp, Premier Lig tarihinin gelmiş geçmiş gol atan en genç oyuncusu unvanını aldı. 
Ancak bundan sonraki gelişmeler daha ilginçti. Kulüp yönetimi, Everton futbol okulunda meşin yuvarlakla tanışan ve 9 yaşından bu yana Mavi-Beyazlı formayı giyen Vaughan'a jest yapmak istedi. Ama Vaughan henüz 17 yaşını doldurmadığı için genç yıldızla profesyonel sözleşme yapılamıyordu. Haftalığına 10 pound zam uygulanan Vaughan bundan sonra maç başına bir genç oyuncunun ulaşabileceği maksimum ücret olan 90 pound Yaklaşık 230 YTL alacak. Milyonlarca pound transfer paralarının havalarda uçuştuğu ve ortalama bir oyuncunun 15-20 bin pound haftalık aldığı Premier Lig'in tarihine geçen genç oyuncu en azından 17 yaşına girene kadar haftalık 90 pounda talim edecek. 
Vaughan'ın bir diğer önemli özelliği ise Premier Lig'de forma giydiği ilk maçta attığı golle Mavi-Beyazlı taraftarlara 'yeni bir Rooney geliyor umudu aşılaması. Çok iyi bir sezon geçirmelerine rağmen Wayne Rooney'nin sezon başında Manchester United'a gidişini unutamayan Everton seyircisi kendine yeni bir idol buldu. Öyle ki, Goodison Park, Vaughan'ın golünden sonra 'Rooney'i de kim' Wayne Who tezahüratıyla inledi. Ancak Vaughan'ı Rooney'den ayıran en önemli ayrıntılardan biri de Liverpool'da değil Birmingham'da doğmuş olması. 
Everton teknik kadrosu her ne kadar şimdiden bir Rooney - Vaughan karşılaştırması yapılmasının mantıklı olmadığını savunsa da Ada'da herkes bu ikiliyi birbiriyle kıyaslıyor. Vaughan da kısa zaman da Rooney gibi şöhrete ulaşır mı bilinmez ama İngiltere 17 Yaşaltı Milli Takımı'nın formasını giyen ve bir sezon önce yaşıtları tarafından yılın futbolcusu seçilen bu genç oyuncunun geçmişini de yabana atmamak gerekir. 

James Vaughan 
Doğum Tarihi 14 07 1988 
Doğum Yeri Birmingham 
Boyu 1.81 
Mevkii Forvet 
Takımı Everton 

PREMIER LİG'İN EN GENÇ GOLCÜLERİ 

James Vaughan 
Tarih 10 04 2005 
Maç Everton - C.Palace 
Yaş 16 yıl, 271 gün 

James Milner 
Tarih 26 12 2002 
Maç Leeds - Sunderland 
Yaş 16 yıl, 357 gün 

Wayne Rooney 
Tarih 19 10 2002 
Maç Everton - Arsenal 
Yaş 16 yıl, 361 gün 

Michael Owen 
Tarih 06 05 1997 
Maç Liverpool - Wimbledon 
Yaş 17 yıl, 144 gün 

Çizme'yi aştılar 

Şampiyonlar Ligi'nde Inter ile Milan arasındaki rövanş maçı sahaya yabancı madde yağması nedeniyle yarıda kaldı 

Devler ligi çeyrek finalinde İtalya'nın Milano şehrinin iki ezeli rakibini buluşturan Inter - Milan derbisi olaylı geçti. İlk randevuyu 2-0 kazanan Milan'ın, Shevchenko'nun golüyle 1-0 önde götürdüğü rövanşın 73. dakikasında ortalık karıştı. Cambiasso'nun kafa vuruşunun faul gerekçesiyle gol olarak değerlendirilmemesi sonrası kale arkası tribününden atılan yabancı cisimler nedeniyle kaleci Dida omuzundan yaralandı. Barcelona - Chelsea maçından sonra aldığı tehditler nedeniyle bir ara hakemliği bırakmayı düşünen Markus Merk'e de meşale isabet etti. Alman hakem olayların büyümesi üzerine oyunu durdururken, Milanlı oyuncular soyunma odasına gitti. Yaklaşık 20 dakikalık bir aradan sonra iki takım oyuncuları yeniden sahaya çıkarken, tepkilerin devam etmesi üzerine Merk karşılaşmayı tatil etti. Günün diğer sınavında Alman Bayern Münih, ilk maçta 4-2 yenildiği İngiliz Chelsea'den rövanşı Pizzarro, Guerrero ve M.Scholl'ün golleriyle 3-2 alırken, konuk ekibin sayıları Lampart ve Drogba'dan geldi. Bu sonuçla Chelsea yarı finale çıkarken, Alman ekibi Avrupa'ya veda etti. 

Torino'da alarm 

Şampiyonlar Ligi'nde yarı finale kalan son iki takım bugün belli olacak. Gecenin önemli maçında Juventus ilk maçta 2-1 yenildiği Liverpool'u Della Alpi'de ağırlayacak. 21.45'te başlayacak mücadeleyi Star TV naklen ekrana getirecek. Ev sahibi ekibin aşırı fanatik taraftar grubu Ultras'ın Heysel'in intikamı hazırlığı içinde olduğu bilgisini alan İtalyan polisi Torino'da geniş güvenlik önlemleri alındı. Juventus'ta sakat Emerson ve Trezeguet yok. İngilizler kasığında problem bulunan kaptan Gerrard'ı Torino'ya götürmedi. Gecenin diğer maçında 1-1'in rövanşında PSV, Lyon'u konuk edecek. 


</TEXT>
</DOC>
