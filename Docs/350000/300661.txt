<DOC>
<DOCNO> 300661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur14.html </URL>
<DATE> 2004/12/24/ </DATE>
<TIME> 03.03 </TIME>
<AUTHOR>  </AUTHOR>
<HEADLINE>
Irak'taki seçimlere PKK müdahalesi 
</HEADLINE>
<TEXT>

     DİYARBAKIR DHA 

      IRAK'ta 30 Ocak 2005'te yapılması planlanan seçimlere PKK gölgesi düştü. örgütün Kuzey Irak'ta kurduğu Kürdistan Demokratik Çözüm Partisi PÇDK adındaki uzantısı Musul, Kerkük ve Erbil'de seçim çalışmalarına başladı. IKDP ve KYB güçleri tarafından engellenen örgütün yöneticileri, Norveçli parlamenterlerle görüşüp seçimlere gözlemci göndermelerini istedi. PÇDK, seçimlerin demokratik biçimde yapılması halinde gerek Kürt Bölgesel Parlamentosu, gerekse Irak parlamentosuna milletvekili gönderme potansiyeline sahip olduklarını belirtti. 
     PKK Kongra-Gel'in yayın organı olan Roj TV'nin verdiği habere göre, PKK'nın Irak'ta kurduğu ve yöneticilerinin de tamamının Irak Kürtlerinden oluştuğu Kürdistan Demokratik Çözüm Partisi PÇDK , Irak'ın kuzeyinde 30 Ocak'ın yaklaşmasıyla birlikte seçim çalışmalarına ağırlık verdi. Musul, Kerkük ve Erbil'de faaliyet yürüten örgüt, Avrupa ülkelerinde de siyasi turlar gerçekleştirip Irak seçimlerine gözlemci heyet gönderilmesini istedi. 
     Son olarak PÇDK Genel Başkanı Faik Muhammed Gulabe ile örgütün üst düzey yöneticilerinden Abdullah Hicab ve PÇDK temsilcileri Norveç'te Liberal Sol Parti Uluslararası Genel Sekreteri Helena Platmark, Norveç Komünist Partisi Dış İlişkiler Sekreteri Arnrjol ve Norveç Kızıl Seçim Birliği üyesi Erling Forvolk ile görüşerek seçimlerin demokratik koşullarda yapılabilmesi için 30 Ocak öncesi Irak'a gözlemci gönderilmesini ve uluslararası kamuoyu oluşturularak baskı kurulması ve denetleyici olunmasını istedi. 
     Mesut Barzani liderliğindeki IKDP ile Celal Talabani liderliğindeki KYB peşmergelerinin PKK'nın yan örgütü PÇDK'nin yürüttüğü çalışmalardan rahatsızlık duyması üzerine, Erbil'de seçim çalışması yürüten 8 kişinin gözaltına alınıp sorgulandığı bildirildi. Örgüte yakın olan bazı basın yayın organları da konuyla ilgili çağrı yaparak Irak'a gözlemci gönderilmesini istedi. Norveç'e giden örgüt yöneticileri IKDP ve KYB tarafından engellendiklerini ifade ederek, adil ve demokratik bir seçim yapılması için Norveç'teki partiler ile hükümetin girişimlerde bulunmasını istedi. Örgüt, seçim çalışmalarını rahat yürütmeleri halinde gerek Kürt Bölgesel Parlementosu, gerekse Irak parlementosuna milletvekili gönderebilecek potansiyele sahip olduklarını açıkladılar. 
     
</TEXT>
</DOC>
