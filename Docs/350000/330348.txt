<DOC>
<DOCNO> 330348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sondun31.html </URL>
<DATE> 2005/04/05/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İngiltere'de seçim tarihi açıklandı 5 Mayıs 
</HEADLINE>
<TEXT>

     İngiltere Başbakanı Tony Blair Kraliçe İkinci Elizabeth'i ziyaret ederek, kendisinden 5 Mayıs'ta yapılması planlanan genel seçimden önce gelecek pazartesi günü parlamentoyu feshetmesini istedi. 
     Buckingham Sarayı'nda Kraliçe İkinci Elizabeth ile yaklaşık yarım saat görüşen ve görüşmeden sonra Downing sokağındaki Başbakanlık konutunda açıklama yapan Blair, Kraliçe'nin onayını aldığını ve 5 Mayıs'ta genel seçimin yapılacağını açıkladı. 
     Halkının önünde büyük bir tercih bulunduğunu, üçüncü dönem için İşçi Partisi'nin halktan destek beklediğini belirten Blair, ''Geçen iki dönem boyunca hızlı bir değişim süreci yaşadık. Bunun sürmesi için neler yapacağımızı önümüzdeki kampanya boyunca ben ve arkadaşlarım ülkenin her yerine giderek anlatacağız'' dedi. 
     Blair, ekonomik kalkınmanın süreceğini, yatırım yapmaya ve istikrarı korumaya devam edeceklerini ifade ederek, öncelikleri arasında ülkeyi terör tehdidinden korumak ve sosyal hizmetlerin kalitesini yükseltmenin de bulunduğunu anlattı. 
     Dün seçim tarihini açıklaması beklenen, ancak Katolik dünyasının ruhani lideri Papa İkinci Jean Paul'ün ölümü üzerine açıklamasını bugüne erteleyen Blair, seçimi bir yıl erken yapıyor. 
     Yarın parlamentoda son kez milletvekillerinin sorularını yanıtlayacak olan Blair'in, yarından sonra da seçim kampanyasını başlatacağı bildiriliyor. 
     Blair'in kampanya boyunca popülaritesinin düşük olduğu pek çok bölgede Maliye Bakanı Gordon Brown'ı öne süreceği ve kendisinin geri planda kalacağı belirtiliyor. 
     Son oturumunu perşembe günü yapacak olan parlamento, seçimin sonuçlanmasına ve sonuçların kesinleşmesine kadar kapalı kalacak. 
     
</TEXT>
</DOC>
