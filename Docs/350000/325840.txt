<DOC>
<DOCNO> 325840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun37.html </URL>
<DATE> 2005/03/22/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Avusturya Türkiye'nin kaderi Kıbrıs'ı tanımasına bağlı 
</HEADLINE>
<TEXT>

     Avusturya Başbakanı Wolfgang Schüssel, ''Türkiye'nin AB'ye tam üyeliği yerine imtiyazlı ortaklığı tercih ettiğini'' söyledi. 
     Schüssel, Kurier gazetesine verdiği demeçte, Türkiye'nin tam üyeliğinin ''tek seçenek olduğunun henüz kararlaştırılmadığını'' ve ''İmtiyazlı ortaklığın gerçekleştirilme şansı olduğuna inandığını'' ifade etti. 
     ''Türkiye'nin Avrupa'ya yakınlaşması için müzakerelere başlanmasından yana olduğunu'' söyleyen Schüssel, ''ama hedefin açık bırakılması gerektiğini'' savundu. 
     Schüssel, Türkiye ile müzakerelerin 3 Ekim'de başlamasının önemli bir şartının, Ankara Anlaşması'nın yeni üyeleri de kapsayacak şekilde genişletilmesini öngören uyum protokolünün onaylanması ve ''dolayısıyla AB üyesi Kıbrıs'ın Rum kesimi tanınması olduğunu'' iddia ederek, ''Bu çok önemli bir şart, her şey buna bağlı olacak'' dedi. 
     
</TEXT>
</DOC>
