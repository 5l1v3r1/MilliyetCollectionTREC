<DOC>
<DOCNO> 300845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sondun09.html </URL>
<DATE> 2004/12/25/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Rehin alınan Fransız gazeteci Bin Ladin'in gezegeninde yaşadım 
</HEADLINE>
<TEXT>

     
     PARİS, DHA 
     

IRAK'ta direnişçiler tarafından 20 Ağustos'ta kaçırılan ve 124 gün rehin tutulduktan sonra serbest bırakılan Fransız gazetecilerden Georges Malbrunot, rehin tutulduğu süre içinde yaşadıklarını Fransız Le Figaro gazetesine anlattı. 
     Yaşadıklarını, "Bin Ladin'in gezegeninde yaşadım" diye ifade eden Malbrunot, Necef ile Kerbela arasındaki bir yolda iki araç tarafından durdurularak, yüzleri maskeli 3 kişi tarafından arabadan indirildiklerini söyledi. Malbrunot, "Onlara sadece Fransız ve gazeteci olduğumuzu söyledik. Hiç karşı koymadık. Amerikan yanlısı olmadığımızı, gerçekleri dünyaya duyurmak için Irak'a geldiğimizi anlattık'' diye konuştu. 
     
     'KAFALARINI UÇURUN' 
     Elleri bağlı ve gözleri bantlı biçimde bir arabanın bagajına bindirildiklerini anlatan Fransız gazeteci, yaklaşık 20 dakika süren bir yolculuktan sonra bilmedikleri bir yere ulaştıklarını belirtti. Bir direnişçinin kendilerine "Kerbela’dayız" dediğini belirten Malbrunot, gözlerinin kapalı olduğunu, ancak kafalarını uçurun' şeklinde konuşmalar duyduğunu ifade etti. Kaçırılan diğer gazeteci de Malbrunot'a "B...n içine düştük" diye seslenmiş. Direnişçilerin gözlerindeki bantları çıkardıktan ve ellerini çözdükten sonra çay ikram ettiğini aktaran Fransız gazeteci, şöyle devam etti 
     "İçlerinden biri bizimle konuşmaya başladı. Ona Fransa’nın işgale karşı çıktığını hatırlattık ve Amerikan yanlısı olmadığımızı tekrarladık. Zaman içinde direnişçilerle diyaloğumuz gelişti. Ne zaman serbest kalacağımızı sorduğumuzda 'Yarın ya da sonraki gün' cevabı veriyor ve ardından koruma altında olduğumuzu, endişe etmememizi istiyorlardı." 
     
     ŞERİAT MAHKEMESİNE ÇIKARILDILAR 
     Georges Malbrunot, direnişçilerin kendilerini serbest bırakmadan önce Şeriat mahkemesi düzenlediklerini, el konulan bilgisayarları için kendilerine 200 dolar, telefonları içinse 100'er dolar ödediklerini kaydetti. Fransız gazeteci rehin tutuldukları süre içinde direnişin yapısına ilişkin edindiği izlenimleri de anlattı. Irak'taki direnişin çok organize bir şekilde yürütüldüğünü söyleyen Malbrunot, direnişçi gruplar arasında ciddi bir iletişimin olduğunu sözlerine ekledi. 
     
</TEXT>
</DOC>
