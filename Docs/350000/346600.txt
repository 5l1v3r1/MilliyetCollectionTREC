<DOC>
<DOCNO> 346600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/spor/spo06.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cantona'nın tekmesi 
</HEADLINE>
<TEXT>


HAKAN DİLEK 


Milan - Liverpool maçı için "Bitmesini hiç istemediğimiz bir maç " deyimini kullandı Fatih Terim. Hani izlemekten büyük keyif aldığımız bir maç demeye getiriyordu usta. Bir ara spiker, "Milan, Rui Costa'yı oyuna almalı mı ' diye sorduğunda O "Ben Rui Costa'yla başlardım oyuna " dedi. Seviyor baba oyunu ilginç hale sokacak adamları. Fatih hoca da, "Sementha Fatih" diye anılırdı seyri zevk veren oyuncuların sahne aldığı futbol dünyamızda bir zamanlar. 
Böyle adamlar vardı eskiden. Trabzonsporlu Ali Kemal -Bir Başbakanlık Kupası maçında hakemi protesto etmek için kramponlarını çıkarıp sahanın ortasına oturmuştu-, Piç Arif -ki onun için top cambazı denilirdi-, olağan dışı adamlardı işte. Deli hallerine futbolumuzun Nezihi, Bahtiyar, Abdülkerim gibi isimleri ekleyebiliriz. Böyle tatlı bir adam da Göztepe'nin İmparator Sado Sadullah 'suydu. Sado maça çıkmadan önce tribündeki Göz - Göz orkestrası onu havaya sokmak için Orhan Gencebay'ın şarkısını çalarmış "Mevsim Bahaar Oluncaaa " 
Bir de bunların toplamı belki dünya topçusu bir adam vardı Eric Cantona. Mayıs 1995'te Crystal Palace tribünlerine uçan tekmeyle yazıldığında anımsamıştım yukarıda saydığım isimleri. Tam on yıl geçmiş üstünden ve Premier Lig'deki M.United- Crystal Palace maçında, "hepimiz birer Cantona'yız" diyesi olup onun maskesini takmaya kalkmış binlerce taraftar, ama yasaklanmışlar suretinden korkup Cantona'nın. Suretinden değilse de uçan tekmesinin futbolun narin bünyesinde açtığı derin yaraların hatırlanmasından çekinmişlerdir. 
-24 Mayıs 1966 doğumlu Cantona. Bu yazı da doğum günü hediyesi olsun.- Arızası ve güzelliği bol bir adamdı Eric. İlk icraatını 1987'de henüz bıyıkları yeni terlemeye başlamışken yaptı ve kendisiyle dalga geçmeye kalkan Auxerre kalecisinin gözünde bir mor halka çizdi önce. Sonra da geçip karşısına şöyle dedi "İyi renktir mor. Açtı seni " 88'de Marsilya'dan milli taktım hocasına küfür ettiği, Montpellier'da kendisine 'el şakası' yapan arkadaşının kafasını kramponlarıyla 'biçime sokmaya' kalktığı için aforoz edildi. 1992'de Leeds'liydi, sezon sonunda M.United'lı. 1994'te İngiltere'de Yılın Futbolcusu seçilen ilk yabancıydı. Aaah işte 1995... Palace'ın 'Kristal'ini döktüğü tarih. 
The Independent onun için "Şair Rimbaud gibi şiir okuyor, Rambo gibi tekme atıyor " diye yazmıştı. Diğer topçular gibi rock ya da pop değil, ortaçağ müziğine müptelaydı, boş zamanlarında soyut resim çalışıyordu, yine aynı tarihlerde Mutluluk Çayırdadır adlı filmde rol kesti, Michael Brown'un yaptığı tabloda İsa olarak tasvir edildi, bir aralar Tenesse Williams'ın ünlü İhtiras Tramvayı'nın haklarını satın almaya kalkıştı, en büyük hayalinin Marlon Brando'nun oynadığı bir film prodüksiyonu yapabilmek olduğunu söyledi. Bazen ağır konuştu büyük usta "Sanatçı karanlık bir odayı aydınlatan ışıktır benim gözümde. Dünya Kupası finalinde Pele'nin pasıyla Rimbaud'nun şiirleri arasında bir fark yoktur benim için " 
Bobby Robson o futbolu bıraktığında şöyle bir şeyler söylemişti "Ateşli karakterine ve havai mizacına rağmen sorun çözen biriydi. O daima olması gereken pozisyondaydı " 
Peki takım arkadaşı Beckham'a ne demeli "Onu bütün gün seyredebilirim. Hatta verdiği eğitimi almak için para bile ödeyebilirim " Cantona aklı selim kardeşim İyi ki doğmuşun, iyi ki olmuşun. İlahlar çime inmiş sen top oynarken. Nasıl istiyorum bana el hareketi çekenlere 'güzel bir uçan tekmeyle yazılmak ' Yazmak belki de... 
Sana ve oyunun güzelliğine hürmetle... 


</TEXT>
</DOC>
