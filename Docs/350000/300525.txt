<DOC>
<DOCNO> 300525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sondun59.html </URL>
<DATE> 2004/12/24/ </DATE>
<TIME> 21.52 </TIME>
<AUTHOR>  </AUTHOR>
<HEADLINE>
FKÖ başkanı Mahmud Abbas "Sandıktan El Fetih çıkıyor" 
</HEADLINE>
<TEXT>

     Filistin kurtuluş Örgütü Başkanı Mahmud Abbas, dün Batı Şeria'da ilk turu yapılan Filistin yerel seçimlerinde sandıklardan El Fetih'in çıktığını belirterek, bu sonuçlardan memnun olduğunu söyledi. 
     Abbas, dün Batı Şeria'da 26 merkezden 18'inde El Fetih'in kazandığını bildirdi. 
     Mahmud Abbas, Ebu Mazen bu akşam Noel kutlamalarına katılmak için geldiği Beytüllahim'de bir düğün salonunda Filistin liderleri, El Fetih üyeleri ve yerel yönetim temsilcilerinin katıldığı kalabalık bir toplantıda konuştu. 
     Filistin devlet başkanlığı seçimlerinin resmen 26 Aralık'ta başlamasına rağmen konuşmasını seçim kampanyası gibi yapan Abbas, toplantıya katılanların alkışlarıyla karşılandı. 
     Mahmud Abbas, konuşmasının başında 11 Kasım'da hayatını kaybeden Filistin lideri Yaser Arafat'ı andı. Arafat için yapılan saygı duruşundan sonra konuşan Abbas, İsrail ile barışı arzu ettiklerini belirtirken, ''Bize elinizi verin. Tam bir barış yapalım'' dedi. 
     Ancak barışın adil olması gerektiğini vurgulayan Abbas, barışın Birleşmiş Milletler BM kararlarına göre yapılması gerektiğini kaydetti. ''Bu konuda yüzde 1 dahi feragat etmeyeceğiz. Barış için biz hep buradayız'' diye konuşan Abbas, İsrail'den saldırı ve cinayetlerini sonlandırmasını, ev yıkımlarını, duvar inşaatlarını durdurmasını, Yahudi yerleşimlerinin genişletilmesinden vazgeçilmesini ve Filistinli tutukluların serbest bırakılmasını bir kez daha istedi. 
     Abbas'ın, 27 Aralık'ta resmen başlatacağı seçim kampanyasında, üzerinde Arafat'la birlikte resimlerinin yer aldığı 1 milyon dolayında tişörtü Filistinlilere dağıtacağı öğrenildi. 
     Hıristiyan dünyasının Noel'ini kutlayan Abbas bu gece Beytüllahim'de düzenlenecek ayine katılacak. 
     
</TEXT>
</DOC>
