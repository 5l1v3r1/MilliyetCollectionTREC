<DOC>
<DOCNO> 302775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sondun30.html </URL>
<DATE> 2005/01/02/ </DATE>
<TIME> 19.46 </TIME>
<AUTHOR>  </AUTHOR>
<HEADLINE>
İsrail, Filistinli hacı adayları için özel önlemler aldı 
</HEADLINE>
<TEXT>

     İsrail, hac görevlerini yerine getirmek isteyen Filistinli hacı adaylarına yardımcı olmak amacıyla özel önlemler aldı. Gazze Şeridi'nden 4500 hacı adayı, Mekke'ye gidebilmeleri için İsrail ordusuna ait otobüslerle Mısır sınırına taşınacak. 
     İsrail Ordu Sözcülüğü'nden yapılan açıklamada, 12 Aralık'ta patlayıcılarla dolu tünelin infilak etmesi sonucu, İsrail-Mısır sınırındaki Refah geçidinin kullanılamaz duruma geldiği hatırlatıldı. Bu nedenle, Gazze Şeridi'ndeki hacca gitmek isteyen Filistinlilerin, Erez geçidi yoluyla Mısır'a geçişlerinin sağlanmasının kararlaştırıldığı bildirildi. 
     İsrail Radyosu, bugün başlayan Filistinli hacı adaylarının taşınması uygulamasının cuma günü sonuna kadar devam edeceğini duyurdu. 
     Hacı adayları, İsrail ve Filistin irtibat ofisi görevlilerinin işbirliği içinde Erez geçiş noktasına geliyor. Buradan, otobüslerle yine Mısır sınırı yakınındaki Kerem Şalom geçiş noktasından, Filadelfi yolunu da geçerek, Refah'ın Mısır tarafındaki sınır noktasına taşınıyorlar. 
     Hacı adaylarını taşıyan otobüslerin güvenliğini İsrail askerleri sağlıyor. 
     Refah Geçidi'nde, Filistinli militanlarca kazılan bir yeraltı tünelinde 12 Aralık'ta meydana gelen patlamada 5 İsrail askeri ölmüş, 5'i de yaralanmıştı. 
     
</TEXT>
</DOC>
