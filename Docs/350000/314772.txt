<DOC>
<DOCNO> 314772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/ekonomi/eko01.html </URL>
<DATE> 2005/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
19 milyon kişi yoksul 
</HEADLINE>
<TEXT>


ANKARA Milliyet 

Devlet Bakanı ve Başbakan Yardımcısı Abdüllatif Şener, Türkiye'de 1 milyon kişinin mutlak yoksulluk, 18 milyon kişinin de göreli yoksulluk içinde bulunduğunu bildirdi. Önceki günkü Ekonomi Koordinasyon Kurulu toplantısına ilişkin bilgi veren Şener, ana konunun yoksullukla mücadele olduğunu belirtti. Mutlak yoksulluğu, gıda yoksulluğu, göreli yoksulluğu da ortalama refah düzeyinin altı şeklinde tanımlayan Şener, şunları söyledi 
"Türkiye'de nüfusun yüzde 1.35'inin yaklaşık 1 milyon kişi , mutlak yoksulluk içinde olduğu saptandı. Göreli yoksullar nüfusun yüzde 26.96'sını oluşturuyor. Yani 18 milyon kişiyi kapasıyor." 

Eğitimsizlik 
Devlet İstatistik Enstitüsü'nün DİE verilerine göre, yoksulluğu artıran etkenler içinde, hane halkı büyüklüğü ve eğitimsizliğin başta geldiğini belirten Şener, "Yoksullluğun en fazla olduğu sektörler, inşaat ve tarım kesiminde çalışanlar olarak tespit edildi" dedi. Yoksullukla mücadeleyi üç kategoride topladıklarını kaydeden Şener, bunları, "Makro ekonomik politikalarla refah düzeyini artırmak, sektörel önlemler almak ve doğrudan sosyal yardım sağlamak" diye sıraladı. Şener, 2004'te 8.5 milyon kişiye 3.2 katrilyon liralık doğrudan sosyal yardım yapıldığını bildirdi. 

Gelir dağılımı 
Gelir dağılımı dikkate alınmadan yoksulluğa çare bulunamayacağını kaydeden Şener, DİE'ye göre gelir dağılımının iyileşmeye doğru yol almakta olduğunu söyledi. Toplumun yüzde 20'lik en yüksek gelir grubunun, 1994'te milli gelirden aldığı payın yüzde 54.9 olduğunu belirten Şener, şöyle devam etti 
"Bu rakam 2002'de yüzde 50.1'e, 2003'te de yüzde 48.3'e düştü. En düşük gelir grubunu teşkil eden yüzde 20'lik kısmın da milli gelirden aldığı pay 1994'te yüzde 4.5 iken 2002'de yüzde 5.3, 2003'te de yüzde 6'ya yükseldi." 


</TEXT>
</DOC>
