<DOC>
<DOCNO> 309838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sondun28.html </URL>
<DATE> 2005/01/27/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
İtalya-Türkiye ilişkileri mükemmel gidiyor 
</HEADLINE>
<TEXT>

     İtalya Dışişleri Bakanlığı, ''Türkiye ile İtalya arasındaki ikili ilişkilerdeki mükemmel gidişatın memnuniyet verici olduğunu'' bildirdi. 
     İtalya Meclis Başkanı Pier Ferdinando Casini'nin resmi davetlisi olarak Roma'da bulunan TBMM Başkanı Bülent Arınç'ın bugün İtalya Dışişleri Bakanı ve Başbakan Yardımcısı Gianfranco Fini ile görüşmesinden sonra bakanlıktan yapılan açıklamada, ''Sıcak atmosferde yapılan görüşmede, ikili ilişkilerdeki mükemmel gidişatın ve iki ülke arasındaki ziyaretlerin yoğunlaşmasından da anlaşılacağı gibi ikili ilişkileri her alanda daha da güçlendirme konusundaki ortak arzunun memnuniyet verici olduğu ifade edilmiştir'' denildi. 
     Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül'ün de İtalya'yı ziyaret ettiğine işaret edilen açıklamada, Arınç-Fini görüşmesinin içeriği şöyle özetlendi 
     ''Başkan Arınç, Türkiye ve AB arasında müzakerelerin başlatılması konusunda verilen destekten dolayı İtalya'ya Türk hükümetinin ve halkının müteşekkir olduğunu dile getirmiştir. Arınç, Türkiye'ye diğer aday ülkelerle eşit muamele yapılmasının sağlanması durumunda, karmaşık ve zorlu müzakere sürecinin öngörülen tarihten önce müspet bir şekilde neticelendirilebileceği kanaatinde olduğunu da belirtmiştir. Bakan Fini ise, Türkiye'nin talebinin haklılığını tanımakla birlikte, Avrupa Konseyi'nin aralık ayındaki kararlarını hayata geçirme konusunda Ankara'nın işbirliğine açık bir tavır sergilemesinin önemini de anımsatmıştır.'' Açıklamada, Arınç ve Fini'nin, uluslararası sorunlar konusunda da fikir teatisinde bulunduğuna değinilerek, ''Başta Irak ve Ortadoğu olmak üzere uluslararası önemli meselelere yaklaşımda iki ülke arasında köklü bir uyum bulunduğu da müşahede edilmiştir'' denildi. 
     
</TEXT>
</DOC>
