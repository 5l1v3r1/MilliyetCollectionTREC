<DOC>
<DOCNO> 337967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/siyaset/siy02.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'ı kızdıran senaryolar 
</HEADLINE>
<TEXT>


İki köşe yazarı tarafından dile getirilen, hükümetin NATO'dan çıkmayı tasarladığı şeklindeki iddialar, Başbakanlık tarafından sert bir açıklamayla tekzip edildi 

ANKARA Milliyet 


İki köşe yazarının hükümetin NATO'dan çıkmayı tasarladığı yolunda ortaya attıkları senaryolar, Başbakan Erdoğan'ın büyük tepkisine yol açtı. Başbakanlık, dün bu iki yazıyı eşine ender rastlanan sertlikteki bir açıklamayla tekzip etti. 
Bu yazılardan ilkinde Hürriyet'ten Cüneyt Ülsever, bir danışmanının Başbakan'a Türkiye'nin NATO'dan çıkmasını önerdiğini, Başbakan'ın da buna "düşünelim" dediğini iddia etmiş ve bu iddia üzerine bir dizi senaryoyu gündeme getirmişti. Tercüman yazarı Nazlı Ilıcak da dünkü köşesinde bu öneriyi yapan danışmanın Erdoğan'ın başdanışmanı Adana Milletvekili Ömer Çelik olduğunu ileri sürmüştü. Başbakan Erdoğan, dün Milliyet yazarlarını kabulü sırasında söz konusu yazılarla ilgili tepkisini kuvvetli ifadelerle kayda geçirirken, "Ömer Çelik aynı zamanda TBMM'yi NATO Parlamenter Assamblesi'nde temsil eden bir milletvekilimiz. Nasıl olur da Türkiye'nin NATO'dan çıkmasını önerebilir" dedi. 

'Tümü gerçekdışı' 
Bu arada, Başbakanlık tarafından dün yapılan bir açıklamada her iki köşe yazarının ismi geçirilerek, özetle şöyle denildi 
"Bu yazılarda ileri sürülen iddiaların tümü gerçekdışıdır. Aklı başında hiçbir kişi, kurum veya kuruluş tarafından ciddiye alınması mümkün olmayan bu iddiaların, ulusal güvenliğimizi doğrudan ilgilendiren bir dezenformasyon kampanyasının parçası olma ihtimali göz önüne alınarak bu açıklamaya ihtiyaç duyulmuştur. 
Sayın Başbakan'ın hiçbir danışmanı tarafından dile getirilmesi mümkün olmayan, Türkiye'nin istikrarını, dost ve müttefikleriyle ilişkilerini zedelemeye yönelik bu akıl ve mantık dışı senaryoların, iftira ve iddiaların hangi kirli emellere hizmet amacıyla üretildiği kamuoyunun takdirlerine sunulur." 



</TEXT>
</DOC>
