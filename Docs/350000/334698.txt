<DOC>
<DOCNO> 334698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/yazar/cemal.html </URL>
<DATE> 2005/04/19/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Eski ile yeni 
</HEADLINE>
<TEXT>


Kuzey Kıbrıs'ta, KKTC'de sürpriz yok. Denktaş dönemi kapandı, Talat dönemi açıldı. Eski olan noktalandı, yeni olan sahneye çıktı. 
Cumhuriyetçi Türk Partisi lideri Mehmet Ali Talat, başta Denktaş Bey olmak üzere eskilerin gözünde vatan haini olarak girdiği Kıbrıs siyasetinde zirveye tırmandı ve cumhurbaşkanlığı koltuğuna oturdu. 
Kolay olmadı bu süreç. 
Talat'ın 2000 yılındaki oyu sadece yüzde 10'du. Beş yıl içinde bu oyunu yüzde 56'ya yükseltti. 2000'deki son cumhurbaşkanlığı seçimlerinde, Denktaş'ın Ankara desteği ile ancak yüzde 44 oy aldığı hatırlanırsa, Talat'ınki büyük bir başarıdır. 
Bu aynı zamanda KKTC'de demokrasinin gayet iyi işlediğini bir kez daha gösteren bir seçim oldu. 
Peki, yükselen dalga neydi 
Cumhurbaşkanı Talat'ın deyişiyle, Kuzey Kıbrıs'ta barış, çözüm ve AB'ye evet dalgası kabardı. 
Seçimi kazanan da bu oldu. 
Çözümsüzlük en iyi çözümdür diyen ve uzun yıllar Ankara'dan da dayatılan, Denktaş Bey'in de canı gönülden benimsediği görüş gitgide etkisizleşti, marjinalleşti. İstemezükçü sesler her geçen yıl daha az duyuldu. 
Kaybeden de bunlardı. 
Onca yılın çözümsüzlüğünün Kıbrıslı Türklere hiçbir şey kazandırmadığı apaçık ve Güney Kıbrıs'la mukayeseli olarak da anlaşıldı çünkü... 
Bütün bu gelişmeler açısından Annan Planı tam anlamıyla bir kırılma noktası oldu. Kuzey'deki barış ve çözüm hareketiyle, Türkiye'de AKP hükümetinin siyasal kararlılığı birbirini tamamlamaya başlayınca, Mehmet Ali Talat'ın yıldızı parladı. 
Geçen yıl 24 Nisan referandumunda Annan Planı'na çıkan yüzde 65 oy iki sonuç doğurdu. 
Bir yandan, asıl oyun bozan tarafın Kıbrıs Rumları olduğu uluslararası toplumda anlaşıldı. Öte yandan, Türkiye'nin 17 Aralık'ta AB'den müzakere tarihi alabilmesi mümkün oldu. 
Denktaş artık yok. 
Bu, Ankara'yı rahatsız edebilir. Bazı sivil ve askeri odaklar, Mehmet Ali Talat'ın yükselişini kolayca içlerine sindiremeyebilir. Cumhurbaşkanı Talat, kimilerinin gözüne Denktaş'tan sonra hafif sıklet görünebilir. 
Ama artık eski perde kapanıyor. 
Ankara'yla Cumhurbaşkanı Talat arasında ister istemez bazı ince ayarlar yapılmak durumda. Çünkü Talat'ın elinde bazı kozlar var. Biri, yüzde 55 oy. Diğeri, hükümetin Kıbrıs politikası.. 
Bu nedenle Ankara'nın, özellikle 'bürokrasi'nin bazı eski alışkanlıklarından vazgeçmesi gerekebilir. 
Cumhurbaşkanı Talat seçilir seçilmez iki çağrı yaptı. Birinde, Kıbrıs Rum liderliğine çözüm için yine elini uzatacağını açıkladı. Ötekinde, Avrupa Birliği'nden çözüm için Güney'e bastırmasını, Türk tarafına ambargoların kaldırılması için de hareketlenmesini istedi. 
İki çağrısı da yerinde. 
Sayın Talat'a başarılar diliyorum. 



</TEXT>
</DOC>
