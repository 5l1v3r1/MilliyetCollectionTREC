<DOC>
<DOCNO> 301975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sontur14.html </URL>
<DATE> 2004/12/29/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Türk ekibi GEA felaket bölgesinde "Marmara depremiyle kıyaslanamaz" 
</HEADLINE>
<TEXT>

     Güney Asya'da meydana gelen 9 büyüklüğündeki depremden en çok etkilenen ülkelerinden biri olan Sri Lanka'da tıbbı destek vermek amacıyla bu ülkeye giden 6 kişilik arama kurtarma ekibi GEA, Babunya bölgesinde görev yapacak. 
     Uydu telefonuyla AA muhabirinin sorularını yanıtlayan 6 kişilik GEA ekibinin şefi Özgür Bozoğlu, Sri Lankalı yetkililerin, uluslararası 6 yardım kuruluşu ile birlikte kendilerini şu ana kadar hiç yardım gönderilmeyen Babunya bölgesine havayoluyla sevk ettiğini söyledi. 
     Bozoğlu, deprem nedeniyle bölgedeki ulaşım güzergahlarının hasar gördüğünü, bu nedenle afet bölgelerine ulaşmakta büyük sorunlar yaşandığını dile getirerek, şunları kaydetti 
     ''Bu yüzden dün geceden beri Colombo Havaalanı'nda bekliyorduk. Yerel saat 14.30 sıralarında bizi askeri helikopter ile Babunya bölgesine sevk ediyorlar. Çünkü o bölgede şu ana kadar çalışan bir sağlık ekibi yokmuş. Orada 5 bin kişiye hizmet veren bir çadır kamp kuruluyor. O çadır kampta insanlara medikal destek vereceğiz. Burası aynı zamanda o bölgedeki yaralıların nakledildiği bir yermiş.'' Bölgede şartların çok zor olduğunu, hava sıcaklığının yüksek, nemin fazla olduğunu ifade eden Bozoğlu, cesetleri toplamakta büyük sıkıntıların yaşandığını bildirdi. 
     Özgür Bozoğlu, bu nedenle cesetlerin çürümesinin daha hızlı olduğunu belirterek, şöyle konuştu 
     ''Hastaneler çalışmıyor, yaralılara bakılamıyor. Cenazelerin kaldırılmasıyla ilgili büyük sorunlar yaşanıyor. Çok fazla salgın hastalık riski var. Bize söylendiği kadarıyla antibiyotik yetmiyor. Yaralıların tedavisiyle ilgili sıkıntılar var. Yeterli ilaç olmadığı için mikrop kapmalar çok fazla. Bu da daha büyük sıkıntılara neden olur. 
     Bölgede antibiyotik ve temiz su sıkıntısı var. Dolayısıyla bundan sonra insanları bekleyen en büyük tehlike salgın hastalık riskidir. Temiz su sağlanması için Dünya Sağlık Örgütü bölgeye milyarlarca klor tableti gönderiyor. Ancak halk bunların nasıl kullanılacağını bilmiyor. Dolayısıyla bunları dağıtırken aynı zamanda halkı nasıl kullanacağına ilişkin bilgilendireceğiz.'' İlk izlenimlerini ''gördüğüm en sıkıntılı afetlerden biri'' diye özetleyen Bozoğlu, bölgede yaşananlarla Marmara'daki depremin kıyaslanamayacağını vurguladı. 
     Özgür Bozoğlu, 6 kişilik ekipte 2 doktor, 1 sağlık görevlisi ve 3 uzman bulunduğunu belirterek, şu ana kadar ulaşım konusu dışında sıkıntı yaşamadıklarını, 2 Ocak 2005 tarihine kadar bölgede hizmet vermeyi düşündüklerini, ancak duruma göre bu sürenin uzatılabileceğini sözlerine ekledi. 
     
</TEXT>
</DOC>
