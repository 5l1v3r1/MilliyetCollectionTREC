<DOC>
<DOCNO> 336223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonspo13.html </URL>
<DATE> 2005/04/23/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İstanbulspor, Denizli'de 3 puan hedefliyor... 
</HEADLINE>
<TEXT>

     Ligde kalma mücadelesi veren İstanbulspor, Denizlispor deplasmanından 3 puanla dönmeyi hedefliyor. 
     İstanbulspor A.Ş. Genel Müdürü Ergün Yücel, AA muhabirine yaptığı açıklamada, Türkiye Kupası yarı finalinde 120 dakika mücadele eden Denizlispor'un psikolojik ve fizik olarak yorgun olduğunu savunarak, ''Rakibimizde düşüş olacaktır. Onların bu durumunu iyi değerlendirip, Denizli deplasmanından 3 puanla dönmek istiyoruz'' dedi. 
     Ligin bitimine 6 hafta kaldığını hatırlatan Yücel, ''Artık bir şeyler yapmamız lazım. Denizlispor maçı belki de ligde kalmamızı belirleyecek. Alacağımız 3 puan dengeleri değiştirir. Bizim acil olarak puana ihtiyacımız var. Denizlispor'un bu durumunu değerlendireceğiz'' diye konuştu. 
     
     DENİZ UYGAR DA DENİZLİ'DE 
     Ligin ikinci yarısında teknik direktör Erol Tok'un maç kadrolarına almadığı Deniz Uygar, istifa eden Tok'un yerine antrenör Fahrettin Ömerli'nin gelmesiyle birlikte yeniden kadroya dahil edildi. 
     İstanbulspor, Denizli'ye 21 kişilik kadroyla giderken, Deniz Uygar da takımla birlikte ligin ikinci yarısında ilk kez deplasmana götürüldü. Antrenör Ömerli'nin Deniz Uygar'ı maç kadrosuna alıp almayacağının yarın belli olacağı öğrenildi. 
     İstanbulspor'da sarı kart cezalısı olan Yordanov yarınki maçta forma giyemeyecek. 
     Sarı-siyahlıların karşılaşmaya şu muhtemel 11 ile çıkması bekleniyor 
     Oğuz, Serhat, Yalçın, Saffet, Abdullah, Cem, Aytekin, Güven, Faruk, Musasa, Musa. 
     Denizli Atatürk Stadı'nda saat 14.30'da başlayacak karşılaşmayı hakem Bülent Demirlek yönetecek. 
     
</TEXT>
</DOC>
