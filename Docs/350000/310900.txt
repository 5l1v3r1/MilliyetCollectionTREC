<DOC>
<DOCNO> 310900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/yasam/yas09.html </URL>
<DATE> 2005/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
5 dakikada Kabataş 
</HEADLINE>
<TEXT>


MEHMET DEMİRKAYA 

İstanbul'da sürekli trafik sıkışıklığı yaşanan bölgelerin başında gelen Eminönü - Kabataş hattı dün tramvaya kavuştu. İstanbul Büyükşehir Belediye Başkanı Kadir Topbaş, hattın Beşiktaş'a kadar uzatılacağı müjdesini verirken, İstanbul Metrosu'nun da Levent'ten Beşiktaş'a bağlanacağını söyledi. Törene Vali Muammer Güler de katıldı. Törenden sonra Güler'le birlikte tramvayı kullanan Topbaş, tramvayın mikrofonundan yolculara gelinen istasyonları anons etti. 

Yolculuk 5 dakikaya indi 
Eminönü - Kabataş arasındaki yolculuk süresini beş dakikaya indiren ve saatte 10 bin yolcu taşıma kapasitesi bulunan 2.8 kilometrelik yeni tramvay hattı üzerinde Kabataş, Fındıklı, Tophane, Karaköy ve Eminönü istasyonları bulunuyor. Taksim - Kabataş arasında yapımı devam eden finüküler sistem devreye girdiğinde, tramvay ve Atatürk Havalimanı - Aksaray arasında çalışan hafif metro Taksim'de İstanbul Metrosu ile birleşecek. Atatürk Havalimanı'ndan Maslak'a kadar raylı sistemden ayrılmadan yolculuk mümkün olacak. 



</TEXT>
</DOC>
