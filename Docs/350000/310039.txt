<DOC>
<DOCNO> 310039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sontur63.html </URL>
<DATE> 2005/01/27/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
ILO Türkiye'de kayıt dışı istihdam 55, AB'de 8-10 
</HEADLINE>
<TEXT>

     Uluslararası Çalışma Örgütü İLO Türkiye Direktörü Gülay Aslantepe, Türkiye'de kayıtdışı istihdamın yüzde 55'lere ulaştığını, buna karşın AB ülkelerinde bu oranın yüzde 8-10 olduğunu söyledi. 
     Aslantepe, İş Kur-İLO Türkiye Direktörlüğü ve Sosyal Taraflar işbirliğiyle kayıtdışı istihdama yönelik olarak Gaziantep'te düzenlenen İl İstihdam Kurulu toplantısında yaptığı konuşmada, Türkiye'de kayıtdışı istihdamın önlenmesi için Hükümet'e teklif sunduklarını, bu alanda ilgili taraflarla çalışmalar yaptıklarını ifade etti. 
     ILO'nun, emek ve sermayeyi bir araya getirerek, sağlıklı bir iletişim kurmayı hedeflediğini belirten Aslantepe, şunları kaydetti 
     ''Sermaye ve emek arasındaki diyalogu güçlendirerek, kayıtdışı istihdamı en aza indirmek zorundayız. Yapılan araştırmalar, Türkiye'de kayıtdışı istihdamın yüzde 55'lere ulaştığını gösteriyor. Bu çok yüksek. Avrupa Birliği AB ülkelerinde bu oran, yüzde 8-10'lar civarında. 70 milyonluk Türkiye'de bu soruna kısa sürede çözüm bulmak zor ama bu konuda daha ciddi çalışmalar yaparak tarafları bir araya getirebiliriz'' Aslantepe, Türkiye'de kayıtdışı istihdam sorununa çözüm bulmak için ilgili taraflarla ortak çalışmalar yaparak bir model oluşturmaya çalıştıklarını sözlerine ekledi. 
     
     VALİ YARDIMCISI KİŞİOĞLU 
     Gaziantep Vali Yardımcısı Gökhan Kişioğlu da işsizlik sorununa mutlaka çözüm bulunması gerektiğini ifade etti. İnsanlara iş bulunması ve kayıtdışı istihdamın önlenmesinin çok önemli olduğuna dikkati çeken Kişioğlu, şöyle konuştu 
     ''Gelişen dünyada gelişmelere ayak uydurmak zorundayız. İşsizlik büyük bir sorun olarak karşımızda duruyor. Ülkelerin gelişmişlik seviyesi, huzur ve mutluluğun sağlanması, insanların iş bulması ve yeterli ücreti almasıyla mümkün olabilir. İnsanlara iş bularak yeterli ücreti vermeden sosyal refah sağlanamaz. Kayıtdışı istihdamın da önlenmesi gerekir. Bu amaçla Gaziantep'te ilgili kurum ve kuruluş temsilcileriyle bir araya gelerek toplantı yapıyoruz. Gaziantep'in birçok alanda olduğu gibi, kayıtdışı istihdamın önlenmesinde de öncülük edeceğine inanıyorum. Kayıtdışı istihdamın önlenmesi, hem haksız rekabeti ortadan kaldıracak hem de verimliliği artıracaktır.'' 
     
</TEXT>
</DOC>
