<DOC>
<DOCNO> 349142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonspo17.html </URL>
<DATE> 2005/06/05/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Dişli Milli takımı protesto edenleri kınıyorum 
</HEADLINE>
<TEXT>

     Futbol Federasyonu Yönetim Kurulu Üyesi ve A Milli Futbol Takımı Sorumlusu Davut Dişli, Yunanistan maçından sonra milli takıma yönelik taraftar tepkilerini büyük bir üzüntüyle karşıladıklarını belirterek, ''Milli takım futbolcularını ve teknik heyeti, Yunan futbolcularının, dünya televizyonlarının önünde 90 dakika sonrası bu şekilde soyunma odasına gönderenleri kınıyorum'' dedi. 
     BJK Nevzat Demir Tesisleri'nde soruları yanıtlayan Davut Dişli, tepkinin, sonucun getirdiği düş kırıklığına bağlı olmadığını düşündüğünü, tribünlerde provakatörlerin olduğuna inandığını söyledi. 
     Dişli, şunları söyledi 
     ''Hayal kırıklığı olduğuna inanmıyorum. Orada provakatörlerin olduğunu düşünüyorum. 90 dakika sonrasında takımın alkışlanarak soyunma odasına gönderilmeleri beklenirken böyle bir tepkiyle karşılaşmak beni son derece rahatsız etti. Bu futbolcuları da çok rahatsız etti ve etkiledi. Değişimi öğrenmeliyiz, kendimizi geliştirmeliyiz. Ne zaman kendimizi kafa olarak ve beyin olarak Avrupalı gibi hissetmeye başlarsak o zaman bazı şeyleri herhalde halletmiş oluruz. 2012'ye talip, Avrupa Birliği'ne aday bir ülke olarak insanların her alanda kendilerini geliştirmiş, belli noktalara taşımış olmaları lazım.'' Yunanistan futbolcularının ve dünya televizyonlarının önünde, millilere gösterilen bu tepkinin kendisini çok etkilediğinin altını çizen Dişli, ''Rakibimiz Yunanistan'dı. Yunanistan ile ilişkilerimizi herkes çok iyi bilir. Futbolcularımızı ve teknik heyeti Yunan futbolcularının önünde, dünya televizyonlarının önünde 90 dakika sonrası bu şekilde soyunma odasına gönderenleri kınıyorum'' diye konuştu. 
     Hakem Markus Merk'in kötü bir yönetim sergilediğini düşündüğünü kaydeden Dişli, Merk'in aslında iyi bir hakem olduğunu, ancak dün akşam kötü bir performans ortaya koyduğunu ve takdir haklarını hep Yunanistan'dan yana kullandığını sözlerine ekledi. 
     
</TEXT>
</DOC>
