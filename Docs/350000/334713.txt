<DOC>
<DOCNO> 334713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sondun04.html </URL>
<DATE> 2005/04/19/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Atina KKTC'deki seçimin kalıcı çözüme katkı sağlamasını umarız 
</HEADLINE>
<TEXT>

     Yunanistan Dışişleri Bakanlığı, KKTC'de dün yapılan cumhurbaşkanlığı seçiminin, Kıbrıs sorununun kalıcı ve işler bir çözüme kavuşturulmasına katkı sağlayacağını umduğunu bildirdi. 
     Bakanlığın yazılı açıklamasında, Atina'nın, seçim sonucunun, KKTC Yönetimi'nin yapıcı bir diyalog çerçevesinde, Ada'nın yeniden birleşmesine yönelik bir çabaya girişmeyi hedefleyen yeni bir politika benimsenmesi sonucunu doğurmasını umduğu vurgulandı. 
     Açıklamada, bu yeni politikanın, BM kararları, Avrupa ilke ve değerleri çerçevesinde ve Annan planı temelinde yapılacak bir müzakere sonucu kalıcı ve işler bir çözüm ve Kıbrıs'ın yeniden birleşmesi sonucunu getirmesi arzusu da dile getirildi. 
     Her türlü yeni girişimin Kıbrıslı Türk ve Rumlar tarafından kabul görerek başarıya ulaşması için iyi hazırlanmış olması gerektiğine dikkat çekilen açıklamada, ayrıca ''İşgal altındaki bölgede dün yapılan değişikliğin, iki toplumun birleşmiş bir Kıbrıs'ta AB'ye katılımın kazançlarından yararlanmaları noktasına gelinmesine katkı sağlayacağını umarız'' ifadeleri kullanıldı. 
     
</TEXT>
</DOC>
