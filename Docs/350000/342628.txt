<DOC>
<DOCNO> 342628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/dunya/adun.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerimov kalınca kaçan halk oldu 
</HEADLINE>
<TEXT>


Andican'daki isyanın kanla bastırılmasının ardından binlerce Özbek, Kırgızistan sınırına yığıldı. Yabancı gazetecilerin kentten çıkarıldığı Andican'da sokaklar ceset dolu 

Cenk Başlamış - Moskova 


Özbekistan'da yakın geçmişin en büyük isyanının İslam Kerimov yönetimi tarafından çok sert şekilde bastırılması ardından halk komşu Kırgızistan'a kaçmaya başladı. 
Etnik ve dini açıdan Orta Asya'nın en hassas bölgesi olan Fergana Vadisi'nde bulunan Andican kentinde önceki gün yaşanan isyan sonrası iktidar, kontrolü yeniden ele geçirdi. Önceki gece boyunca çatışmaların sürdüğü kentte 200 - 500 kişinin öldüğü söyleniyor, ancak kesin sayı bilinmiyor. Özbek hükümetinin laik düzene karşı olmakla suçladığı Ekremi Örgütü'ne üye oldukları iddiasıyla tutuklanan 23 işadamına ağır hapis cezalarının verilmesinin ardından başlayan silahlı isyanın, bizzat Kerimov'un yönettiği bir operasyonla bastırılması sonrasında, bölgedeki halk komşu Kırgızistan'a geçmeye çalışıyor. 

Sınır kasabasında isyan 
Kırgızistan Ulusal Güvenlik Konseyi Sekreteri Miroslav Niyazov, bölgede şu anda 5- 6 bin Özbek vatandaşının toplandığını, iki taraftan kapalı olmasına karşın 530 kadarının sınırı geçmeyi başardığını, bu kişilerin yanlarında ölü ve yaralı yakınlarını da getirdiğini açıkladı. Niyazov, Özbek sınır muhafızlarının geçişleri engellemeye çalıştığını, ancak Celalabad bölgesinde h l çok sayıda kişinin Kırgızistan'a girmeye uğraştığını söyledi. Özbekistan, Tacikistan sınırını da tamamen kapattı. Özgürlük Radyosu'nun Özbek servisi, Kırgızistan sınırındaki Karasu kasabasında halkın isyan başlatarak yerel yetkilileri rehin aldığını ve yönetimi ele geçirdiğini duyurdu. 

Kamyonlar dolusu ceset 
350 bin kişilik nüfusuyla Özbekistan'ın 3. büyük kenti olan Andican, önceki gece yaşanan şiddetli çatışmaların izini silemedi. Görgü tanıkları, kamyonlarla ceset taşındığını, kent sokaklarında h l ölülerin bulunduğunu söyledi. İngiliz Reuters Ajansı ve Rus NTV kanalı muhabirinin aralarında yer aldığı yabancı gazetecilerin kentten çıkarılmasından sonra Andican'da kalan az sayıdaki gazeteciden biri olan Aleksey Voloseviç, halkın dün yeniden Andican Vilayet Konağı önünde toplandığını bildirdi. İnternet haber sitesi Fergana'nın muhabiri olan Voloseviç, halkın olaylardan iktidarı sorumlu tuttuğunu, gösteride ekonomik durumun protesto edildiğini söyledi. 
Silahlı bir grubun cezaevini basmasıyla başlayan olaylarda halk sokağa dökülmüş ve Kerimov'un istifasını istemişti. Yerel gazeteciler, tutuklanan işadamlarının hayır işleriyle uğraştığını ve aşırı dinci suçlamasını kabul etmediğini söyledi. 
Böylece, komşu iki ülkede yaşanan benzer olaylar çok farklı şekilde sonuçlanmış oldu. Mart ayı sonlarında Kırgız muhalefeti seçimlere hile karıştırıldığı gerekçesiyle sokağa dökülmüş, halkın hükümet binasını ele geçirmesi üzerine göstericilere ateş açtırmayan Devlet Başkanı Askar Akayev kaçmıştı. Özbekistan'da ise tam tersi bir durum yaşandı. Moskova'daki Orta Asya ve Kazakistan Enstitüsü Müdürü Andrey Grozin, Akayev'in tersine Kerimov'un iktidarda kalmak için sonuna kadar mücadele edeceğini söyledi. 


CESETLER MEYDANDA TOPLANDI 


Andican'ın ana meydanı, sokaklarda bulunan cesetlerin toplandığı yer oldu. Yakınlarının akıbetini öğrenmek isteyenler ve meraklılar, cesetlerin çevresinde kalabalıklar oluşturdu. Küçük fotoğrafta çatışmalarda ölen bir asker görülüyor. 


</TEXT>
</DOC>
