<DOC>
<DOCNO> 347924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonspo33.html </URL>
<DATE> 2005/06/01/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
A Milli Futbol Takımı'nın belgeseli çekiliyor... 
</HEADLINE>
<TEXT>

     2006 yılında Almanya'da düzenlenecek 18. Dünya Kupası Finalleri'ne gitmek için mücadele eden A Milli Futbol Takımı'nın belgesel filmi çekiliyor. 
     Futbol Federasyonu, A Milli Takım'ın 2006 Dünya Kupası elemelerinin belgeselinin çekilmesi için Cüneyt Yalınkılıç'ın sahibi olduğu Prosentez Prodüksiyon firması ile anlaştı. 
     Yalınkılıç, kamerasıyla A Milli Takım'ın Yunanistan ile 4 Haziran Cumartesi günü yapacağı maç için girdiği kampta çekimlere başladı. Her an futbolcular ve teknik heyetle birlikte olan Yalınkılıç, takım otobüsüyle beraber idmanlara geliyor, basın mensupları kenardan görüntü alırken, saha içinde serbest bir şekilde kamerasıyla çalışıyor. 
     Polat Renaissance Otel'de takımla birlikte kalan Yalınkılıç, AA muhabirine yaptığı açıklamada, 2006 Dünya Kupası Finalleri'ne kadar milli takımın her anını görüntüleyeceğini kaydetti. 
     Milli takımın finallere katılması durumunda, çekimlerin finallerde de devam edeceğini belirten Cüneyt Yalınkılıç, ''Teknik direktör Ersun Yanal'ın oyuncularla toplantılarını, oyuncuların serbest zamanda yaptıklarını, soyunma odalarını, yani milli takımın her anını görüntüleyeceğiz. Tüm görüntüleri kullanarak belgesel film yapacağız. Çektiğimiz belgesel film, federasyonun denetiminden geçtikten sonra bir televizyon kanalında yayınlanacak'' diye konuştu. 
     
</TEXT>
</DOC>
