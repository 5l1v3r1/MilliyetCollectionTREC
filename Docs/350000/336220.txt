<DOC>
<DOCNO> 336220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonspo09.html </URL>
<DATE> 2005/04/23/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Futbolcu ile tartışan kadın yan hakeme kırmızı kart 
</HEADLINE>
<TEXT>

     
     Barış DURAK ŞANLIURFA, DHA 



     ŞANLIURFA'da 1'inci Amatör Küme'de yer alan Yenihalspor ile Eyüpspor arasında geçen hafta sonu oynanan futbol karşılaşmasında, ilginç bir olay yaşandı. Maçın orta hakemi, bir futbolcu ve onunla tartışan kadın yan hakeme kırmızı kart göstererek oyun dışı bıraktı. 
     Kent merkezindeki Haleplibahçe Stadı'nda geçen pazar günü oynan Yenihalspor-Eyüpspor karşılaşmasında, bir ilke imza atıldı. Golsüz berabere devam edan maçın 87'nci dakikasında, Eyüpsporlu Bekir Boztepe'nin girdiği gol pozisyonunu ofsayt olarak değerlendiren yan hakem Nezahat Yıldırım bayrak kaldırdı. Buna sinirlenen Eyüpsporlu Bekir Boztepe, yan hakem Yıldırım'ın yanına giderek itirazda bulundu. Kadın yan hakem Yıldırım ile futbolcu Boztepe arasında tartışma başladı. 
     Yan hakem ile futbolcunun yanına giden orta hakem Halil Kaçmaz, duruma müdahale ederek, tartışmanın sona erdirilmesini istedi. Buna rağmen aralarında tartışmaya devam eden yan hakem Nezahat Yıldırım ile futbolcu Bekir Boztepe'ye, maçın orta hakemi Kaçmaz kırmızı kart gösterdi. Şanlıurfa'nın tek kadın hakemi olan Nezahat Yıldırım, kırmızı kartla maçtan ihraç edilmesi karşısında şoke oldu. Seyirciler de bu durumu önce şaka sandı, ancak hakem ve futbolcunun birlikte sahayı terk ettiğini görünce şaşkınlık geçirdi. Karşılaşmanın son üç dakikası eksik yan hakemle oynandı. 
     Golsüz berabere biten maçın orta hakemi Halil Kaçmaz ve kırmızı kart gören yan hakem Nezahat Yıldırım, açıklama yapmaktan kaçınırken, Eyüpsporlu Bekir, yan hakemin kendisine hakaret ettiğini öne sürdü. Bekir, "Pozisyonumun ofsayt olmadığına itiraz ettim. Ancak, yan hakem bana manyak, geri zekalı' dedi. Bunu duyan maçın hakemi de ikimizi kırmızı kartla dışarı attı'' diye konuştu. 

     
</TEXT>
</DOC>
