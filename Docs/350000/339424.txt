<DOC>
<DOCNO> 339424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/spor/spo12.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eyvah Liverpool 
</HEADLINE>
<TEXT>


Şampiyonlar Ligi'nde evinde Chelsea'yi 1-0 deviren Liverpool, Olimpiyat Stadı'nda 25 Mayıs'ta yapılacak finaldeki yerini ayırttı. Ancak ülke şampiyonumuzun önüne taş koydu 


İki İngiliz ekibinin Şampiyonlar Ligi yarı final randevusundan galip ayrılan Liverpool oldu. 
Stamford Bridge'deki golsüz biten randevunun ardından ligde şampiyonluğu garantileyen Chelsea'yi Anfield Road'da konuk eden Liverpool, maçın henüz 4. dakikada İspanyol yıldızı Luis Garcia'nın golüyle final biletini cebine indirdi. Liverpool'un orta sahasının etkili isminin aşırtma vuruşunda Kaptan John Terry ve William Gallas tüm müdahalelerine rağmen topun çizgiden geçmesini önleyemedi. Bu sonuçla "Kırmızılar", İstanbul'da 25 Mayıs'ta Atatürk Olimpiyat Stadı'nda yapılacak finale ismini yazdıran ilk ekip oldu. 

İzin vermediler 
Kalan dakikalarda oldukça kontrollü bir futbol ortaya koyan Liverpool, yıldızlar karması rakibinin etkili ataklarını zamanında karşılayarak, Chelsea'ye gol izni vermedi. Londra temsilcisinin, 67'de Lampard'la kullandığı serbest vuruşta Liverpool kalecisi Jerzy Dudek mükemmel bir kurtarış yaparken, uzatma dakikalarında da Gudjohnsen mutlak bir gol pozisyonundan yararlanamadı. Liverpool böylece Premier Lig'de iki, kupa finalinde de bir kez karşılaştığı Mourinho'nun talebelerinden rövanşları acı bir şekilde almış oldu. 

Hesapları bozdu 

Chelsea'yi saf dışı bırakan Liverpool'un finale yükselmesi şampiyon olacak takımımızın hesaplarını alt üst etti. Kırmızı-Beyazlı ekibin Şampiyonlar Ligi kupasını alması durumunda Süper Lig şampiyonu ön eleme oynamak zorunda kalacak. Liverpool elenseydi, ligi birinci olarak tamamlayacak temsilcimiz Devler Ligi'ne direkt katılma hakkını elde edecekti. Bugün karşılaşacak iki yarı finalist PSV ve Milan da liglerindeki konumları itibariyle zaten direkt katılma hakkı kazanmışlardı. 

Milan tura yakın 

Şampiyonlar Ligi'nde İstanbul'a gelecek ikinci takım da bu gece oynanacak PSV - Milan yarı final rövanşıyla belli olacak. İlk maçı 2-0 kazanan İtalyan temsilcisi rövanşa avantajlı çıkıyor. Teknik Direktör Ancelotti, bir yıl aradan sonra tekrar Şampiyonlar Ligi'ni kazanmak istediklerini belirtip, "PSV'yi elemeliyiz" dedi. Konuk ekipte eksik bulunmuyor. Hollanda temsilcisinde Teknik Direktör Hiddink skor dezavantajına rağmen umudunu koruyor. Ev sahibinde Ooijer cezalı, Beasley ise sakat. 21.45'teki maçı Star naklen ekrana getirecek. 

5 HAFTA KALA 

Sparta Prag yine şampiyon 
Çek Ligi'nde şampiyonluğa genelde olduğu gibi yine Sparta Prag ulaştı. Sigma Olomouc'u deplasmanda 2-0 yenen Bordo - Beyazlılar toplamda 33, Çek Cumhuriyeti kurulduktan sonra ise yedinci şampiyonluğunu kazandı. Sparta Prag, ligin bitimine 5 hafta kala en yakın rakibi Teplice'nin 18 puan önünde ipi göğüsleyip, bu alanda da bir rekora imza attı. 

E - MAIL'E DİKKAT 

Dünya Kupası'na virüs bulaştı 
Dünya Kupası organizasyon komitesi, futbolseverleri virüs konusunda uyardı. Taraftarlara 2006 Finalleri'ne bedava bilet kazandıkları yolunda gönderilen e - mailleri açmamaları tavsiyesinde bulunuldu. Özellikle gewinn.fifa.de ve ticke.fifa.de adreslerinden gelen mesajların açıldığı zaman bilgisayarı çökerttiği bildirildi. 

1. LİGE DÖNDÜLER 

Köln yeniden Bundesliga'da 
Almanya'nın köklü ekiplerinden Köln bir sezon önce düştüğü 1. Lig'e tekrar geri döndü. Erzgebirge Aue'yi deplasmanda 2-1 mağlup ederek, ligin bitimine 3 hafta kala ilk üçe girmeyi garantileyen Köln biletini kaptı. Sezon sonunda takımdan ayrılacak olan Teknik Direktör Stevens, "Kalbim her zaman Köln ile atacak" dedi. Stevens'ın Roda ile anlaştığı belirtildi. 

KUPADA OYNUYOR 

Ronaldinho ikilemi 
Brezilya Futbol Federasyonu CBF , Barcelona Kulübü'nün Ronaldinho'yu Konfederasyon Kupası'nda oynatmamak için kendilerinden izin aldığı yolundaki haberleri yalanladı. CBF'nin resmi internet sitesinde yapılan açıklamada, "15-29 Haziran arasında yapılacak turnuva için hiçbir oyuncumuza izin vermedik" ifadesi kullanıldı. 




</TEXT>
</DOC>
