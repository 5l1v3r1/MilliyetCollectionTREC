<DOC>
<DOCNO> 349899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/yazar/zbirand.html </URL>
<DATE> 2005/06/08/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
ABD, AKP'yi silmek üzere 
</HEADLINE>
<TEXT>


WASHİNGTON 

Erdoğan-Bush görüşmesi öncesinde konuştuğum Amerikalılar ikiye ayrılıyor 
BUSH YÖNETİMİ Politikaları oluşturan ve uygulayan Beyaz Saray, Milli Güvenlik Konseyi ve Dışişleri Bakanlığı kuruluşların yetkilileri rahatsızlar ancak durumu fazla abartmak istemiyorlar. Zira onlar için önemli olan Türkiye ve Türkiye'nin konumu. Türkiye ile ilişkilerin, başa hangi hükümet gelirse gelsin son derece önemli olduğuna inanıyorlar. Erdoğan ve arkadaşlarının son 4-5 aydır genel yaklaşımlarından, verdikleri demeçlerden neden ve nasıl rahatsız olduklarını saklamamakla birlikte kelimeleri dikkatli kullanıyorlar. 
YENİ MUHAFAZAKARLAR Tabii Amerika'da politikaların oluşturulmasına katkıda bulunan, yönetimleri büyük oranda etkileyen bir de dış çevre var. Bu dış çevre muhafazakar düşünce kuruluşları think tank ve yeni muhafazakarların oluşturdukları bir cephe. Bu cephe ki, uzun yıllar boyunca Türkiye'yi Ermeni ve Rum lobilerine karşı korudu, Kürt sorununda arka çıktı ve soğuk savaş döneminde de askeri darbeleri görmezden geldi. Yani tam anlamıyla Türkiye yanlısı hareket ettiler. İşte Washington'da Türkiye ile ilgili asıl kıyameti koparanlar da bunlar. İlk başlarda AKP'yi büyük ümitlerle kucaklamışlardı. Ancak ardından gelen Irak krizi, Felluce olayının soykırım gibi gösterilmesi, Türk Cumhurbaşkanının Suriye'ye gitmesi, İran konusunda gereken desteği görmemeleri bu çevreleri çileden çıkarttı. Şu anda kendi aralarında yapılan tartışma AKP'nin listeden silinip silinmemesi. Bunu da açıkça söylüyorlar. 
Erdoğan Beyaz Saray'da Bush'a gereken güvenceleri veremez, ardından da daha önce tepki yaratan açıklamaları sürdürürse AKP'ye karşı tutum almaya hazırlanıyorlar. Tabii öte yandan da AKP'nin gücü ve elindeki çoğunluk ister istemez bu çevreleri düşündürüyor. 
Özetlemek gerekirse, eğer birşeyler değişmez ve AKP aynı yaklaşımları sürdürürse önümüzdeki aylarda Bush yönetimi ile hükümet arasındaki köprüler büyük zarara uğrayacak. Bundan dolayı şimdi herkes bugünkü görüşmenin sonucunu ve sonrasını merak ediyor. 



BEYAZ SARAY'DAN DAİMA ANLAŞMA ÇIKAR Washington 
Yıllar boyunca gazetecilik yapar ve yıllar boyunca, Türk liderlerinin Beyaz Saray'a giriş ve çıkışlarını izlerseniz, sizde benim gibi daha önce birkaç kez gördüğünüz bir filmi tekrar seyretmenin bıkkınlığı hissedersiniz ve şunu çok iyi bilirsiniz Beyaz Saray'da hiçbir zaman anlaşmazlık çıkmaz... Beyaz Saray'da görüşmeler daima başarılı biter... 
Kaçıncı Türk Başbakanı olacak tam anımsayamıyorum ancak çarşamba günü Tayyip Erdoğan'ın içeriye nasıl gireceğini, nasıl çıkacağını, Türk ve Amerikan yetkililerinin gazetecilere neler anlatacaklarını şimdiden bilir gibiyim. 
Birkaç gündür Amerikalı yetkililer ilgilenen Türk gazetecilere bilgi veriyorlar. Özellikle AKP hükümetinin Washington'da ne kadar rahatsızlık yarattığını, yaptıkları bazı açıklamaların nasıl tepkiyle karşılaştığını anlatıyorlar. Başbakan Erdoğan'dan neler beklendiğini ayrıntılarıyla vurguluyorlar. 
Türk yetkililerde kendi beklentilerini ve şikayetlerini açıklıyorlar. Onların genel yaklaşımları "Tamam anlıyoruz bazı talihsiz demeçler oldu, ancak Türkiye Amerika'nın önem verdiği politikalarda destek oldu. Bunlar gözden kaçmamalı " diyorlar. 
Anlayacağınız burada gergin bir hava var. Karşılıklı beklentiler yükseltiliyor. 
Tabii Amerikalılar iletişim konusunda uzman olduklarından ve Beyaz Saray'a hergün gidip gelen devlet ve hükümet başkanlarını da aynı yöntemlerle ağırladıklarından dolayı, çok deneyimliler. Medyaya çok kolay ulaşabiliyorlar. Brifingleri çok daha etkili oluyor. 
Erdoğan-Bush görüşmesi de böylesine dikkatle hazırlandı. 
Beyaz Saray'a girilirken medyanın yanıt beklediği sorular da şunlar 
- Acaba ilişkilerde bir ince ayar yapılabilecek mi 
- Erdoğan, Bush'un isteklerine nasıl yanıt verecek 
Bugün Türkiye saati ile 18 30 civarında, Erdoğan Başkan Bush'un yanından çıkacak ve önce kapıda bekleyen gazetecilere kısa bir açıklama yapacak. Ardından da, büyükelçilikte daha geniş bir basın toplantısı düzenleyecek. O sırada da Amerikan dışişleri bakanlığı ve yetkililer görüşmeleri kendi yönlerinden ilgilenen gazetecilere anlatacaklar. 
Göreceksiniz her iki tarafta bu görüşmenin ne derece başarılı geçtiğini, ilişkilere ne denli bir hız verildiğini ve Türkiye ile Amerikanın birbirine biraz daha yakınlaştığını söylecekler. 
Bizler de televizyonlar ve haberlerimizde bunları tekrarlayacağız. Sizlere gezinin tarihi önemini anlatacağız. Sakın yalan söyleyeceğimizi, düzmece şeyler yazacağımızı sanmayın. Bize söylenenleri yansıtacağız. Kimimiz, taraflardan birini dinleyip o cepheyi verecek, kimimiz iki tarafı da dinleyip aradaki nüansları yakalayarak, daha bir dengeli olmaya çalışacak. Ancak yine de hepimiz bize aktarılanlarla sınırlı kalacağız. Gerçeklerin sadece bir bölümünü verebileceğiz. Zira bu açıklamalar gerçeklerin sadece bir bölümünü bize yansıtacak. 
Esas doğrular ayrıntılarda saklı kalacak. 
Karşılıklı sarfedilen sözlerin gerçekten tutulup tutulmayacağı ise, bir süre sonra anlaşılacak. 
Amerikalılar, AKP'lilerin bundan sonra verecekleri demeçleri, yapacakları açıklamaları, hükümetin uygulayacağı poliktikaları izleyecekler ve buna göre not verecekler. 
Türk tarafı ise, Amerikanın somut olarak hangi konularda Türkiye için adım attığına bakıp not verecek. 
Bundan önceki ziyaretler hep böyle oldu. Bu defa da farklı olmayacak. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
