<DOC>
<DOCNO> 300388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/ekonomi/eko01.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Teşvikin faturası korkutuyor... 
</HEADLINE>
<TEXT>


Teşvik kapsamındaki il sayısının 58'e kadar çıkarılmasını öngören taslağın bütçeye getireceği yüke ilişkin ilk değerlendirme 'inanılmaz' boyutta çıktı 

Ahmet Erhan Çelik 

Başbakan Tayyip Erdoğan'ın "Hazırlıklar bitti, kapsamı genişletilecek" dediği yeni teşvik yasasının maliyeti ilk hesaplamalarda çok yüksek çıktı. "Ortaya çıkacak gelir kaybı telafi edilemez" tespitinde bulunan ekonomi yönetimi, "Bugünden ne söylense yalan olur" noktasına geldi. IMF'yle ciddi gerilime neden olabileceği belirtilen yasa taslağına göre teşviklerden yararlanabilecek il sayısı 36'dan 58'e kadar çıkabilecek. 
Çalışma ve Sanayi bakanlıkları ile Hazine, Maliye ve DPT müsteşarları bir araya gelerek "talepleri karşılayacak" formülü bulmaya gayret edecek. Kurumsal olarak farklı görüşleri savunan bu kurumlar, teşvik sistemini değiştirecek üç bacaklı yeni formül ve öne çıkan seçenekleri şöyle sıraladı 
Mevcut sisteme göre 'ilave istihdam sağlayan ve kişi başına milli geliri 1500 doların altında kalan iller'deki işletmeler teşvik alıyor. Yeni sistemde gelir limiti 2 bin dolara kadar yükseltiliyor. Teşviklerden geçmiş dönem yatırımları da yararlanacak. Mevcut teşviklere ek olarak yatırım indiriminin de 'kademelendirilerek ve yüksek oranlarda' uygulanması gündemde. Yatırım indirimi ile oynanmasına karar verilirse, vergi muafiyeti oranı kişi başına milli gelire göre ilden ile değişecek.Teşvik bürokrasisinin basitleştirilmesi için de yeni yöntemler tasarlandı. Halen kapasite raporları, bordrolu işçi sayısı üzerinden hesaplanan enerji teşviki doğrudan elektrik faturalarına bağlanacak. Mevcut sistemde teşvikten yararlanan işletme işçi sayısına göre yüzde 20'den yüzde 50'ye varan oranlarda daha düşük enerji ödemesi yapıyor. Yeni sistemde ise ibraz edilmesi istenen belgeler elektrik faturaları ile sınırlandırılacak. 

Başbakan ısrarlı Ekonomi Koordinasyon Kurulu EKK yeni teşvik sisteminin bütçeye getireceği yükü değerlendirdi. İlk hesaplar "inanılmaz" denilen boyutlarda yük oluşacağını gösterirken, kamu - özel sektör ayrımının detaylı biçimde analiz edilmesi halinde bu tutarın daha da artacağı anlaşıldı. Toplantıdan bir gün sonra Başbakan, teşvik kapsamının genişletileceğini ve yasa değişikliğinin önümüzdeki hafta salı günü bütçe görüşmelerinin hemen ardından Meclis'e sevk edileceğini bildirdi. 

Aksaray'da yatırım patlaması Yatırımların ve İstihdamın Teşviki Yasası'ndan yararlanarak atılım yapan iller arasında önde gelen Aksaray, il olduğu 1989 yılından bu yana en büyük atağını bu yıl yaptı. Bu yıl içinde, Aksaray'a çeşitli sektörlerden sanayiciler akın ederken, 41 fabrikanın açılışı yapıldı, 68 fabrikanın ise temeli atıldı. Aksaray'da 2004 yılında SSK'lı işçi sayısı geçen yıla göre yüzde 32'lik artış gösterdi. Aksaray Valisi Hüseyin Avni Coş, "15 yıldır başarılamayan, bir yıl içinde gerçekleştirildi" dedi. 


</TEXT>
</DOC>
