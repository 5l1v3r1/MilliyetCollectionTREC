<DOC>
<DOCNO> 308197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sondun05.html </URL>
<DATE> 2005/01/21/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Bulgaristan Murat Demirel ve eşini tesadüfen yakaladık 
</HEADLINE>
<TEXT>

     Metin Akın AA 

Bulgaristan İçişleri Bakanlığı Genel Sekreteri General Boyko Borisov, Egebank'ın eski sahibi Yahya Murat Demirel ile ABD vatandaşı eşi Ayşenur Esenler'in tesadüfen yakalandığını söyledi. 
     Bulgaristan'da, özellikle son iki yıl içinde kaçakçılık ve organize suçlarla mücadelede elde edilen başarının baş mimarı olarak gösterilen Borisov'un, yılbaşı gecesi bir balıkçı teknesiyle kaçak olarak Bulgaristan'a girmeye çalışırken yakalanan Yahya Murat Demirel ile eşi Ayşenur Esenler'in kısa sürede Türkiye'ye sınır dışı edilmelerinde de önemli rol oynadığı bildirildi. 
     Bulgaristan'da yapılan kamuoyu araştırmalarına göre ''Halkın en fazla güven duyduğu kişiler'' sıralamasında, İçişleri Bakanlığı Genel Sekreteri General Boyko Borisov açık farkla birinci sırada yer alıyor. 
     General Boyko Borisov, Balkanlardaki kaçakçılık, organize suçlar ve uluslararası terörizmle mücadelede gelinen noktayı değerlendirdi. 
     
     ''DEMİREL'LER TESADÜFEN YAKALANDI'' 

     General Borisov, haklarında yurt dışına çıkış yasağı olmasına rağmen 31 Aralık 2004 gecesi ''Mehmet Terzioğlu'' adlı bir balıkçı teknesiyle Bulgaristan'ın Burgaz limanında ülkeye kaçak giriş yapmaya çalışan batık Egebank'ın eski sahibi Yahya Murat Demirel ile ABD vatandaşı olan eşi Ayşenur Esenler'in aslında tesadüfen yakalandığını söyledi. 
     ''Mehmet Terzioğlu'' adlı balıkçı teknesinin Bulgaristan'dan Türkiye'ye uyuşturucu kaçakçılığında kullandığı yolunda ellerinde ihbar bulunduğunu belirten Borisov, şöyle dedi 
     ''Biz uyuşturucu kaçakçılığı yaptığı şüphesiyle o tekneyi uzun süredir takip ediyorduk. Burgaz limanına girdiğini öğrenince tedbirimizi aldık. Teknede Demirel'lerin olduğunu bilmiyorduk. Yani işin gerçeği onlar tesadüfen yakalandı. Büyük ihtimalle yılbaşı gecesinin curcunasından yararlanıp ülkeye kaçak olarak girmeyi düşünüyorlardı. Ama planları tutmadı.'' Yahya Murat Demirel'in ''Biz kaçmıyorduk. Tekne gezintisindeydik. Fırtına çıktı Bulgaristan'a sığındık'' diye ifade verdiğini hatırlatan Borisov, şunları söyledi 
     ''Eğer dedikleri gibi fırtına yüzünden yollarını kaybederek Bulgaristan'a geldilerse o zaman Türkiye'ye sınır dışı edilmelerine itiraz etmemeleri gerekirdi. Biz savcılarla durum değerlendirmesi yaptık. Madem ki sayın Demirel kaybolmuştur ve Türkiye'ye dönmek istemiştir o zaman bizim ona yardımcı olmamız gerekir diye düşündük ve hızlandırılmış prosedürle sağ salim Türkiye'ye gönderdik.'' 
     
     ''İLİŞKİLERİMİZ DİĞER ÜLKELERE ÖRNEK OLMALI'' 

     General Boyko Borisov, Bulgaristan ile Türkiye içişleri bakanlıkları arasındaki ilişkilerin diğer ülkelere örnek teşkil edecek düzeyde olduğunu vurgulayarak, şunları kaydetti 
     ''Türk meslektaşlarımızla tam bir güven ve samimiyet ortamı içinde çalışıyoruz. Sağlıklı bir bilgi alış verişimiz var. Yeri geliyor uzun bürokratik işlemler alacak bir işi tek bir telefonla anında bitiriyoruz. Çok sayıda ortak operasyonlara imza attık. Bütün bunlar iki tarafın işbirliğine olan güveninden kaynaklanıyor. Bu sıkı işbirliğimiz suç eylemleriyle mücadelede bize büyük destek vermektedir. Bu arada Türkiye'nin Sofya Büyükelçiliği'ne de teşekkür etmek istiyorum. En basit bir olayda dahi Türk elçiliği devreye girerek konunun en sağlıklı şekilde çözüme bağlanması için gereken tüm desteği veriyor.'' 24 Ocak 2005 tarihinde Türkiye'ye resmi bir ziyaret yapacağını da belirten Borisov, bu ziyaret sırasında organize suçlar, kaçakçılık ve uluslararası terörizmle mücadelede yapılabilecek ortak uygulamalarla ilgili görüş alışverişinde bulunacağını söyledi. 
     
     UYUŞTURUCU KAÇAKÇILIĞI 

     Bulgaristan İçişleri Bakanlığı Genel Sekreteri Borisov, en büyük sorunlarınınsa uyuşturucu kaçakçılığı ve sahte pasaportlar olduğunu bildirdi. 
     Bu işleri yapanların çok büyük paralar kazandığını kaydeden Borisov, gerek uyuşturucu, gerekse sahte pasaportla mücadelede başarı sağlanabilmesi için ihbar ve bilgi havuzu mekanizmalarının çok iyi çalışması gerektiğini belirtti. 
     Sahte bir Bulgar pasaportunun piyasada 2000-5000 Eurodan müşteri bulduğunu açıklayan Borisov, ''Yıllık 100 bin kişilik bir potansiyel olduğunu düşünürsek, sadece sahte pasaport işinde dönen paranın büyüklüğünü artık siz hesap edin'' dedi. 
     Uyuşturucu kaçakçılarının, Türkiye'den Bulgaristan üzerinden Avrupa'ya eroin, Bulgaristan'dansa Türkiye üzerinden Ortadoğu ülkelerine sentetik uyuşturucu sevk ettiklerini söyleyen Borisov, ''Bütün mücadelemiz, bu kanalları tek tek ortaya çıkararak uyuşturucu kaçakçılığını mümkün olduğu kadar engelleyebilmektir'' diye konuştu. 
     
     ''SİYASET İÇİN HENÜZ ERKEN'' 

     Bulgaristan İçişleri Bakanlığı Genel Sekreteri General Boyko Borisov, özellikle son günlerde Bulgaristan kamuoyunun gündeminde ilk sıralarda yer alan ''siyasete atılacağı'' yolundaki söylentilere de açıklık getirdi. 
     Politika için yaşının genç olduğunu söyleyen Borisov, şöyle dedi 
     ''Siyasete atılmak için henüz erken. Ben mevcut görevimde devlete daha çok faydalı olduğumu düşünüyorum. Siyaset konusunda daha öğreneceğim çok şey var. Bu konuda kendimi yetiştirme aşamasındayım. Belki ileride bir gün kendimi hazır hissettiğim zaman bu da olur. Ama şimdilik hem erken, hem de gereği yok.'' 
     
</TEXT>
</DOC>
