<DOC>
<DOCNO> 341816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun30.html </URL>
<DATE> 2005/05/12/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
BBC çalışanları greve hazırlanıyor 
</HEADLINE>
<TEXT>

     İngiliz yayın kuruluşu BBC’de çalışan gazeteci ve teknisyenler, kuruluşun çalışan sayısını yüzde 20 oranında azaltma planını protesto için greve hazırlanıyor. 
     Amicus ve Bectu sendikaları ile Ulusal Gazeteciler Sendikası tarafından alınan karara göre, BBC çalışanları 23 Mayıs’ta 24 saat, 31 Mayıs ve 1 Haziran’da ise 48 saat süreyle grevde olacaklar. 
     Sendika yetkilileri, 4. grev gününün daha sonra belirleneceğini söyledi. 
     Bectu Genel Sekreter Yardımcısı Gerry Morrissey, amaçlarının, işgücünün azaltılması planına ilişkin kızgınlıklarını ve bu girişimin BBC’nin geleceğini nasıl etkileyeceğine dair endişelerini dile getirmek olduğunu söyledi. 
     Greve geniş destek verildiğini belirten Morrissey, BBC’nin bu "kabul edilemez" çalışan sayısını azaltma konusunu kendileriyle görüşmek üzere müzakere masasına döneceği umudunu dile getirdi. 
     Bectu ve Ulusal Gazeteciler Sendikası’nın hafta başında oyladığı grev kararı, ezici bir çoğunlukla kabul edilmişti. 
     BBC’nin işgücünü yüzde 20 oranında azaltma planı, yaklaşık 4 bin kişinin işine son verilmesi anlamına geliyor. 
     
</TEXT>
</DOC>
