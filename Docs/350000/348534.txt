<DOC>
<DOCNO> 348534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun41.html </URL>
<DATE> 2005/06/03/ </DATE>
<TIME> 23.10 </TIME>
<AUTHOR>  </AUTHOR>
<HEADLINE>
Michael Jackson davasında jüri, karar için toplandı... 
</HEADLINE>
<TEXT>

     Çocuklara cinsel tacizde bulunmaktan yargılanan Amerikalı pop şarkıcısı Michael Jackson’ın Kaliforniya’nın Santa Maria kentinde 4 aydan bu yana süren davasında 12 kişilik jürinin, karar vermek için toplandığı bildirildi. 
     Fransız haber ajansı AFP’nin mahkemede bulunan muhabirlerinin bildirdiğine göre, Hakim Rodney Melville, 8 kadın ve 4 erkekten oluşan jüriden, karar vermek için toplanmadan önce bir sözcü belirlemelerini istedi ve jüri üyelerine, "Sizler bu olayda hayranlar ya da avukatlar değilsiniz, tarafsız hakimlersiniz" dedi. 
     Muhabirler, Hakim Melville’in, ünlü popçuya da, jüri üyelerinin karar verme süreci boyunca, 50 kilometre mesafedeki çiftliği "Neverland"de kalabileceğini söylediğini kaydettiler. 
     "Pop’un Kralı" olarak bilinen 46 yaşındaki şarkıcı, 2003 yılında 13 yaşında bir çocuğa cinsel tacizde bulunduğu ve zorla içki içirdiği 
     gerekçesiyle 20 yıl ağır hapis istemiyle yargılanıyor. 
     Jackson’ın avukatları, davanın ünlü şarkıcının parasıyla ilgilenildiği için açıldığını savunurken, iddia makamı şarkıcıyı "çocuklara cinsel tacizle" suçluyor. 
     
</TEXT>
</DOC>
