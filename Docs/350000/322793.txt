<DOC>
<DOCNO> 322793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun15.html </URL>
<DATE> 2005/03/11/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
The Times Hollanda halkı Türkiye nedeniyle anayasayı reddediyor 
</HEADLINE>
<TEXT>

     AB'nin altı kurucu devletinden biri olan Hollanda'da son kamuoyu yoklaması, halkın 1 Haziran'da yapılacak Avrupa Anayasası referandumunda olumsuz oy kullanacağını ortaya koyarken The Times gazetesi, bu tavırda Türkiye'nin önemli bir faktör olduğunu savundu. 
     İngiliz The Times gazetesi, 1 Haziran'da Avrupa Anayasası referandumunun yapılacağı Hollanda'da halkın AB konusundaki duygu ve düşüncelerini değerlendirdi. 
     "Hollandalılar, Avrupa'ya Olan İnancını Kaybediyor" başlıklı haber yorumunda The Times, AB'nin altı kurucu devletinden biri olan Hollanda'da yapılan bir kamuoyu yoklamasının halkın yüzde 42'sinin "hayır" oyu kullanacağını, "evet" diyenlerin oranının yüzde 28'de kalacağını gösterdiğine dikkat çekti. 
     Kamuoyu yoklamalarına göre, Hollanda'nın, halkın referandumda "olumsuz" oy kullanacağı tek kurucu devlet olduğunu belirten gazeteye konuşan, Hollanda'nın önde gelen kamuoyu araştırma şirketinin yöneticisi Maurice de Hond, "Halk, anayasanın dışında her şey için oy kullanıyor. Euro, yeni on üye, Türkiye, hükümet konusunda oy kullanıyor. Türkiye büyük bir konu ve onlar için okumadıkları anayasadan çok daha net bir konudur" diye konuştu. 
     The Times, 70 milyon Müslüman'a Batı Avrupa'da yaşama ve çalışma hakkının verecek Türkiye'nin AB üyeliği konusunda Avrupa'da yaygın bir muhalefet olduğunu belirtti. 
     İslam karşıtı tutumu ile tanınan Geert Wilders'in tutumuna dikkat çeken The Times, halkın korkularının Wilders gibi politikacılara güç kattığına dikkat çekti. Gazete, radikal İslam, Türkiye ve Avrupa anayasası karşıtlığının Wilders'in kamuoyu yoklamalarında hükümetin önüne geçmesini sağladığını kaydetti. 
     Gazete, Wilders'in bir süre önce Rotterdam'da yaptığı konuşmaya da yer verdi. Wilders "Siyasi elit, milyonların yaşadığı bir İslam toprağı olan Türkiye'yi almak istiyor. Türkiye'nin, federal yapı birliğin federal yapısı üzerinde büyük bir etkisi olacak. Çünkü yeni Avrupa anayasası nedeniyle Türkiye, Hollanda yasaları üzerinde Hollanda'dan daha büyük bir etkiye sahip olacak. Bundan daha büyük bir delilik olamaz" demişti. 
     
</TEXT>
</DOC>
