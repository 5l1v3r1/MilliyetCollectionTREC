<DOC>
<DOCNO> 331990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/10/son/sonspo16.html </URL>
<DATE> 2005/04/10/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
TBL... Beşiktaş 78 - Efes Pilsen 81 
</HEADLINE>
<TEXT>

     Türkiye Basketbol Ligi'nde lider Efes Pilsen, Beşiktaş'ı 81-78 yenerek zirvedeki yerini korudu. 
     Mücadelenin ilk dakikalarında Ermal ile Solomon'u iyi kullanan Efes Pilsen, 6. dakikayı 10-4 önde geçerken, Maher ile Tolga'nın devreye girmesiyle Beşiktaş, 8. dakikada 12-12'lik eşikliği yakaladı. Sayı bulmakta sıkıntı yaşayan siyah-beyazlılar, Haluk'un son saniye 3'lüğüyle de ilk periyodu 15-15 berabere kapamasını bildi. 
     2. periyodun ilk 4 dakikasında rakibine sayı şansı tanımayan Beşiktaş, yakaladığı 8-0'lık seriyle skoru 23-15'e getirdi. Çok fazla top kaybı yapan Efes Pilsen'in hatalarını Varda ve Erkan ile sayıya çeviren siyah-beyazlılar, farkı 18. dakikada 9 sayıya dek çıkardı 32-23. Kaya ve Domercant'ın çabalarıyla farkı azaltmayı başaran Efes Pilsen, Varda'nın son saniyede kaydettiği 3 sayılık baskete engel olamayınca, Beşiktaş devreyi 37-31 önde kapadı. 
     Beşiktaş, ikinci yarıya da Tolga ile Varda'nın basketleriyle iyi başlamasına karşın, Domercant ile Solmomon'un dış atışlardan bulduğu basketlere engel olamayınca, lacivert-beyazlılar 25. dakikada 46-45 öne geçmeyi başardı. Pota altında Prkaçin ile etkili olmayı sürdüren Efes Pilsen, son çeyreğe 52-49 galip girdi. 
     Büyük bir mücadeleye sahne olan son periyot, adeta sayı düellosuna dönüşürken, Beşiktaş'ta El Amin ile Varda, Efes Pilsen'de ise Domercant, Prkaçin, Mustafa ve Ermal takımlarını sırtlayan isimler oldular. Son 1 dakikasına 1 sayılık Efes Pilsen üstünlüğünde 72-71 girilen karşılaşmada lacivert-beyazlılar, hücum fırsatlarını iyi kullanırken, taktik faul savaşını da başarıyla atlatıp maçtan 81-78 galip ayrıldı. 
     
     
Salon Akatlar. Hakemler Ufuk Akyüz xxx, Ersan Ergüler x, Fatih Arslanoğlu x. Beşiktaş El Amin xxx 23, Maher xx 6, Haluk xx 3, Nedim x, Varda xxx 24, Tolga xx 12, Erkan xx 6, Eren x 2, Bekir x 2. Efes Pilsen Solomon xx 8, Mustafa xx 10, Domercant xxx 20, Nikoliç xx 4, Ermal xx 9, Prkaçin xxx 17, Cenk x, Kaya xx 8, Ender xx 5. 1. Periyot 15-15. Devre 37-31 Beşiktaş lehine . 3. Periyot 49-52. Beş Faulle Çıkan Kaya 39.02 Efes Pilsen , Haluk 39.50 Beşiktaş . 
     
</TEXT>
</DOC>
