<DOC>
<DOCNO> 326886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/spor/spo06.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK'ün sopası spor 
</HEADLINE>
<TEXT>


GSGM ile RTÜK arasında yapılan protokol gereği bundan böyle ekran karartma cezaları rafa kalkacak. Ceza alan kanal bu süre içinde amatör branşlar başta olmak üzere zorunlu olarak spor programları yayınlayacak 

AYŞE YEŞİN 


RTÜK devreye girecek, ekranlarda "karartma" yerine spor programları yer alacak. Gençlik ve Spor Genel Müdür vekili Mehmet Atalay, RTÜK ile ortak bir projeye imza atarak, televizyon kanallarına verilen "program durdurma" cezasının spor ile doldurulacağını söyledi. 
RTÜK Başkanı Fatih Karaca görüşmelere başlandığını vurgulayan Atalay, "Kitlelere en kolay ulaşım yolu televizyon. Biz de amatör branşların sevdirilmesi, başarılı sporcuların tanıtımı, engellilerin sporla rehabilitasyonu gibi konuların gündeme gelmesi için bu yolu seçtik. RTÜK'ün alacağı tavsiye kararı ile televizyon kanalları cezalarını spor programları yayınlayarak çekecek" dedi. 

Renkli röportajlar 
Bu uygulamanın hayata geçmesi ile gençliği spora kanalize etmenin daha kolay olacağını ifade eden Atalay, "Yapılacak programlar hem eğitici, hem eğlendirici olacak. Genç nüfusu amatör branşlarla kaynaştırmak, engelli vatandaşları spor yapabileceklerine inandırmak hedefiyle yola çıkılacak. Ülkemize büyük başarılar getiren elit sporcularımızın daha iyi tanıtılmasını sağlayacak röportajlar yer alacak. Toplumun ilgisini çekecek, genç nesilleri spor yapmaya özendirecek niteliği taşıyacak" şeklinde konuştu. 


</TEXT>
</DOC>
