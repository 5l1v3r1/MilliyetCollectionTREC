<DOC>
<DOCNO> 314059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun20.html </URL>
<DATE> 2005/02/10/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Ortadoğu'da yine kan aktı, görüşmeler ertelendi 
</HEADLINE>
<TEXT>

     Silahlı Filistinlilerin Gazze'de bir cezaevini bastığı, baskında 3 mahkumun öldürüldüğü bildirildi. 
     Polis, baskının nedeninin aşiretler arası anlaşmazlık olduğunu belirtti. 
     Görgü tanıkları, silahlı kişilerin, roketatarlarla Gazze kentindeki cezaevinin bir duvarını yıkarak içeriye girdiklerini ve önce iki, daha sonra da bir mahkumu öldürdüklerini ifade etti. 
     Filistinli polis sözcüsü de olayı doğrulayarak, çıkan çatışmalarda 8 saldırganın yakalandığını, ancak kargaşa sırasında bazı mahkumların kaçtığını bildirdi. 
     
     ABBAS'TAN SALDIRILARI ÖNLEME TALİMATI 

     Filistin lideri Mahmud Abbas, İsrail hedeflerine yeni saldırıları önlemesi için güvenlik güçlerine talimat verdi. 
     Devlet Başkanı'nın makamından yapılan açıklamada, Abbas'ın, kendi güvenlik güçlerine, İsrail ile ilan edilen ateşkesi ihlali engellemek için katı talimatlar verdiği belirtildi. 
     Abbas'ın, şiddetin devam etmesi halinde bir dizi karar ve önlem alma uyarısında da bulunduğu kaydedildi, ancak bu önlemler ve kararlar açıklanmadı. 
     Filistinli militanlar, Gazze Şeridi'ndeki bazı Yahudi yerleşkelerine dün gece ve bu sabah havan ateşi açmıştı. 
     Abbas'ın bugün Filistinli örgütlerin liderleriyle görüşmek için Gazze'ye gideceği belirtildi. 
     Öte yandan İsrail güvenlik kabinesinin dün gece ve bu sabahki saldırıları görüşmek üzere bugün toplanacağı bildirildi. 
     
     SALDIRILAR TOPLANTI İPTAL ETTİRDİ 

     İsrail, Filistinli yetkililerle bugün yapılması beklenen görüşmeyi, Gazze Şeridi'ndeki Yahudi yerleşim birimlerine düzenlenen saldırılar üzerine iptal etti. 
     İsminin açıklanmasını istemeyen Filistinli bir yetkili, öngörülen toplantının, Gazze Şeridi'nde alevlenen şiddet üzerine İsrail tarafından iptal edildiğini söyledi. 
     İsrail Başbakanı Ariel Şaron ve Filistin lideri Mahmud Abbıs'ın önceki gün Mısır'daki zirvede ateşkes konusunda anlaşmalarının ardından planlanan toplantıda, İsrail'in elindeki Filistinli tutukluların serbest bırakılması ve İsrail ordusunun Batı Şeria'daki bazı yerleşim birimlerinden çekilmesi konularıyla ilgili ortak komite oluşturulacaktı. 
     Gazze Şeridi'ndeki bazı Yahudi yerleşkelerine dün gece ve bu sabahın erken saatlerinde Filistinliler tarafından havan ateşi açıldığı bildirilmişti. 
     
</TEXT>
</DOC>
