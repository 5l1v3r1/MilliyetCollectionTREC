<DOC>
<DOCNO> 305087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/soneko03.html </URL>
<DATE> 2005/01/10/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Türkiye'nin KKTC'ye yardımları 3 milyon doları aştı... 
</HEADLINE>
<TEXT>

     Türkiye'nin, 1974'ten 2004 yılına kadar Kuzey Kıbrıs'a yaptığı yardımlar 3 milyar 71 milyon 289 bin 980 dolara ulaştı. 
     Savunma giderlerini karşılayarak, projeler üreterek, elektrik yatırımları yaparak, yatırımcılara teşvik ve krediler vererek, eğitim, sağlık gibi hayati alanlarda büyük yatırımlar yaparak Kıbrıs Türk ekonomisini yaşatan Türkiye, 2005 yılında da 356 milyon 921 bin 167 dolarlık yardım yapmayı planlıyor. 
     KKTC ekonomisi geride bıraktığımız yıl en iyi göstergelere sahip oldu. Fert başına milli gelir 7 bin 350 dolar olarak gerçekleşirken, gayri safi milli hasıla da 1 milyar 604 milyon dolara yükseldi. 
     Türkiye'nin Lefkoşa Büyükelçiliği Yardım Heyeti Başkanlığı'nca hazırlanan ''KKTC'de Ekonomik Gelişmeler ve Altyapı Yatırımları'' raporu, hem Türkiye'nin yardımları hem de KKTC ekonomisindeki durumla ilgili veriler içeriyor. 
     2000 yılında bankalar kriziyle ekonomisi büyük darbe yiyen KKTC, 2001-2004 yıllarını kapsayan dönem için hazırlanan ekonomik programlarla ve ekonomik ve mali işbirliği protokolleriyle yüklü miktarlarda krediler kullandı. 
     90 bin mudinin ekonomik olmanın ötesinde ağır bir sosyal sorun olarak ortaya çıktığına işaret edilen raporda, ekonomik krizin bir dizi ekonomik tedbirin yürürlüğe konması ve Türkiye'den ilave kaynak akışını beraberinde getiren ekonomik içerikli protokollerle desteklendiği anlatıldı. 
     Raporda, 12 Ocak 2001 tarihli protokolle 350 milyon dolar 24 Eylül 2001 tarihli protokol ile uygulamaya konulan yeni teşvik sistemi için 160 milyon dolar 18 Nisan 2003 tarihli protokolle de 450 milyon dolar tutarında kredi kullandırıldığı belirtildi. 
     2001-2004 yıllarının iç politika ve Kıbrıs sorununda hayli çalkantılı geçtiğine dikkat çekilen raporda, ''Bu nedenle öngörülen tüm ekonomik tedbirlerin uygulanması mümkün olmamış, bütçe açıkları istenilen ölçüde azaltılamamıştır. Bu durumda, KKTC'nin başka imkanı da olmadığından, Türkiye Cumhuriyeti bütçesinden KKTC'ye yapılan hibe ve kredi yardımlarının dönem içerisinde her yıl giderek artırılması yoluyla denge sağlanabilmiştir'' denildi. 
     Uygulanan ekonomik programların finansman açıklarını istenilen ölçüde azaltamadığı, sadece kontrol altında tutmayı başarabildiği kaydedilen raporda, şu ifadeler yer aldı 
     ''Bununla birlikte kaynağı olmadan harcama yapılmaması ilkesi mali politikaların temelini teşkil eder duruma gelmiştir. 
     Ayrıca, cari bütçe açığının kontrol altında tutulabilmesi ile artırılan Türkiye Cumhuriyeti kaynaklarının giderek artan bir bölümünün yatırımlara ve üretim sektörünün desteklenmesine ve teşvik kredilerine tahsis edilebilmesine de imkan sağlanmıştır. 
     Neticede, alınan tedbirlere ilaveten dış etkenlerin de devreye girmesiyle ekonomik büyüme rekor oranlara ulaşmaya başlamıştır. 
     KKTC ekonomisindeki büyümenin bu hızla sürdürülebilmesi ve cari bütçe açıklarının kontrol altında tutulmaya devam edilmesi halinde bir kaç yıl içinde Türkiye Cumhuriyeti yardımlarının reel olarak daha da azaltılabileceği ümit edilmektedir. Nitekim son iki yıl yardımlar enflasyon oranının altında artırılmış ve reel olarak azalmıştır.'' 
     
     EKONOMİK GÖSTERGELER 
     Raporda da yer alan ekonomik verilere göre, 2000 yılındaki ekonomik krizle yüzde -0.6'ya gerileyen gayri safi milli hasıladaki küçülmeler, alınan tedbirlerin olumlu etkisiyle 2003'te yüzde 11.4'e yükselerek KKTC tarihinin en yüksek kalkınma hızına ulaştı. 2004 yılında da büyüme yüzde 10'un üzerinde gerçekleşti. 
     Kişi başına düşen milli gelir 1974 öncesinde 300-500 dolardan 2000 yılında 4 bin 978 ABD Doları'na, 2001 yılında yaşanan ekonomik çöküntünün etkisiyle 4 bin 303 ABD Doları'na düştü. Milli gelir, 2002 yılında 4 bin 409, 2003 yılında 5.949, 2004 yılında da 7 bin 350 ABD Doları'nın üzerine çıktı. 
     İhracat miktarı, 2001 yılında 34 milyon ABD Doları'na düşmüşken, 2002 yılında 45 milyon, 2003'de 51 milyon, 2004'te ise 60 milyon ABD Doları'na ulaştı İthalat miktarı 2001 yılında 272 Milyon ABD Doları'na inmişken, ekonomik büyümenin de etkisi ile 2002'de 309 milyon, 2003'te 478 milyon, 2004'te de 725 milyon ABD Doları'na yükseldi. 
     2000 yılında 5 bankaya el konulmasını gerektiren süreçle başlayan mali sektör krizi aşıldı, bugün bankalara güven sağlandı. Merkez Bankası'nın altyapısı yeniden düzenlendi ve mali yapısı önemli ölçüde iyileştirildi. 
     Bankacılık krizi sonucu el konulan 11 banka ve Peyak Kooperatif Bankası'na ait 89 bin 185 mudiye ait 244 milyon 59 bin 791 ABD Doları mevduat, 5 Kasım 2004 tarihi itibariyle tümüyle ödendi. Bu ödemelerin 179 milyon ABD Doları doğrudan veya dolaylı olarak Türkiye Cumhuriyeti kaynaklarından finanse edildi. 
     Bankacılık krizi sonucu yaklaşık 1 milyar ABD Doları'ndan 823 milyon ABD Doları'na düşen mevduat, sağlanan güven ve ekonomik gelişmeyle birlikte, 2004 yılı Temmuz ayı itibariyle 1 milyar 988 milyon 767 bin 494 ABD Doları'na yükseldi. 
     Bankalardaki mevduatların krediye dönüşme oranında beklenen seviyede iyileşme olmadı ve kriz öncesi yüzde 92'lik oran son 3 yıldır yüzde 31-32'lerde kaldı. 
     Kamu bankalarıyla ilgili köklü tedbirler alınamadığı ve bu yüzden görev zararı üretiminin sürdüğü belirtilen raporda, örneğin Kooperatif Merkez Bankası işletmelerinin 2003 yılı zararının 35 trilyon TL olduğu kaydedildi. 
     
     KAMU MALİYESİ 
     2001-2004 yıllarında sosyal güvenlik reformu ile ilgili herhangi bir gelişme sağlanamadığına da yer verilen raporda kamu maliyesindeki gelişmelerle ilgili bölümde, şu bilgiler yer aldı 
     ''KKTC devletinin yeniden yapılandırılması ve kamunun ekonomi içindeki payının düşürülmesi istenilen düzeyde gerçekleştirilememiştir. Personel sayısında artış 2001-2003 yıllarında sınırlı tutulmuş, ancak seçim öncesi yapılan istihdamlar personel sayısında artışa neden olmuştur. 2004 yılında ise personel alımları sınırlı tutulabilmiştir. 
     KİT ve diğer işletmeci kuruluşlarla ilgili olarak, Kıbrıs Türk Elektrik Kurumu KIBTEK ve Eti İşletmeleri dışında bir gelişme sağlanamamış, özelleştirme, özerkleştirme ve yeniden yapılanma sağlanamamıştır. 
     2001 yılında maaş ayarlamalarıyla birlikte cari bütçe açıkları önemli ölçüde düşürülmüş, Türkiye Cumhuriyeti bütçesinden gönderilen kaynakların önemli bir bölümü bu sayede mali sektöre ve mudi ödemelerine aktarılabilmiştir. 
     2002, 2003 ve 2004 yıllarında yapılan ek zamlarla kamudan maaş alanların 2001 yılı kayıpları üç yıla yayılan bir sürede tamamen telafi edilmiştir. 
     Yıllık ortalama memur maaşı 1994 yılında 430 ABD Doları seviyesindeyken, 2000 yılında 826 ABD Doları'na kadar yükselmiş, 2001 yılında 577 ABD Doları'na düşmüş, 2002, 2003 ve 2004 yıllarında yapılan ek artışlarla 2004 yılında yıllık ortalama 1100 ABD Doları'nın üzerine çıkmıştır. En düşük memur maaşı 2004 yılı sonunda 700 ABD Doları civarındadır. 
     Sosyal sigorta emeklilerine ödenen yıllık ortalama maaş ise 2000 yılında 295 ABD doları iken, 2001 yılında 201 ABD Doları'na düşmüş, aynı şekilde 2002, 2003 ve 2004 yıllarında yapılan tatmin edici artışlarla 2004 yılında 460 ABD Doları'na yükselmiştir. 
     
     YÜKSEK ÖĞRENİM 
     Rapora göre, KKTC'de yükseköğrenimdeki öğrenci sayısı 2001-2002 öğretim yılında 23 bin 176 iken, şu anda 33 bin 974'e ulaştı. 
     Üniversitelerin üçüncü ülkelere tanıtımı amacıyla 2001'de başlatılan proje kapsamında birçok fuara katılım sağlandı. 
     Güzelyurt Kalkanlı bölgesinde ODTÜ şubesi olarak bir kampus kurulması amacıyla 2001 yılı sonunda temin edilen ek kaynakla başlatılan inşaatın bu yıl tamamlanmasının ardından eğitime başlanacak. Bu yıl Ankara'da 270 öğrenci öğrenime başladı. 
     Türkiye'nin yardımlarıyla Doğu Akdeniz Üniversitesi DAÜ , Lefke Avrupa Üniversitesi LAÜ , Uluslararası Kıbrıs Üniversitesi UKÜ , Girne Amerikan Üniversitesi GAÜ ve Yakın Doğu Üniversitesi'nde YDÜ de birçok yatırım yapıldı. 
     
     TURİZM 
     2000 yılı sonunda 103 otelde 10 bin 213 olan yatak sayısı, 2004 yılı Temmuz ayı itibariyle 116 otel ve 11 bin 654 yatağa ulaştı. 5 bine yakın yatak kapasiteli 4 ve 5 yıldızlı otel ve tatil köylerinin inşaatı ise devam ediyor. 
     Otellerdeki doluluk oranları yıllar itibarıyla artarak 2004 yılında yüzde 43'e ulaştı. Bu rakamlarda özellikle yabancı uyruklu turistlerden kaynaklanan bir artış görüldü. 
     KKTC ekonomisinde önemli paya sahip olan ve her dönemde lokomotif sektör görülen turizm için yatırımlar artarak sürüyor. Hem daha fazla turist gelmesi için yapılan teşvikler, ülkenin önemli fuarlarda tanıtımı atakları ve reklam kampanyaları hem de turizm sektöründe faaliyet gösterenlere maddi katkılarda Türkiye yardımları da önemli pay tuttu. 
     Turizm altyapılarının geliştirilmesi amacıyla birçok yol yapımı ve asfaltlama devam ederken, mağara araştırmaları, kaplumbağaların korunması için yürütülen projelerle de turizme katkıda bulunuldu. 
     
     YOLLAR, HAVA ULAŞIMI VE ELEKTRİK 
     Son 4 yıl içinde KKTC'nin karayolu altyapısında da önemli çalışmalar yapıldı. Buna göre, Ercan Yonca Kavşağı ile Gazimağusa bölünmüş yolu tamamlandı. Girne yolunun son 12 kilometrelik bölümü de tamamlandı ve yolun tamamı bölünmüş olarak hizmete alındı. Güzelyurt yolunun bölünmüş olarak inşa edilebilmesi için gerekli proje çalışmaları tamamlandı. Kuzey sahil yolunun Demirhan kavşağı-dağ yolu-Acapulco kavşağı-Tatlısu kavşağı arasındaki 2.etabının inşaatı büyük ölçüde tamamlandı ve nisan ayında hizmete alınması bekleniyor. 
     KKTC'nin hava ulaşımının sağlandığı Ercan Havalimanı, 12 milyon ABD Doları harcanarak çağdaş bir duruma getirildi. Havalimanının uluslararası uçuşlara açılabilmesi için de aynı miktarda bir paranın harcanacağı yeni bir proje için finansman temin edildi. 
     Ülkenin enerji ihtiyacının sağlıklı karşılanması için verilen uğraşlara Türkiye yardımlarıyla da katkıda bulunuldu. 
     2001 yılında Lefkoşa, Girne, Yeniboğaziçi trafolarıyla Teknecik- Lefkoşa iletim hatları tamamlandı. 2002'de başlanan Çamlıbel, Güneşköy, Meriç trafo merkezileriyle Geçitkale-Meriç İletim Hattı, 2003 yılında bitirildi. 
     Geciken 3. etap projelerin yatırım tutarı ise 3 milyon 750 bin dolardan 15 milyon dolara yükseltildi. 
     Raporda, Türkiye'nin KKTC'de eğitim ve kültür, sağlık ve sosyal yardım alanları, spor klüpleri, Bayrak Radyo Televizyon Kurumu, belediyeler ve diğer alanlarda yaptığı yardımlara da ayer verildi. 
     
</TEXT>
</DOC>
