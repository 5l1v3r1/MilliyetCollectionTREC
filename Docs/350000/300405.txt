<DOC>
<DOCNO> 300405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/guncel/gun90.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Serin Duruş 
</HEADLINE>
<TEXT>


Alper Mestçi - Hüseyin Özcan 
serindurus milliyet.com.tr Fax 0212 505 69 19 
Tanıdık isimler araştırması 

James Bond 
Filadelfiyalı ornitolog kuşbilimci James Bond, "Batı Hindistan Kuşları" adlı bir kitabın yazarı... Doğal olarak yazdığı kitaplar çok satmamış. Fakat üçüncü kitabı, o sıralarda kod adı 007 olan İngiliz bir ajanın öyküsünü anlatan bir kitap Casino Royale üzerine çalışan Ian Fleming'in ilgisini çekmiş... Jamaika'da yaşayan Fleming, bir sabah kahvaltı esnasında kahramanına isim aradığı günlerde kitaba takılmış ve 007'ye "James Bond" adını vermiş... Ornitolog James Bond ancak 7 yıl sonra 1960 yılında Fleming'in bir röportajını okuduğunda "James Bond" adının kendi adından "araklandığını" öğrenmiş. 1961 yılında James Bond'un eşi Mary, Ian Fleming'e bir mektup yazarak, kocasının adını kullandığı için kendisine dava açacağını bildirmiş. Ian Fleming ise, "İtiraf etmeliyim ki kocanız bu konuda sonuna kadar haklı, fakat yapabileceğim tek şey kendisine 'Ian Fleming' adının tüm haklarını vermek. Kocanız, "Ian Fleming" adını her şekilde kullanmakta serbesttir..." şeklinde bir cevap yazmış... 

Sakichi Toyoda 
Sakichi Toyoda, Japonya'nın ilk otomatik dokuma tezgahını yapan kişi. Toyoda, tezgahları satmak için "Toyoda Shoten" adında bir firma kurmuş. 1935'te oğlu Kiichiro firmayı büyüterek otomotiv sektörüne de el atmış. Şirket ilk olarak bir kamyonet üretmiş. Otomobil üretimi ise 2. Dünya Savaşı'ndan sonraya kalmış. İlk arabalar, dokuma tezgahlarının üretildiği fabrikalarda üretilmiş. Hatta Toyoda, bu yüzden Japonya'da epey bir alay konusu olmuş. Fakat Sakichi Ailesi kimseyi umursamadan çalışmalarına devam etmiş. Dünyaya araba ihraç etmeye başladıktan sonra da şirketin adını "Toyota" olarak değiştirmişler. Toyota, bugün, General Motors ve Ford'dan sonra dünyada üçüncü en büyük otomobil üreticisi... 

Thomas Lipton 
İskoçyalı Thomas Lipton, henüz 10 yaşındayken 1860 yılında , ailesine yardım etmek için çalışmaya başlamış. 5 yıl içinde 26 dolar biriktirmiş ve bu parayla New York'a gitmeye karar vermiş. New York'a vardığında cebinde 8 dolar varmış. Bu paraya kiralık bir yer bulamamış. Bir pansiyon sahibi, Thomas Lipton'un bulacağı 12 kiracıya karşı ücretsiz konaklamasına izin vermiş. 12 kiracı bulmak Thomas için pek sorun olmamış ve konaklama işini beleşe getirmiş... Thomas, 10 yıl içinde New York'ta 500 dolar biriktirmiş ve 1870'te İskoçya'ya dönmüş... Yıllarca yaptığı çeşitli "cin fikirli" işlerden sonra 1881 yılında "Dünyanın En Büyük Peyniri" diye tanıttığı bir peynir yapmış. Dev peynirin içine de altın paralar koymuş. İnsanlar "belki bana çıkar" umuduyla bu dev peynirlerden kestirdikleri kalıplardan satın almışlar... Thomas Lipton, dev peynir işinden çok iyi para kazanmış ve 1890'da ihtiyacı olan tatil için Avustralya'ya gitmeye karar vermiş. Yolu üzerinde olan Seylan'da durmuş ve orada bulunan çay üzerine küçük bir araştırma yapmış. Seylan'da 5 çay fidanlığı satın almış. Thomas, fidanlıklarında ürettiği çayları enteresan bir şekilde paketleyip satmaya başlamış. Üstelik paketleme için de para almamış. O yıllarda çay açıkta satıldığı için paket çaylar çok tutmuş ve Thomas yılda 4 milyon paket çay satmaya başlamış... 

Özledim hayatın sürprizlerini... 
Nostradamus 

Ucuz hayat .. 

KDV oranları sessiz sedasız düştü. Hükümetin 2005 yılı vergilerinde yaptığı yeni düzenleme ile bazı ürünlerin KDV oranlarında indirime gidildi. Daha önce 18 olan oran, 8'e indirildi... Böylece, simit, kalem, defter, kalemtıraş gibi günlük hayatta çok ama çok kullandığımız, aile bütçelerinde dev gedikler oluşturan bu ürünler ucuzladı. Akaryakıt gibi günlük hayatımızda az kullandığımız, 75'i vergi olan bir üründe ya da hayatımızda hiç yer tutmayan tekel ürünlerinde veya hiç kullanmasak da olacak olan ve vergi oranı 200 civarında olan otomobilde, elektrik-doğalgaz-telefon gibi neredeyse gereksiz olan lüks maddelerde indirime gidilmemesi ise sevinçle karşılandı .. 
Hepimiz günde 1 simit yesek, 1 sayfa yazsak, 2 kere kalem açsak, çarpın bunu 70 milyonla bebek, yaşlı, çocuk ayırt etmeden düşün 10 indirimi, e daha ne yapsın bu hükümet .. Nankörlük de bir yere kadar... 

Bozuk Psikologlar 
"Benim psikoloğumu bozdu, çocuğumun da psikoloğunu bozdu..." b b 
</TEXT>
</DOC>
