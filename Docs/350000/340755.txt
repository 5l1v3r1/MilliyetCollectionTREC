<DOC>
<DOCNO> 340755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/dunya/adun.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramlık atışma 
</HEADLINE>
<TEXT>


Sovyetler'in 2. Dünya Savaşı'nda kazandığı zaferin Moskova'da düzenlenecek yıldönümü kutlamalarını 3 eski Sovyet cumhuriyeti boykot ederken, Bush - Putin atışması sürüyor 

Cenk Başlamış - Moskova 


Rusya'nın Sovyetler Birliği'nin 2. Dünya Savaşı'nda kazandığı zaferin 60. yılını görkemli bir kutlamaya dönüştürme planı, Batı ile Moskova arasındaki söz düellosu ve bazı ülkelerin törenleri boykot etmesiyle gölgelendi. 
Törenler öncesinde yaşanan suçlamalar gergin bir ortam yarattı. Tartışmayı, savaş sonunda Sovyetler'in işgal ettiği Litvanya ile Estonya'nın Moskova'daki törenleri boykot etmesi başlattı. Rusya Devlet Başkanı Vladimir Putin, Rusya'nın işgal için özür dilemesi yolundaki çağrıları reddederek, "1989'da özür dilemiştik. Her gün bağışlanmamızı mı isteyeceğiz " dedi. Tartışmaya katılan ABD Başkanı George W. Bush, Sovyetler'in savaş sonrası Doğu Avrupa ülkelerini işgal etmesini " 20. yüzyılın en büyük felaketlerinden biri" olarak niteledi. Putin bu çıkışa, "Avrupa, Sovyetler sayesinde özgürlüğüne kavuştu" sözleriyle yanıt verdi. Putin dün de, ABD'nin demokrasi temasını Rusya'ya baskı yapmak için kullandığını söyledi. 
Moskova'daki törenleri boykot eden üçüncü ülke, topraklarındaki Rus üslerinin kapatılmasını isteyen Gürcistan oldu. İngiltere Başbakanı Tony Blair de son anda Moskova'ya gelmeme kararı aldı. 
Bu arada 60'a yakın VIP konuğun gelişi nedeniyle Moskova'da belki de tarihin en geniş güvenlik önlemleri alındı. Ana yolların hemen hemen çoğu ve metro istasyonları kapatıldı. Yetkililer halka önlemlerden zarar görmemesi için Moskova'yı terk etme çağrısında bulundu. Kızıl Meydan'da düzenlenecek törenleri dünyadan üç bin gazeteci izleyecek. 

Putin Bush'u çiçekle karşıladı 

Rusya Devlet Başkanı Vladimir Putin, ABD ve Rusya arasında günlerdir süren söz düellosuna rağmen, dün ABD Başkanı George W. Bush ve eşini, Moskova dışındaki başkanlık konutu önünde çiçeklerle karşıladı. 

Erdoğan dünya liderleriyle 

Moskova'da bugün yapılacak törenlere katılan 53 yabancı lider arasında Başbakan Recep Tayyip Erdoğan da bulunuyor. 
Moskova'da 24 saatten az kalacak Erdoğan, gerek törenler sırasında, gerekse ardından Kremlin'de verilecek resepsiyonda ABD Başkanı George Bush ve Rusya Devlet Başkanı Vladimir Putin dahil dünya liderleriyle sohbet etme şansı bulabilecek. Erdoğan'ın Ermenistan Devlet Başkanı Robert Koçaryan'la görüşme olasılığı da var. Törenlere, Birleşmiş Milletler Genel Sekreteri Kofi Annan'ın yanı sıra Yunanistan ve Kıbrıs Rum Kesimi liderleri de katılacak. Savaşta Almanya ile ittifak kuran Japonya, törende temsil edilecek. 

Son darbeyi Kızıl Ordu indirdi 

2. Dünya Savaşı'nda çok ağır bir bedel ödeyen Sovyetler Birliği, bundan tam 60 yıl önce Nazi Almanya'sına son darbeyi indiren ülke oldu. 
Kızıl Ordu askerlerinin Berlin'e girmesi ve Alman ordusunun teslim olmasının ardından İngiltere Başbakanı Winston Churchill, 2. Dünya Savaşı'nın resmen bittiğini açıkladı. Böylece 6 yıl süren savaşı, ABD, Sovyetler Birliği ve İngiltere'nin başını çektiği cephe kazanmış oldu. Resmi rakamlara göre Sovyetler savaşta 26. 5 milyon kişi kaybetti. Hayatını kaybedenlerin büyük bölümünü, Alman ordusunun ele geçirmeye çalıştığı Sovyet kentlerinde yaşayan siviller oluşturuyor. Savaştaki toplam insan kaybıysa 40 milyonun üzerinde hesaplanıyor. 


</TEXT>
</DOC>
