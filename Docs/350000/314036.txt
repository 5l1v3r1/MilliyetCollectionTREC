<DOC>
<DOCNO> 314036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/yazar/toruner.html </URL>
<DATE> 2005/02/10/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
New York'ta karla mücadele 
</HEADLINE>
<TEXT>


Karla mücadele meteorolojinin güvenilirliği ve kesinliğinden başlıyor. Hava raporları önümüzdeki iki gün için, saatlik ve beş gün için de günlük olarak veriliyor. Böylece siz, bugün sabah, öğle, akşam ve gece itibariyle hava durumunu önceden takip edebiliyorsunuz. Hatta, size alınması gereken tedbirler bile açıklanıyor. Yani, şemsiye alınması, eldiven giyilmesi veya rüzgardan korunulması gerektiği hatırlatılıyor. öte yandan, meteoroloji bilgileri bizde olduğu gibi kanallara göre değişmiyor ve bir televizyon kanalı cuma günü için güneşli derken, diğeri kar yağışlı demiyor. 
New Yorklu için hava raporu her şey. Yerel televizyonlar, hava raporlarını her 10 dakikada bir yayımlıyor ve "Know Before You Go" programlarına bakmadan programın adı semte göre farklı olabilir kimse dışarı çıkmıyor. Büyük televizyonlar ise, hava durumunda mutlaka bilinmesi gereken bir değişim olduğunda, her yarım saatte bir veya saat başı meteoroloji bilgisi veriyor. öyle ki, kanalları şöyle bir gözden geçirdiğinizde, en az iki yerde mutlaka hava raporu bilgisi bulabiliyorsunuz. Zaten, sürekli olarak meteoroloji bilgisi veren kanallar var. Sadece hava raporları değil, semte göre detaylı şehir haritası da verilerek cadde ve sokaklardaki trafik akıcılığı, nerede kaza olduğu, nerede kazanın kaldırıldığı, nerede su birikintisi nedeniyle yavaş geçiş olduğu konusunda halk bilgilendiriliyor. Böylece siz, hem çevrenizin yol ve sokaklarının bir planını ezberliyor hem de gideceğiniz yönü belirliyorsunuz. 
Yalnız hava raporunu değil, havaalanlarında uçak kalkışlarındaki ve otobüs, tren, metro, vapur, feribot seferlerindeki dakikalık gecikmeleri de bilmek durumundasınız. Hava raporunu, bu konulardaki bilgiler takip ediyor. Bunlara göre, kendinizi ayarlayarak evden çıkıyorsunuz. 
Meteoroloji sadece kar yağacağını değil, yağacak karın hangi saatte başlayıp hangi saatte biteceğini ve her semte hangi kalınlıkta kar yağacağını da bildiriyor. Böylece siz de, yolları açacak kişiler de hazırlıklarınızı yapıyorsunuz. 
Her sokağın ve meydanın başında, normal olarak bu sokakta çöplerin hangi gün ve hangi saatler arasında toplanacağı, bu nedenle bu saatlerde park edilemeyeceği yazıyor. Uzun kar yağışı sürecekse, çöp toplanma işi, günü beklenmeden yapılıyor. 
Her ev, kar sonrasında kendi kaldırımını, giriş kapısını ve garaj çıkış kapısının önünü derhal temizlemekle mükellef. öyle ki, birisi evinizin kaldırımında buz veya kardan düşerse siz sorumlusunuz. Siz genellikle bu işi komşular arasında ortak hallediyor ve evlerin - garajların önünün açılması işini birisine para karşılığı veriyorsunuz. Size kış başında dağıtılmış bulunan buz çözücü kimyasallar da kapı girişinde hazır bulunduruluyor. Kürenen karlar da bizde olduğu gibi yola atılmıyor, kenarlarda biriktiriliyor. 
Kar yağışı başlar başlamaz tuzlama ve yolların açılması işlemi de başlıyor. Belediye ve eyalet sadece ana yolların, genel park alanlarının, istasyonların, durakların, köprü, geçit ve otoyolların temizlenmesinden sorumlu. Sokakların tümü de belediyenin önceden hazırladığı bir program dahilinde şahıslar tarafından açılıyor. Dörtçeker arabası olanlar, belediyenin gözetimi altında kış başında arabalarının önüne kar küreyici takma izni alıyorlar. Bunlar, küreyici paletlerini kar başlarken arabalarına yerleştirip kar yağışı süresince kendilerine verilen sokak yollarını açıyorlar. Böylece kar başlar başlamaz, müthiş bir faaliyet de başlıyor. öyle ki, sizin evinizin önünden her yirmi dakikada bir kar küreyici araç geçiyor. 
Geçen hafta New York'taydım. Buraya yağanın tam dört misli kar yağdı. Yağışın bittiğinin bir saat sonrasında, bütün ana yollar, caddeler, sokaklar, meydanlar, otoparklar ve otoyollar açıktı. Arabalara zincir takılması yasaktı, gereği de yoktu. 



</TEXT>
</DOC>
