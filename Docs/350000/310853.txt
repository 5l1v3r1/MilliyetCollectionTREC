<DOC>
<DOCNO> 310853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/guncel/axgun01.html </URL>
<DATE> 2005/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Birinci sınıf vatandaşlar' 
</HEADLINE>
<TEXT>


Özel Rum Lisesi'nin 550. yıl kutlamalarının kapanış töreninde konuşan Milli Eğitim Bakanı Hüseyin Çelik, Rumların Türkiye'de birinci sınıf vatandaşlar olduğunu söyledi 

GÜLAY FIRAT İstanbul - Fotoğraf OZAN GÜZELCE 

Milli Eğitim Bakanı Hüseyin Çelik ile Yunanistan Eğitim Bakanı Marietta Giannakou, Özel Rum Lisesi'nin 550. yıl kutlamalarının kapanış törenine katıldı. Çelik, Türkiye'deki Rumların uluslararası anlaşmalar gereği "azınlık" statüsünde olsalar bile Türkiye'nin birinci sınıf vatandaşları olduğunu söyleyerek, "Rum vatandaşlarımızın başımızın üzerinde yerleri var" dedi. 
Fener Rum Patriği Bartholomeos'un da katıldığı Fener'deki törende konuşan Çelik, bir ülkede azınlıkların kendilerini hür hissetmelerinin, o ülkede demokrasinin tüm kurallarıyla oturduğu anlamına geldiğini söyledi. Hükümet olarak buna çok önem verdiklerini vurgulayan Çelik, "Kırmızının maviye, mavinin yeşile dönüşme mecburiyeti asla yoktur. Gökkuşağımızın güzel renkleri arasında Rum vatandaşlarımız fazlasıyla vardır. İstanbul ve Türkiye'de bu sayının azalmasından dolayı üzülüyorum" diye konuştu. 

İki bakana hediye 
Rumca konuşan Giannakou'nun sözleri sadece Çelik'e tercüme edilirken, Bartholomeos Türkçe Çelik'in katılımından duyduğu memnuniyeti dile getirdikten sonra konuşmasını Rumca sürdürdü. Koronun 'Okula Ağıt' adlı eseri seslendirdiği törende bakanlara, lisenin resminin bulunduğu gümüş tabak ve şilt verildi. 

'Türk hükümeti söz verdi' 

Giannakou törenden ayrılırken, ruhban Okulunun açılışı konusundaki düşüncesinin sorulması üzerine, "Türk hükümeti bir söz verdi ve ben bu sözü yerine getireceğinden eminim" diye konuştu. Giannakou, "Ruhban okulunun açılmasını 6 Ekim 2005 tarihinden önce bekliyor musunuz" sorusuna da "Umarım" yanıtını verdi. 



</TEXT>
</DOC>
