<DOC>
<DOCNO> 313252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur44.html </URL>
<DATE> 2005/02/07/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Bahçelievler'de kaybolan kişi, mafya kurbanı çıktı .. 
</HEADLINE>
<TEXT>

     Ailesince Bahçelievler'de kaybolduğu bildirilen Ramazan Nergiz'in, anlaşmazlığa düştüğü suç örgütü üyelerince öldürüldüğü ve cesedinin Beykoz'da gömüldüğü anlaşıldı. 
     İstanbul Asayiş Şube Müdürlüğü'nden alınan bilgiye göre, 17 Ocak 2005 tarihinde Bahçelievler'deki evinden arkadaşlarıyla buluşmak için ayrılan Ramazan Nergiz'den 33 haber alamayan ailesi, polise ve savcılığa başvurdu. 
     Olayla ilgili çalışma başlatan Kayıplar Büro Amirliği ekipleri, Nergiz'in, Almanya'da bulunan bir kişinin 130 milyon Avro'luk çekin yasadışı yollardan bozdurularak Türkiye'ye sokulması için başvurduğu grubun üyesi olduğunu belirledi. 
     Bu suç örgütüne yönelik Pendik, Beykoz, Bağcılar ve Fatih'te operasyonlar gerçekleştiren polis, Baysal A. 34 , Arif K. 34 ve Kemal T. 22 ile olayla ilgileri bulunduğu belirtilen 5 kişiyi gözaltına aldı. 
     Sorguları yapılan bu kişilerin, Almanya'da bir kişiye ait 130 milyon Avro'luk çekin bozdurularak Türkiye'ye yasadışı yollardan sokulabilmesi amacıyla KKTC'de bazı kişilerle bağlantı kurdukları, çekin bozdurulması karşılığında kullanılacak olan 25 bin doların Almanya'dan Türkiye'ye gönderildiği, ancak bu paranın suç örgütü elebaşı Mustafa A. tarafından KKTC'deki kişilere aktarılmadığı anlaşıldı. 
     Ramazan Nergiz'in de, KKTC'ye para gönderilmediği için çekin bozdurulamayacağından endişe duyarak Mustafa A. ile tartıştığı, bunun üzerine arkadaşları tarafından Pendik'te çağrıldığı bir evde bıçaklanarak öldürüldüğü, cesedinin de Beykoz Akbaba Köyü'nde boş bir alanda gömüldüğü öğrenildi. 
     Nergiz'in cesedi, yakalanan kişilerin yer göstermesi sonucu bulunarak, 3 Şubat'ta topraktan çıkartıldı. 
     Aynı suç örgütü üyelerinin, 23 Ocak 2005 tarihinde de Bağcılar'da Bayram Çıkmaz'ın evine polis gibi davranarak uyuşturucu aramak bahanesiyle girdikleri, evdeki kasadan 90 bin YTL, 24 adet altın bilezik ve 2 adet ruhsatsız tabancayı gasp ettikleri anlaşıldı. 
     Yakalanan kişilerin üzerlerinde ve gösterdikleri yerlerde yapılan aramalarda, 2'si gasp edilen olmak üzere 4 tabanca ele geçirildi. 
     Operasyon kapsamında, Çıkmaz'ın arkadaşı olan ve gasp olayını organize ettiği belirtilen Şahin E. de gözaltına alındı. 
     Gözaltına alınan kişiler adli makamlara sevk edilirken, suç örgütü elebaşı olduğu öne sürülen Mustafa A'nın da yakalanmasına çalışıldığı bildirildi. 
     
</TEXT>
</DOC>
