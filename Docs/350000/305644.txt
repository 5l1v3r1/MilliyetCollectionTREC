<DOC>
<DOCNO> 305644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/siyaset/axsiy01.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AB takvimi netleşiyor 
</HEADLINE>
<TEXT>


AB'yle tarama süreci, müzakerelerin başlayacağı 3 Ekim sonrasına kalıyor. İlk başlığın açılmasının ise 2006'yı bulabileceği belirtiliyor... 

GÜVEN ÖZALP Brüksel 


Avrupa Birliği'nin AB Aralık zirvesinde verilen "müzakerelere başlama" kararının ardından müzakere sürecinin takvimi de giderek netleşiyor. Tartışmalı konulardan biri olan tarama sürecinin müzakerelerin başlayacağı 3 Ekim sonrasına kalması da hemen hemen kesinleşti. Bu bağlamda ilk başlığın açılması da 2006'yı bulacak. 
AB Komisyonu'nun, tarama sürecini 3 Ekim öncesi başlatmaya hazır olduğu, ancak Fransa ve Avusturya gibi bazı üyelerden gelen itirazlar nedeniyle sürecin bu tarihin sonrasına bırakılması eğilimi ağır basıyor. İtirazların odağında da Avrupa Anayasası'na yönelik referandumların Türkiye konusunun gölgesinde kalması riski yer alıyor. Türkiye, tarama sürecinin 3 - 4 ay gibi bir sürede tamamlanmasını öngörüyor. 

Lüksemburg'un da tercihi 
AB Dönem Başkanı Lüksemburg da, Türkiye konusunun, bazı ülkelerde düzenlenecek Avrupa Anayasası refeandumları nedeniyle soğutulmasını tercih ediyor. Konuyu büyük ölçüde İngiltere'ye havale eden Lüksemburg, bu yaklaşımını çalışma programında da dile getirdi. Müzakere kurallarının yer alacağı "çerçeve" de yaz aylarında açıklanacak. Buna gerekçe olarak da 2005'in ilk aylarında Hırvatistan için müzakere çerçevesi hazırlanacak olması gösteriliyor. Ankara, çerçevenin yaz aylarında açıklanmasına onay verirken, bu konudaki hazırlıklara şimdiden başlanmasını istedi. Bu konuda mutabakata varıldığı kaydedildi. 

Tek belge 
Dışişleri Bakanlığı Müsteşar Yardımcısı Büyükelçi Volkan Bozkır başkanlığındaki bir heyetle AB arasında yürütülen temaslar sonrasında, Lüksemburg Dönem Başkanlığı sırasında Türkiye açısından yayımlanacak tek önemli belgenin de Katılım Ortaklığı Belgesi olacağı kesinleşti. 
Türkiye, bu belgeye şu ana kadar gündeme getirilmeyen verilerin sokulmaması ve bu belgenin "siyasi kriterleri tamamlamış bir ülke için hazırlandığı" unsurlarının göz önünde bulundurulmasını talep etti. Bu belgenin en geç nisan ayında yayımlanması öngörülüyor. 3 Ekim'e kadar olan süreçte ise Ankara - Brüksel arasındaki siyasi istişare ve alt komite çalışmaları sürecek. "İşleyen pazar ekonomisi" konusundaki farklı yaklaşımlar nedeniyle ekonomik istişareye ağırlık verilmesi gündemde. 


</TEXT>
</DOC>
