<DOC>
<DOCNO> 322514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/soneko15.html </URL>
<DATE> 2005/03/10/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Gelir Vergisi'nde beyan dönemi uzadı... 
</HEADLINE>
<TEXT>

     Maliye Bakanlığı, gelir vergisinde beyanname verme süresini 15 gün uzattı. 
     Maliye Bakanı Kemal Unakıtan imzasıyla yayımlanan Gelir Vergisi Sirküleri ile 15 Mart Salı günü bitecek olan 2004 yılı gelirlerine ilişkin beyanname verme dönemi, 31 Mart akşamı sona erecek. 
     Geçen yıl 1 milyar 800 bin TL'nin üzerinde konut kira geliri olanların da yeraldığı gelir vergisi mükellefleri, sirküler çerçevesinde, 31 Mart mesai saati bitimine kadar vergi dairelerine beyanda bulunabilecek. 
     Maliye Bakanlığı, bu yıl gelir vergisi beyannamelerinin belirli limitler dahilinde elektronik ortamda verilmesi zorunluluğunun getirildiğine dikkati çekerek, süre uzatımına da e-beyannamenin ilk uygulama yılı olması nedeniyle gidildiğini bildirdi. 
     
     ÖDEME DÖNEMİ DEĞİŞMEDİ 
     Sirkülere göre, beyanname verme süresinin uzatılması, ödeme dönemini etkilemeyecek. Bu nedenle, beyannamelerini ek süre içinde veren mükellefler de, tahakkuk eden vergiyi kanuni süresi içinde ödeyecek. Bu çerçevede, gelir vergisinin ilk taksiti Mart, ikinci taksiti de Temmuz ayı içinde ödenecek. 
     Bu arada, Bakanlıkça bastırılarak dağıtılmış olan yıllık gelir vergisi beyannamelerini internet ortamında gönderecek olan mükelleflerin, beyannamedeki mali bilgileri gösteren tabloyu doldurmaması uygulamasında da değişikliğe gidildi. 
     Sirkülerde, veri ambarı oluşturulmasında bu bilgilere ihtiyaç duyulması nedeniyle, internet ortamında beyanda bulunanların da, mali bilgilere ilişkin bölümü doldurmaları gerektiği belirtildi. 
     
</TEXT>
</DOC>
