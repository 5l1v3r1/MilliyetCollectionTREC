<DOC>
<DOCNO> 320214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/spor/axspo01.html </URL>
<DATE> 2005/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye OHAL bölgesi 
</HEADLINE>
<TEXT>


Beşiktaş Teknik Direktörü Rıza Çalımbay, Galatasaray maçı öncesi ipleri sıktı. Derbiye kadar tüm idmanlar basına kapatıldı. İki günlük kamp kararı alındı 


Tek hedef galibiyet 
RIZA Çalımbay yönetiminde ligdeki tüm maçlarını kazanarak çıkışa geçen Beşiktaş'ta, Galatasaray maçı öncesi olağanüstü hal ilan edildi. Daha önceki lig sınavlarında sadece son çalışmayı basına kapatan Çalımbay, bu kez değişiklik yaparak maça kadar olan tüm çalışmaları kapatma kararı aldı. Siyah - Beyazlı oyuncular derbiden iki gün önce de tesislerde kampa girecek. 

Sert yüzünü gösterdi 
BEŞİKTAŞ Teknik Direktörü, dün sabah yapılan çalışmada sert tavırlarıyla dikkat çekti. Rıza Çalımbay, çift kale maç sırasında hata yapan oyuncularına sık sık bağırıp, uyarılarda bulundu. Çalımbay, "Antrenmanda istediklerimi yapamayan, maçlarda hiç yapamaz. Herkes aklını başına toplasın. Konsantre olun. Galatasaray maçına kadar hiçbir eksik kalmayacak" ifadelerini kullandı. 

Sergen Yalçın işbaşı yaptı 

Takımla çalıştı 
SAKATLIĞI nedeniyle takımla birlikte antrenman yapmayan Sergen Yalçın dün topla buluştu. Yıldız futbolcu, sabah çalışmasında çift kale maçta forma giyerek, derbi maçının hazırlıklarına başladı. Sergen, "Her maç sonrasında galibiyetlerimiz farklı noktalara taşındı. Galatasaray'ı evinde yenip, herşeyi unutturmak istiyoruz. Bunu başaracak kalitedeyiz" dedi. 

Tümer yetişecek 
BEŞİKTAŞ'IN dün yaptığı antrenmanda gözler iki yıldız isim Tümer ile Koray'daydı. Gribal enfeksiyona yakalanan Koray takımdan ayrı olarak çalışırken, Tümer de düz koşuyla yetindi. Kulüp doktorları iki futbolcunun da cumartesi gününe kadar hazır olacağını müjdeledi. Beşiktaş, Galatasaray maçının hazırlıklarını bugün basına kapalı yapacağı antrenmanla sürdürecek. 

Yeni golcü Pancu 

Forvette oynayacak 
TEDBİRLİ olarak ceza kurulan sevk edilen Carew'in, Galatasaray'a karşı forma giyemeyecek olması Beşiktaş Teknik Direktörü Rıza Çalımbay'ı yeni arayışlara itti. Genç teknik adamın, derbi maçında Norveçli yıldızın yerine forvette Daniel Pancu'ya şans tanımaya hazırlandığı öğrenildi. Pancu'ya orta alandan Tümer Metin'in destek vermesinin planlandığı bildirildi. 

Carew'in isyanı 
JOHN Carew, Norveç'in CANAL 2 televizyonuna çarpıcı açıklamalar yaptı. Sakaryasporlu Aytaç'a tükürdüğü yolundaki iddiaları yalanlayan Norveçli golcü, "Geldiğim günden beri, hem takım olarak, hem de tek tek oyuncular üstünde komplo senaryoları üretiliyor. Bunu anlamış değilim. Bugüne kadar kimseye Fair-Play dışı bir davranışta bulunmadım" diye konuştu. 

Divan'dan baklava 

BEŞİKTAŞ Divan Kurulu Başkanı Şeref Nasır ve yönetim kurulu üyeleri dün Nevzat Demir Tesisleri'ni ziyaret etti. Nasır, Galatasaray maçı öncesinde futbolculara baklava ikram ederek, moral verdi. 

Türkiye yaramadı 

MEHMET ÇİFTÇİ 

VİCENTE del Bosque, Beşiktaş'tan ayrılıp, İspanya'ya döndükten sonra, Real Madrid aleyhine yaptığı açıklamalarla gündeme bomba gibi düştü. İspanyol gazeteleri, tecrübeli hocayı Türkiye macerasının hırçınlaştırdığını iddia etti, "Türkiye, huyunu değiştirmiş. Hiç bu kadar konuşmazdı" yorumlarını yaptı. Bosque'nin, "Real Madrid Başkanı Perez bır kısım medyayı satın aldı" sözleri ortalığı karıştırdı. 



</TEXT>
</DOC>
