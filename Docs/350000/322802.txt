<DOC>
<DOCNO> 322802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun24.html </URL>
<DATE> 2005/03/11/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Kaçırılan uçakların düşürülmesi için hazırlık 
</HEADLINE>
<TEXT>

     ABD'deki 11 Eylül saldırılarının yinelenmesinden korkan Rusya'nın, gelecek aydan itibaren kaçırılan uçakların düşürülmesine yönelik hazırlıklar yaptığı bildirildi. 
     Rus ''Gazeta'' gazetesinde yer alan haberde, Rusya Özel Birlikler Komutanı General Yuriy Solovyov'un, teröristler tarafından kaçırılarak Moskova'daki stratejik hedeflere yönelecek uçakların düşürüleceğini açıkladığı kaydedildi. 
     Solovyov, bu konudaki yasal düzenlemenin Nisan ayına kadar tamamlanmasının beklendiğini bildirdi. 
     Teröristler tarafından kaçırılan uçakların düşürülmesi fikri, ABD'deki 11 Eylül saldırıları ardından gündeme gelmişti. 
     Bu konudaki yasal hazırlıkların uzun süredir devam etmesine karşın, uçakların düşürülmesi emrini kimin vermesi gerektiği konusunda çıkmaza girildiği belirtilen haberde, kimsenin teröristler tarafından kaçırılmış da olsa bir yolcu uçağının düşürülmesinin sorumluluğunu almak istemediğine dikkat çekildi. 
     Haberde, başka bir sorunun da uçağın nereden kalktığı olduğu belirtilerek, ''Çünkü, Moskova'daki havaalanlarından birinden kalkan uçağın kent merkezine ulaşması sadece 40-50 saniye sürüyor. Bu nedenle yasa tasarısında, düşürme emrinin 30 saniye içinde verilmesi gerektiği belirtiliyor'' denildi. 
     General Solovyov, düşürme emrini büyük olasılıkla o anda görevli olan nöbetçi subayın vereceğini söyledi. 
     
</TEXT>
</DOC>
