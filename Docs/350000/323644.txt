<DOC>
<DOCNO> 323644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/soneko01.html </URL>
<DATE> 2005/03/14/ </DATE>
<TIME> 02.03 </TIME>
<AUTHOR>  </AUTHOR>
<HEADLINE>
ATSO seçimleri yapıldı... 
</HEADLINE>
<TEXT>

     Antalya Ticaret ve Sanayi Odası ATSO meclis üyeliği seçimleri yapıldı. 
     ATSO seçimleri için, 32 bin üyeden 21 bin 720 üye oy kullanma hakkına sahip oldu. Gazi Mustafa Kemal İlköğretim Okulu'nda gerçekleştirilen seçimlerde, ATSO'nun 21 bin 720 üyesinin yaklaşık yüzde 70'inin oy kullandığı belirtildi. 
     Antalya 3. İlçe Seçim Kurulu Başkanı Mehmet Mencet gözetiminde, 35 sandıkta, 35 meslek komitesinden, 102 meclis üyesi seçimi yapıldı. Seçimlere itiraz yapılmazsa, 16 Mart Çarşamba günü, ATSO Başkan ve Yönetim Kurulu üyeleri seçimi gerçekleştirilecek. 
     Aynı gün Disiplin Kurulu Başkan ve üyeleri ile 24 TOBB delegesi de belirlenecek. 
     ATSO Başkanı Kemal Özgen, AA muhabirine yaptığı açıklamada, seçimlere yoğun bir ilginin olduğunu belirterek, bazı başkan adaylarının kendi meslek komitelerinden seçilemediğini söyledi. 
     Özgen, ''Seçimler Antalya'ya hayırlı olsun'' dedi. 
     ATSO seçimlerinde, Antalya Büyükşehir Belediye Başkanı Menderes Türel de 4. Meslek Komitesinde oy kullandı. 
     
</TEXT>
</DOC>
