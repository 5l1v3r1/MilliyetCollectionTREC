<DOC>
<DOCNO> 330769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonsiy21.html </URL>
<DATE> 2005/04/06/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Ekşi Değişikliklerin Mayıs'ta yasalaşacağı izlenimini edindim 
</HEADLINE>
<TEXT>

     Başbakan Recep Tayyip Erdoğan, Basın Konseyi Başkanı Oktay Ekşi ve beraberindeki medya temsilcileri ile görüştü. 
     Başbakanlık Merkez Bina'da yaklaşık bir saat süren basına kapalı görüşmeye, Ekşi'nin yanı sıra Vatan Gazetesi Genel Yayın Yönetmeni Tayfun Devecioğlu, Hürriyet Gazetesi İcra Kurulu Başkanı Vuslat Doğan Sabancı, Zaman Gazetesi Genel Yayın Müdürü Ekrem Dumanlı ve Basın Konseyi Yüksek Kurul Üyesi Avukat Turgut Kazan katıldı. 
     Oktay Ekşi, Başbakanlık'tan ayrılırken gazetecilere yaptığı açıklamada, görüşmede, yeni Türk Ceza Kanunu'nun basın açısından endişe edilen sakıncaları rapor halinde sunduklarını söyledi. 
     Görüşmeye, Devlet Bakanı Beşir Atalay ve Adalet Bakanı Cemil Çiçek'in de katıldığını kaydeden Ekşi, görüş alışverişinde bulunduklarını bildirdi. 
     Ekşi, ''Memnuniyetle ayrılıyorum. Görüşmede yeni Ceza Yasası'nda yapılacak değişikliklerin Nisan ayında tamamlanacağı ve Mayıs ayında tasarının yasalaşacağı izlenimini edindim'' dedi. 
     Soruları da yanıtlayan Ekşi, bir soru üzerine, ''iş takibi yapan gazeteciler'' konusunun görüşmede gündeme gelmediğini, sadece yeni Ceza Kanunu'nun ele alındığını bildirdi. 
     ''Biz açık insanlarız. Neyse halimiz ortaya döken insanlarız. Gazeteci sıfatıyla, sorgulama sıfatıyla gelseydim yakasını bırakmazdım'' diyen Ekşi, bu konunun görüşmede kesinlikle ele alınmadığını yineledi. 
     Ekşi, görüşmeyle ilgili izlenimini soran bir gazeteciye ise ''Benim aldığım izlenim, son derece iyimserlik içerisinde bir izlenim'' karşılığını verdi. 
     Oktay Ekşi, görüşmeye Hürriyet Gazetesi İcra Kurulu Başkanı Vuslat Doğan Sabancı'nın katılmasıyla ilgili tartışmalar konusunda da ''Basın Konseyi inisiyatifi ile başlanmış bir olay olduğu için, 12 Mart tarihinde yaptığımız toplantıya Basın Konseyi üyesi olmayanlar da katıldığı için geniş bir platformu temsil ettiği düşüncesiyle Vuslat Sabancı'ya ben dün telefon ettim, davet ettim. Yoksa Basın Konseyi Yüksek Kurul üyeleri olarak biz buraya gelir, sadece o çerçeve içinde bir ziyaret yapabilirdik'' dedi. Ekşi, yeni Ceza Kanunu'nda basınla ilgili yapılacak düzenlemelerle ilgili olarak Basın Konseyi adına Turgut Kazan ve Mehmet İplikçioğlu'nun Adalet Bakanlığı'nın yürüttüğü çalışmalara katılacağını bildirdi. 
     
</TEXT>
</DOC>
