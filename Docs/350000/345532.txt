<DOC>
<DOCNO> 345532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/siyaset/siy01.html </URL>
<DATE> 2005/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
3 'Almanya senaryosu' 
</HEADLINE>
<TEXT>


1- Schröder güvenoyu alacak, Türkiye 3 Ekim'de müzakereye başlayacak 2 - Merkel müzakereyi erteletecek. 3 - Müzakere başlayacak, ancak gelecek 'belirsiz' olacak 

UTKU ÇAKIRÖZER Ankara 


Türkiye'nin AB üyeliğini destekleyen Almanya Başbakanı Gerhard Schröder'in Kuzey Ren - Vestfalya eyaletindeki seçim yenilgisinin ardından erken genel seçimlerin gündeme gelmesi, "3 Ekim'de müzakereler başlayabilecek mi " sorusunu da gündeme getirdi. 
Ankara kulislerinde, sonbaharda yapılacak erken seçimde iktidara gelmesine kesin gözüyle bakılan Hıristiyan Demokratlar'ın müzakerelerin başlamasını engelleyemeseler bile, Türkiye'ye imtiyazlı ortaklık verilmesi önerilerini AB gündemine getirmelerine kesin gözüyle bakılıyor. 

İşte olasılıklar 
Almanya'nın Ankara Büyükelçisi Wolf - Ruthart Born, "Benim kanaatim 3 Ekim'de bu karar doğrultusunda müzakerelerin başlayacağıdır" dedi. Schröder'in 1 Temmuz'da Alman Parlamentosu'nda güvenoyu istemesinin ardından şu senaryolar gündeme gelecek 
İYİMSER Zaten çoğunluğu olan Schröder güvenoyu alır, genel seçimler 2006 sonbaharında yapılır. Türkiye de Schröder'in süren desteğiyle 3 Ekim'de sorunsuz biçimde müzakerelere başlar. Schröder erken seçim istediği için, bu senaryoya çok zayıf şans tanınıyor.KÖTÜMSER Schröder güvenoyu alamaz, muhalefetin lider adayı Hıristiyan Demokrat lider Angela Merkel, Meclis'teki oylamada başbakan seçilir. 3 Ekim'deki müzakereleri ertelemek ya da "imtiyazlı ortaklık" şartını koydurmak için girişim başlatır. Bu senaryo da çok zayıf ihtimal. MUHTEMEL Schröder çoğunlukta olmasına rağmen kendi isteği doğrultusunda güvenoyu alamaz, muhalefetin önerdiği aday da çoğunluğu sağlayamaz. Cumhurbaşkanı parlamentoyu fesheder. 18 Eylül'de seçim yapılır. Yeni hükümetin kurulması yaklaşık 5 hafta süreceği için, 3 Ekim'de Almanya'da Schröder'in başkanlığında ancak hiçbir yetkisi olmayan seçim hükümeti yönetimde olacak. Hıristiyan Demokratlar seçimi kazanırsa Türkiye - AB müzakereleri 3 Ekim'de başlayacak ancak geleceği konusunda, "büyük belirsizlik" doğacak. 

Merkel köstek olur 
Merkel'in iktidarına kesin gözüyle bakan diplomatik kaynaklar, "Büyük olasılıkla 3 Ekim'de müzakerelerin açılmasına engel çıkarmayacak. Ancak aralıkta yapılacak AB zirvesinden itibaren, Türkiye'ye imtiyazlı ortaklık önerilmesi yönünde resmi girişimleri başlatacak... Almanya, her müzakere başlığının açılması ve kapanmasında artık destek değil engelleyici olacak" yorumunda bulundu. 

Komisyon Tarih değişmez 

GÜVEN ÖZALP Brüksel 

Avrupa Komisyonu, Fransa'da Avrupa Anayasası için yapılacak referandum ve Almanya'da alınan erken seçim kararının Türkiye'nin müzakere sürecinde sapma yaratmayacağı mesajını verdi. 
AB Komisyonu'nun genişlemeden sorumlu üyesi Olli Rehn'in sözcüsü Krizstina Nagy, Türkiye'nin katılım müzakerelerinin, öngörüldüğü gibi 3 Ekim'de başlayacağını kaydetti. Nagy, "Türkiye'yle 3 Ekim'de müzakerelere başlama kararı 17 Aralık'ta oybirliğiyle ve en yüksek düzeyde alındı. Komisyon olarak bu karar doğrultusunda hazırlıklarımızı yapıyoruz" açıklamasını yaptı. Türkiye'nin müzakereye başlaması için 2 şart olduğunu hatırlatan Nagy, bunları Ankara Anlaşması'nı genişleten uyum protokolünün imzalanması ve 6 yasal paketin yürürlüğe girmesi olarak sıraladı. 


</TEXT>
</DOC>
