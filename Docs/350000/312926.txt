<DOC>
<DOCNO> 312926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonspo32.html </URL>
<DATE> 2005/02/06/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Beşiktaş'tan hakemlere büyük tepki... 
</HEADLINE>
<TEXT>

     Gençlerbirliği ile 1-1 berabere kalan Beşiktaş'ta karşılaşmanın hakemlerine büyük tepki var. 
     Kulüp başkanı Yıldırım Demirören, maçtan sonra yaptığı açıklamada, ''Beşiktaş ile davalı olan Merkez Hakem Kurulu MHK Başkan Yardımcısı Muhittin Boşat istifa etmeli'' dedi. 
     Demirören, şunları söyledi 
     ''18 haftaya baktığımızda, 14 haftanın en kötü hakemleri seçilenler bizim maçları yönetti. Trabzonspor maçında tartışmalı kararlar veren Kuddusi Müftüoğlu'nun bu maçı da yönetmesi ilginç. Muhittin Boşat, anlamadığımız ama bildiğimiz nedenlerle bunları yapıyor. Kimse Beşiktaş ile oynamasın bunların altında kalır. Bu emeklere yazık. Boşat'ı istifaya davet ediyoruz.'' Asbaşkan ve Futbol Şube Sorumlusu Kıvanç Oktay da karşılaşmanın hakemi Kuddusi Müftüoğlu'na tepki göstererek, Beşiktaş'ın yediği gol öncesi hakemin serbest vuruş sırasında 2 kez düdük çaldığını, bu konunun üzerinde durarak, kural hatası olup olmadığı yönünde araştırma yapıp, gerekirse Futbol Federasyonu'na başvuracaklarını söyledi. 
     
     FUTBOLCULARDAN DA HAKEME TEPKİ 

     Hakem Kuddusi Müftüoğlu'nun, Ali Tandoğan'ın serbest vuruştan attığı golde 2 kez düdük çaldığını ileri süren Beşiktaşlı futbolcular da Müftüoğlu'na tepki gösterdi. 
     Golden sonra sarı kart gören Çağdaş, itiraz etmediği halde kart gördüğünü ifade ederek, ''Kuddusi Müftüoğlu'nun Trabzon maçından beri bana karşı bir şeyi var. Serbest vuruşta iki kez düdük çaldı. Verilen karar değişmez deniyor. Ama hakem çaldığı düdüğü nasıl değiştirdi'' dedi. 
     İbrahim Toroman da serbest vuruş sırasında barajdan takım arkadaşlarından birinin çıktığını hakemin bu yüzden düdük çaldığını belirterek, ''Hakemin kararını beklerken ikinci kez düdük çaldı ve golü verdi'' diye konuştu. 
     
</TEXT>
</DOC>
