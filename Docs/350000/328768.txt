<DOC>
<DOCNO> 328768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/siyaset/siy03.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
4 milletvekili incelemede 
</HEADLINE>
<TEXT>


"Ekonomi şişirilmiş balon gibi" diyen Çalışkan, uyarılacak Enerji yolsuzluğunda adı geçen Kaya, disipline gidebilir 

ABDULLAH KARAKUŞ Ankara 


Art arda yaşanan milletvekili istifalarıyla kan kaybeden AKP, 4 milletvekilinin parti içi durumunu inceliyor. 
Parti yönetimi, hükümetin ekonomiye ilişkin politikasını, "Ekonomi şişirilmiş balon gibi. Birileri iğne batırsa patlayacak. 2001 krizinden daha büyük kriz olacak" diye eleştiren Adana Milletvekili Abdullah Çalışkan'ı uyarma kararı aldı. Yönetim, "Pembe tablo görmüyorum. Vatandaşta kemer sıkacak delik kalmadı" diyen Adıyaman Milletvekili Hüsrev Kutlu'nun da sözlerini inceliyor. Yönetim, Enerji ve Tabii Kaynaklar Bakanlığı'ndaki yolsuzluk iddialarıyla ilgili de bir komisyon kurdu. İddialarda adı geçen Batman Milletvekili Nezir Nasıroğlu ve Ağrı Milletvekili Cemal Kaya'yı dinleyen komisyon, rapor hazırlayarak MYK'ye sunacak. 
AKP kulislerinde, Nazıroğlu ile ilgili bir bulguya rastlanamadığı dile getirilirken, Kaya'nın partiyi yıprattığı, disipline sevk edilebileceği belirtiliyor. 


</TEXT>
</DOC>
