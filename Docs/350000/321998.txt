<DOC>
<DOCNO> 321998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonyas20.html </URL>
<DATE> 2005/03/08/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Kolesterol ilaçları kalbe iyi geliyor 
</HEADLINE>
<TEXT>

     Kalp ve damar hastalıklarının başlıca sorumlusu kolesterolü düşürmek için kullanılan ilaçların, kalp kası zayıflığına karşı da etkili olduğu belirlendi. 
     Amerikan Kalp Kurumu'nun ACC Orlando'daki yıllık toplantısında sunulan araştırmaların sonuçlarına göre, kolesterol ilaçlarının, kan pompalama kapasitesinin az olmasının neden olduğu kalp rahatsızlıklarından ölüm riskini önemli ölçüde azalttığı ortaya çıktı. 
     Araştırmalardan birisinde, kalp zayıflığından kaynaklanan rahatsızlıkları bulunan 32 bin eski Amerikalı muhariplerden kolesterol ilacı alanlarda ölüm riskinin almayanlara oranla yüzde 10 azaldığı tespit edildi. 
     Bir başka araştırmada da, ciddi kalp zayıflığı bulunan ve pacemaker ya da defibrilatör aritmi düzenleyici cihazlar implante edilen hastalarda, kolesterol ilaçlarının ölüm riskinin yüzde 28 azalmasını sağladığı belirlendi. Bilim adamları, pacemaker nakledilen hastalarda kalp krizinden ölümlerin yüzde 68 oranında azaldığını belirtti. 
     Pennsylvania Üniversitesi'nde yapılan araştırmalarda, yüksek oranda kalp hastalığı riski taşıyanlara uygulanan yoğun kolesterol düşürücü tedavinin, kalp yangısı ya da kalp ve damar risk belirtilerini düşürmek için verilen günlük dozajdan çok daha etkili olduğu belirlendi. 
     Uzmanlar, bu araştırmalarda, atardamarlardaki yangının en önemli belirleyicisi olan ''CRP'' proteininde, kötü kolesterolün LDL oluşmasını sağlayan bir enzimi karaciğerde engelleyen kolesterol ilaçlarının etkilerini sınadı. 
     Bu klinik deneyler, yüksek dozda kolesterol ilaçlarının, yüksek kalp riski etkenlerinin tümünün bulunduğu kişilerdeki CRP'yi azaltmada en etkili yöntem olduğunu ortaya koydu. 
     Bu riskleri sigara alışkanlığı, şişmanlık, diyabet, yüksek tansiyon, aşırı glikoz oranı, iyi kolesterol HDL oranının düşük olması ve 65 yaşından büyük bir kadın olmak şeklinde sıralayan uzmanlar, kolesterol ilacının etkisi arttıkça, kandaki kötü kolesterol oranının düştüğünü ve bunun da atardamarların daha iyi çalışmasını sağladığını vurguladı. 
     Yıllık kongrede sunulan ve Maryland Üniversitesi'nde yapılan bir başka araştırmada da, üç ay süreyle yüksek dozda Pravastatin ve Atorvastatin adlı iki ayrı ilaçla tedavi edilen 214 hastada da, kol atardamarlarındaki kan dolaşımının daha iyi hale gelmesini sağladığı belirlendi. 
     
</TEXT>
</DOC>
