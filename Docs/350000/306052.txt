<DOC>
<DOCNO> 306052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sondun04.html </URL>
<DATE> 2005/01/13/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Ricky Martin, Puket Adası'nda... 
</HEADLINE>
<TEXT>

     Pop yıldızı Ricky Martin, Tayland'ın tsunami felaketinden en çok etkilenen Puket Adası'nı ziyaret etti. 
     Kendi kurduğu Ricky Martin Vakfı'nın Çocuklara Yardım projesi için yardım faaliyetlerini koordine etmek için Tayland'a giden Martin, Puket Adası'na varışında gazetecilere yaptığı açıklamada, yapacağı her şeyin, felaketin en zayıf düşürdüğü kurbanlar olan çocuklara yardımı amaçladığını söyledi. 
     Martin, bugün yüzlerce kişinin öldüğü ya da kaybolduğu Patong ve Kamala plajlarını ziyaret ettikten sonra yarın bir yardım kampı, bir okul ve geçici olarak morg haline getirilen Wat Yan Yao tapınağını ziyaret edecek. 
     Martin, dün Tayland Başbakanı Taksin Şinavatra ve Dışişleri Bakanı Surakiart Sathirathai ile görüşmüştü. 
     Dünya çocuklarının sömürülmesiyle mücadelenin sözcüsü olan Ricky Martin, kısa bir süre önce BM iyi niyet elçisi ilan edilmişti. 
     
</TEXT>
</DOC>
