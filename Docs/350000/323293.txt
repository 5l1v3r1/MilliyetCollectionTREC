<DOC>
<DOCNO> 323293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/dunya/axdun02.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat Denktaş'ın seçilme şansı yoktu 
</HEADLINE>
<TEXT>


SEFA KARAHASAN Lefkoşa 


KKTC'de 17 Nisan'da yapılacak cumhurbaşkanlığı seçimi öncesinde adaylar kesinleşti. Buna göre, seçimde 9 aday cumhurbaşkanlığı için yarışacak. Cumhurbaşkanı Rauf Denktaş'ın aday olmadığı seçimde, ilk kez KKTC "Denktaş'sız" bir seçim geçirecek. Cumhurbaşkanlığı yarışının en güçlü adaylarından CTP lideri ve Başbakan Mehmet Ali Talat, Denktaş'ın cumhurbaşkanlığı seçiminde şansı olmadığı için seçimlere katılmadığını söyledi. Saray Otel'de bir davet veren Talat, toplumun sadece yüzde 35'ini temsil eden birinin seçilme şansının olabileceğini sanmadığını söyledi. Talat, "Referandumda toplumun ancak yüzde 35'i Denktaş'ın politikalarını benimsedi. Bu rakam artmamıştır. Dolayısıyla Denktaş'ın cumhurbaşkanlığı seçiminde bir şansı olabileceğini sanmıyordum. Şansı yoktu. Zaten şansı olmadığı için de katılmadı" dedi. Cumhurbaşkanı Denktaş'ın, "Talat, Annan Planı'nı savunmayı bırakmalı" yönündeki açıklamalarını da değerlendiren Talat, Annan Planı'nın Kıbrıs Türk halkının siyasi eşitliğini sağladığını, felsefe olarak da Kıbrıslı Türkleri savunan bir plan olduğunu ifade etti. 


</TEXT>
</DOC>
