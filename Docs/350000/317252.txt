<DOC>
<DOCNO> 317252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy16.html </URL>
<DATE> 2005/02/21/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
AB Genel Sekreteri Sungar En kısa sürede hazırlıkları tamamlamalıyız 
</HEADLINE>
<TEXT>

     AB Genel Sekreteri Murat Sungar, AB katılım müzakerelerinin başarılı bir biçimde yürütülebilmesi için en kısa zamanda gerekli hazırlıkların tamamlanması gerektiğini bildirdi. 
     İstanbul Ticaret Üniversitesi AB Uygulama ve Araştırma Merkezi'nce düzenlenen ''Müzakere süreci hazırlıkları ve tarama süreci'' konulu toplantı, üniversitenin Eminönü Yerleşkesi'nde yapıldı. 
     Toplantının açılışında konuşan Sungar, tarama sürecinin sadece AB müktesebatının iç hukuka aktarımında izlenecek takvimin belirlendiği bir dönem değil, aynı zamanda müktesebatın etkili bir biçimde uygulanması için gerekli idari yapının oluşturulması ya da mevcut yapıların güçlendirilmesi çalışmalarının da şekillendiği bir süreç olacağını anlattı. 
     Tarama sürecinin düzgün bir şekilde yürütülebilmesi için bakanlıkların AB müktesebatına uyum için çıkardıkları mevzuatların İngilizce'ye tercümesini tarama sürecinden önce tamamlamasının zorunlu olduğunu kaydeden Sungar, ''Tarama süreci gerek Türkiye'nin müzakerelere hazırlanması, gerek müzakerelerin başarısı açısından oldukça önemlidir'' dedi. 
     Bu süreçte kamu kurum ve kuruluşlarının yanı sıra özel sektör, sivil toplum kuruluşları ve üniversitelerin de ilgili oldukları AB müktesebatını tercüme ederek, incelemeleri gerektiğini belirten Sungar, ''Tarama sürecinin, ilgili kamu kurum ve kuruluşları, meslek kuruluşları, sivil toplum kurumları, özel sektör ve üniversitelerle sürekli koordinasyon içinde yürütülmesi önemlidir. Böyle bir koordinasyon, gerekli önlemlerin zamanında alınması ve sektörlerin gerekli değişikliklere hazırlanmasını sağlayacak. Böylece müzakere sürecinin daha sağlıklı bir biçimde yürütülmesi mümkün olacaktır'' diye konuştu. 
     Müzakere heyetinin sürekli istişare içinde bulunacağı özel sektör, sendikalar ve sivil toplum kuruluşlarının üst düzey yöneticileriyle, üniversite temsilcilerinden oluşan bir Danışma Konseyi'nin kurulmasının yararlı olacağını da ifade eden Murat Sungar, şöyle devam etti 
     ''Türkiye-AB ilişkileri açısından çok kritik bir dönemden geçmekteyiz. 3 Ekim'de tarama süreciyle başlayacağını düşündüğümüz katılım müzakerelerinin başarılı bir biçimde yürütülebilmesi için en kısa sürede gerekli hazırlıkları tamamlamak zorundayız. 
     Özellikle müzakere sürecine yönelik idari yapının ve bu yapı içinde görev alacak kişilerin en kısa zamanda belirlenmesinde fayda vardır. Gerçek anlamda bir toplumsal dönüşüm projesi olan AB'ye uyum sürecinin, toplumun her kesimi tarafından benimsenmesi, müzakere sürecinin başarısı açısından gerçekten önemlidir.'' 
     
     DİĞER KONUŞMALAR 
     İstanbul Ticaret Üniversitesi Rektörü Prof. Dr. Sait Sevgener de 3 Ekim'e çok az bir süre kaldığına işaret ederek, devlet, hükümet ve tüm ilgili kurumların birlikte hareket etmesi gerektiğini söyledi. 
     Panele katılan İstanbul Ticaret Üniversitesi misafir öğretim üyesi Dr. Can Baydarol, halen bir başmüzakereci atanmadığını belirterek, müzakere ekibinin bir an önce oluşturulması gerektiğini kaydetti. 
     
</TEXT>
</DOC>
