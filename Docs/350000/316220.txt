<DOC>
<DOCNO> 316220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur56.html </URL>
<DATE> 2005/02/17/ </DATE>
<TIME> 19.04 </TIME>
<AUTHOR>  </AUTHOR>
<HEADLINE>
17 Aaralık sonrası AB-Türkiye ilişkileri... 
</HEADLINE>
<TEXT>

     Avrasya Stratejik Araştırmalar Merkezi ASAM Başkanı Prof. Dr. Ümit Özdağ, ''Kıbrıs, Batı karşısında Türk milletinin psikolojik direnç noktasıdır'' dedi. 
     Prof. Dr. Özdağ, Sakarya Üniversitesi SAÜ Öğrenci Konseyi tarafından düzenlenen ''17 Aralık sonrası AB-Türkiye ilişkileri'' konulu konferansta, Türkiye'nin 1999 yılından sonra AB vaatleri nedeniyle iç ve dış politikalarını kontrol altına almayı başardığını söyledi. 
     17 Aralık 2004 tarihinde Türkiye'ye sunulan metnin çifte standartlar içerdiğini öne süren Prof. Dr. Özdağ, müzakerelerin ucunun açık olmasının işin doğasına aykırı olduğunu ileri sürdü. 
     Prof. Dr. Özdağ, şunları kaydetti 
     ''Adaylar müzakerelerin ne zaman tamamlanacağını bildikleri halde, Türkiye maalesef bilmiyor. 17 Aralık'ta çıkan sonuçla Türkiye şantajlara maruz bırakıldı. Masaya oturan devletler, milletten yetki alarak masaya oturdu. Türkiye Fransa'ya açık ve net bir biçimde, ülkemizin AB'ye tam üyeliği konusunda halkınla referandumunu yap, sonra gel masaya otur diyebilmelidir. 
     Kıbrıs, batı karşısında, Türk Milleti'nin psikolojik direnç noktasıdır. Bu direnç kırılırsa, tehlikeli bir travma yaşanır. Özellikle Kuzey Irak'ta yaşanan gelişmeler, Kıbrıs'tan çok daha tehlikeli etnik travmaların yaşanmasına neden olacaktır.'' Prof. Dr. Özdağ, üyelikle sürekli barışın sağlanacağı, ekonomik sorunların çözüleceği ve ülkenin demokratikleşeceği yönünde görüşlerin olduğunu, ancak bunların AB'ye girmeden de hayata geçirilebileceğini sözlerine ekledi. 
     
</TEXT>
</DOC>
