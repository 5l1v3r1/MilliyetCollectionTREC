<DOC>
<DOCNO> 308495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sontur19.html </URL>
<DATE> 2005/01/22/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Bingöl, sağır ve dilsiz kıza tecavüz iddiasıyla çalkalanıyor... 
</HEADLINE>
<TEXT>

     İnsan Hakları Derneği Bingöl Şube Başkanı Rıdvan Kızgın, Genç İlçesi'nde tecavüze uğradığı ileri sürülen sağır ve dilsiz kızın 2 Şubat'ta görülecek davasına, birçok kadın avukatın müdahil olarak katılacağını bildirdi. 
     Kızgın, konuşma ve işitme engelli N.S'inin 22 , yaşamını sürdürdüğü Genç İlçesi Ardıçdibi Köyü'nde geçen yıl Mayıs ayında dere kenarında çamaşır yıkarken Y.S'nin tecavüzüne uğradığı, korku ve evlenme vaadiyle kandırılan kızın, ikinci kez aynı kişi tarafından tecavüze uğradığını söyledi. 
     Aynı kişinin 3. kez tecavüz ederken kızın amcası tarafından olayın görüldüğünü kaydeden Kızgın, şikayet üzerine Y.S'nin yakalanarak, tutuklandığını belirtti. 
     Cezaevinde 3 ay kalan Y.S'nin daha sonra tutuksuz olarak yargılanmak üzere serbest bırakıldığını bildiren Kızgın, şunları söyledi 
     ''Avukat tutacak durumda olmayan N.S'nin ailesi, şubemize başvurarak hukuki yardım talep etmiştir. Ailenin, Bingöl Barosu'na başvurusu sağlanarak, mağdurun savunması için bir avukat görevlendirildi.'' Konuşma ve işitme özürlü mağdurun, olayın şokunu üzerinden atamadığını ve kendisini ifade edemediğini kaydeden Kızgın, olayın kapanma olasılığından kaygı duydukları belirtti. Kızgın, şöyle dedi 
     ''Birçok kadın kuruluşuna ve baroya konu hakkında başvuru yaptık. Girişimlerimizin ardından, 2 Şubat'ta Ağır Ceza Mahkemesi'nde görülecek davanın duruşmasına, birçok kadın avukat, müdahil olarak katılacaklarını bildirdiler.'' 
     
     ''TECAVÜZ OLAYLARININ ÜSTÜ ÖRTÜLÜYOR'' 
     Bingöl'de geleneksel toplumsal yapısı nedeniyle tecavüz olaylarının üstünün örtüldüğünün bilindiğini savunan İnsan Hakları Derneği Bingöl Şube Başkanı Rıdvan Kızgın, ''İlk kez bu yapıya rağmen şubemize başvuruda bulunarak hukuki yardım talebinde bulunan tecavüz mağdurunu ve ailesini yalnız bırakmacağız'' diye konuştu. 
     Tecavüze uğradığı ileri sürülen genç kızın İzmir'de yaşarken anne ve babasının ayrılmaları üzerine babası tarafından Karşıyaka Çocuk Yuvası'na verildiğini anlatan Kızgın, kızın daha sonra Buca Yetiştirme Yurdu'nda kaldığını ve Bornova Sağır ve Dilsizler okulunda ortaokul ikinci sınıfına kadar okuduğunu belirtti. Kızgın, ''2001 yılında dedesinin hastalanması üzerine babası tarafından köyüne gönderildi. Dedesinin ölümü üzerine, babaannesine bakmak üzere burada yaşamaya devam etti'' dedi. 
     
</TEXT>
</DOC>
