<DOC>
<DOCNO> 308034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/son/sondun25.html </URL>
<DATE> 2005/01/20/ </DATE>
<TIME> 21.41 </TIME>
<AUTHOR>  </AUTHOR>
<HEADLINE>
Basra'da İngiliz üssü önünde patlama 
</HEADLINE>
<TEXT>

     Irak'ın güneyinde bulunan Basra kentindeki İngiliz üssü önünde patlama meydana geldiği ve yaralılar olduğu bildirildi. 
     Adını vermek istemeyen bir görgü tanığı, bir otomobilin üssün ana girişine doğru yöneldiğini, iki askeri aracın bu sırada otomobili durdurmaya çalışırken otomobilin infilak ettiğini anlattı. 
     Görgü tanığı, olay anında İngiliz üssünde çalışan Iraklıların buradan ayrılmakta olduklarını ve birçok kişinin yaralandığını belirtti. 
     
     5 ASKER YARALANDI 

     Irak'ın güneyindeki Basra'daki İngiliz üssü önünde meydana gelen patlamada 5 İngiliz askerinin yaralandığı bildirildi. 
     İngiliz güçlerinden yapılan açıklamada, patlamanın nedeninin ve bir intihar saldırısı olup olmadığının henüz bilinmediğini, patlamada ayrıca Iraklıların da yaralandığı belirtildi. 
     Ramadi kentinde Amerikan askerleriyle direnişçiler arasındaki çatışmada da 1 Iraklının öldüğü, 4 kişinin yaralandığı bildirildi. 
     Ölen kişinin direnişçi olup olmadığı konusunda bir açıklama yapılmadı. 
     Musul'da ise Irak ordusuna ait bir araca ateş açan direnişçilerden 5'inin öldürüldüğü bildirildi. 
     Kentte bu arada, çeşitli mahallelerde arama yapmak için Irak ordusundan askerlerle birlikte 700 Amerikan askerinin konuşlandığı, operasyonda evlerin arandığı ve semt sakinlerinin sorguya çekildiği kaydedildi. 
     Bu arada Kerkük'te, Irak Kürdistan Demokratik Partisi IKDP üyesi olan bir polis komiserinin ölü bulunduğu, polisin vurularak öldürüldüğü belirtildi. 
     
</TEXT>
</DOC>
