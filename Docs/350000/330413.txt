<DOC>
<DOCNO> 330413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sonsiy06.html </URL>
<DATE> 2005/04/05/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
CHP yönetiminin taktik hesapları 
</HEADLINE>
<TEXT>

     CHP Merkez Yönetim Kurulu'nun MYK , 18 il örgütünü görevden alırken "ince bir taktik" hesabı yaptığı ortaya çıktı. Genel merkez yönetimi, sonbaharda yapılacak olağan kurultay öncesinde kontrolüne aldığı yöneticiler aracılığıyla ihtiyaç duyduğu örgütlere muhalif olmayan üye yazmak için zaman kazandı. Eski il başkanları partilerini şikayete hazırlanıyor. 
     CHP MYK'nın 11 il örgütünü görevden alması, 7 il örgütünün de yönetim kurulunun düzenli toplantı yapmadığı gerekçesiyle "düşmüş" sayılmasına karar vermesinin yankıları hala sürerken, yönetimin bu tasfiyeyi "ince bir taktiğe" dayandırdığı belli oldu. Sonbaharda yapılacak olağan kurultay için hazırlıklarını sürdüren genel merkez yönetimi, yaptığı operasyonla örgütlerdeki muhalifleri yönetimlerden uzaklaştırarak örgütlerine mesaj gönderdi. 
     Parti tüzüğüne göre, görevden alınan il örgütünü 5 kişiden oluşan kayyumun 45 gün içinde kongreye götürmesi gerekiyor. Ancak yönetim, tüzüğün bu maddesini göz önünde bulundurarak bir formül geliştirdi. Buna göre illere atanan başkanlara, yeni yönetim kurulu oluşturması emri verildi. 
     Yeni il başkanları da bir yandan yeni yönetim kurulunu oluştururken, bir yandan da muhalif olduğu bilinen ilçe yöneticilerinin görevine son verdi. 
     Örgütlerde bu gelişmeler olurken, genel merkez yönetimi de kurultay takvimini önümüzdeki günlerde açıklayacak. 
     Yönetim böylece, atadığı il başkanı ve yöneticilerini kontrolüne alarak ihtiyaç duyulan yerlere yeter sayıda üye yazacak ve olağan kurultaya "sorunsuz" girmiş olacak. 
     
     TASFİYE OPERASYONU TİTİZ ÇALIŞMANIN ÜRÜNÜ 
     CHP'de olaylı kurultayın ardından, tasfiye süreci hızlandı. Muhaliflerin etkin olduğu İzmir'den başlatılan operasyon, Genel Başkan Baykal'ın talimatıyla gerçekleştirildi. Bu süreçte, kurultayda oy kullanan sandıklar tek tek incelenerek, hangi sandıktan Baykal aleyhine oy çıktığı, oy veren iller ve delegeler birer birer belirlendi. Milletvekillerinden rapor hazırlayarak MYK'ya sunmaları istendi. Şişli Belediye Başkanı Mustafa Sarıgül'ün Yüksek Disiylin Kurulu YDK tarafından partiden ihraç edilmesi ve il yönetimlerinin görevden alınmasının ardından süreç tamamlandı. 
     
     İL BAŞKANLARI AİHM'E GİDECEK 
     Görevden alınan il başkanları ise yönetime tepkilerini dile getirmekten geri durmadı. İl başkanlarının, genel merkez yönetiminin görevden alma kararlarına karşı Parti Meclisi'ne PM yaptıkları itirazın reddedilmesinden sonra, kararları Avrupa İnsan Hakları Mahkemesi'ne AİHM ve Sosyalist Enternasyonal'e taşıyacakları bildirildi. 
     
</TEXT>
</DOC>
