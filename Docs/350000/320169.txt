<DOC>
<DOCNO> 320169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/dunya/dun01.html </URL>
<DATE> 2005/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta 4 Türk şoför öldürüldü 
</HEADLINE>
<TEXT>


DIŞ HABERLER SERVİSİ 


Irak'ta geçtiğimiz cuma gününden bu yana 4 Türk şoförünün öldürüldüğü bildirildi. Irak'ta faaliyet gösteren ve El Kaide bağlantılı İslamcı terör örgütü 'Ensar El Sünne Ordusu', "ABD askerlerine çimento nakleden 2 Türk şoförünü Kuzey Irak'ta öldürdüğünü" duyurdu. Örgütün dün bir internet sitesinde yer alan bildirisinde, 25 Şubat'ta Kerkük - Tikrit yolunda kamyonları yakıldıktan sonra kaçırılan Turan Ünal ve Hüseyin Aytağ adlı şoförlerin öldürüldüğü belirtildi. 
Dün akşam saatlerinde de başkent Bağdat'ın kuzeyinde 2 Türk kamyon şoförünün daha öldürüldüğü haberi geldi. Irak polis yetkilisi Hasan Salih, şoförlerin, Beyci'nin kuzeyindeki Mekhul'de Türkiye saatiyle 17.00 civarında, Iraklı ve Amerikalı askerlerin korumasındaki bir konvoya düzenlenen saldırıda öldürüldüğünü açıkladı. Hasan, şoförlerin araçlarının hasar gördüğünü ve olay yerinde 2 şüphelinin gözaltına alındığını söyledi. Beyci Hastanesi'nden Dr. Halid Cuburi de, şoförlerin baş ve karın bölgelerinde kurşun yaraları bulunduğunu kaydetti. 


</TEXT>
</DOC>
