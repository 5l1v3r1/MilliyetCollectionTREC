<DOC>
<DOCNO> 316559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonyas02.html </URL>
<DATE> 2005/02/18/ </DATE>
<TIME> 02.16 </TIME>
<AUTHOR>  </AUTHOR>
<HEADLINE>
Finlandiya'da 'Marmaris Enişteleri' boşanma nedeni 
</HEADLINE>
<TEXT>

     Yakup YILMAZ DHA 

FİNLANDİYA'da Türk erkekleri ile evlenmek başlıca boşanma nedenleri arasında gösterildi. Finlandiya'nın en büyük gazetesi Helsinginsanomat'ın haftalık eki NYT'de yer alan haberde, Türklerle evlenmek, 'büyük şehirde yaşamak, işsiz olmak, genç evlenmek, çocuksuzluk ve kirada oturmanın' ardından evliliği tehkileye atan 6'ncı en önemli faktör olarak nitelendirildi. 
     Gazetenin haberine göre Türkler Finlandiyalı kadınların en çok tercih ettiği yabancı erkekler sıralamasında İngilizlerin hemen ardından geliyor. İstatistiklere göre Türklerle evlenen Finli kadınların eğitim seviyeleri, İngilizler ile evlenenlerden daha düşük. 
     
     'MARMARİS ENİŞTELERİ' 2-3 YIL DAYANIYOR 

     Bir kaç günlük ilişkilerin ardından gerçekleşen evlilikler, biraz da Finli kadınların genç erkek, Türk erkeklerin de yurtdışına 'kaçmak' sevdasından kaynaklanıyor. 'Marmaris enişteleri' olarak adlandırılan Türk erkekleri Finlandiya'ya 'kapağı attıktan' sonra yasa gereği 2 yıl yeni yasayla 4 yıla çıktı sorunsuz bir evlilik sürdürüp, sürekli oturma iznini aldıktan sonra boşanıyor. Finlandiya'ya bu şekilde gelen Türklerin evliliklerinin yüzde 82'si 2-3 yıl içinde boşanmayla bitiyor. 
     
     ÇAPKINLIK VE YAŞ FARKI DA ETKİLİYOR 

     Evliliklerin bitme nedenleri arasında, Türk erkeklerinin eşlerini çok kolay aldatmaları da var. Türk kadınları gibi eşinin aldatmasını sineye çekmeyen Fin kadını aldatan erkeğe kapıyı gösteriveriyor. Diğer bir etken ise yaş farkı. Yaşlı Fin kadınlar Avrupa sevdalısı olduğunu bildikleri gencecik Türk erkeklerini, 2-3 yıl da olsa, evli olarak evde tutacaklarını bildiği için evlenerek ülkesine getiriyor. Genelde seks üzerine kurulu bu ilişki oturma iznine kadar sürüyor. 
     Eşinden ayrıldıktan sonra tekrar Türkiye'ye gidip başka bir gençle evlenen Finli kadın sayısı da az değil. Fince, Türkiye'yi tanıtan yazı ve haberlerde "Türk erkekleri turistik yerlerde sizleri bekliyor" denilmesi de Finli kadınların Türk erkeklerine yönelmesinde büyük bir etken. Finlandiya'da halen yaşayan Türklerin sayısı 6 bin'i buluyor. 
     
</TEXT>
</DOC>
