<DOC>
<DOCNO> 338636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sondun04.html </URL>
<DATE> 2005/05/01/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
ABD'deki Geleneksel Türk Günü Yürüyüşü 21 Mayıs'ta yapılacak 
</HEADLINE>
<TEXT>

     ABD'de her yıl geleneksel olarak yapılan Türk Günü Yürüyüşü'nün 24'üncüsü, bu yıl 21 Mayıs Cumartesi günü düzenlenecek. 
     Türkiye'yi Devlet Bakanları Beşir Atalay ve Mehmet Aydın'ın temsil edeceği yürüyüşe, 17 yılını ABD'de geçiren AK Parti İstanbul Milletvekili ve Başbakan Recep Tayyip Erdoğan'ın dış politika danışmanı Egemen Bağış'ın yanı sıra Türkiye'den çok sayıda konuğun katılacağı bildirildi. 
     New York'taki Türk Günü Yürüyüşü ve Türk Kültür Festivali'nin ana organizatörü Türk-Amerikan Dernekleri Federasyonu'nun TADF Başkanı Dr. Ata Erim'in verdiği bilgilere göre, bu yılki Türk yürüyüşüne, Türk Silahlı Kuvvetleri Bandosu, Harp Okulları Karma Boru ve Trompet Takımı, Devlet Halk Dansları Topluluğu, Beşiktaş Belediyesi Folklor Ekibi ve Söke Belediyesi Zeybek Grubu da katılacak. 
     New York çevresinden 18 okul bandosunun da iştirak edeceği yürüyüşe, geçen yıllarda olduğu gibi bu yıl da New York ve çevresindeki Türk toplumunun büyük ilgi göstermesi bekleniyor. 
     'Türk Günü Yürüyüşü' çerçevesinde düzenlenecek New York Türk Kültür Festivali'nin de birçok etkinliğe sahne olacağını ifade eden Erim, bu kapsamda, 16 Mayıs'ta 'Desperate Hours' filminin gösteriminin yapılacağını, 17 Mayıs'ta Battery Park, 18 Mayıs'ta Bryant Park ve 19 Mayıs'ta Central Park'ta Türk Halk Dansları gösterileri düzenleneceğini söyledi. 
     Festival kapsamında ayrıca 17 Mayıs'ta Türkevi'nde açılacak Eda Özbekkangay'ın ebru sergisi de 20 Mayıs'a kadar açık kalacak. 
     19 Mayıs Perşembe günü de Wall Street bölgesindeki Bowling Green Parkı'nda Türk bayrağı törenle göndere çekilecek. 
     Geleneksel Türk Günü Yürüyüşü'nden önce düzenlenen Türk Günü Balosu ise bu yıl 20 Mayıs gecesi Times Meydanı'ndaki Marriot Marqiues Oteli'nde yapılacak. Baloda, folklor gruplarının yanı sıra Türk halk müziği sanatçısı Zara sahne alacak. 
     Madison Bulvarı ile 56. Cadde'nin köşesinde 21 Mayıs Cumartesi günü saat 12.30'da başlayacak yürüyüş, Türkevi'nin yanındaki Dag Hammarskjold Parkı'nda sona erecek. Burada yapılacak Türk Günü Festivali ise akşam saatlerine kadar devam edecek. 22 Mayıs Pazar günü de Cornicopia Majesty isimli bir gemiyle Manhattan Adası çevresinde, Hudson Nehri üzerinde yemekli deniz turu düzenlenecek. 
     Türk Kültür Festivali de 25 Mayıs'ta, New York Başkonsolosu Ömer Önhon'un Türkevi'nde vereceği kapanış resepsiyonu ile sona erecek. 
     
</TEXT>
</DOC>
