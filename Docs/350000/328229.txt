<DOC>
<DOCNO> 328229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonspo33.html </URL>
<DATE> 2005/03/29/ </DATE>
<TIME> 22.42 </TIME>
<AUTHOR>  </AUTHOR>
<HEADLINE>
A Milli Takım, Gürcistan maçı öncesi son antremanını yaptı 
</HEADLINE>
<TEXT>

     A Milli Futbol Takımı, 18. Dünya Kupası Avrupa Elemeleri 2. Grubu'nda yarın yapacağı Gürcistan maçının hazırlıklarını tamamladı. 
     Maçın yapılacağı Tiflis Lokomotif Stadı'nda Teknik Direktör Ersun Yanal yönetiminde yapılan son antrenmanın basına açık olan 15 dakikalık bölümünde futbolcular, ısınma hareketlerinin ardından ikili gruplar halinde topla çalıştı. 
     Ersun Yanal, antrenman öncesinde gazetecilere yaptığı açıklamada, hem başarı hem de değişimi ilk defa bir arada gerçekleştirdiklerini söyledi. 
     Yanal, 1996 Avrupa Şampiyonası ile başlayan ve 2002 Dünya Kupası'nda devam eden sürecin tamamlanmasından sonra bugün yeni bir değişimin içine girdiklerini kaydetti. 
     Milli Takım içindeki yenilenme sürecini sonuç alarak başarmalarının, futbolun geleceği açısından büyük önem taşıdığını ifade eden Yanal, bunu başaracak kitleye sahip olduklarını ifade etti. 
     Ersun Yanal, futbolun oyun kalitesini her zaman ön planda tutan bir anlayışa sahip olduğunu, ancak ''kredilerinin, sadece sonuca endeksli olduğunun bilinmesini istediğini'' kaydetti. 
     Gürcistan dahil bütün maçlarını kazanmak için sahaya çıkacaklarını ifade eden Yanal, rakiplerinin aldıkları sonuçlardan daha çok kendi alacakları sonuçlara yoğunlaşacaklarını ifade etti. 
     Ersun Yanal, yer aldıkları grup içinde mücadelenin Ukrayna, Türkiye, Yunanistan ve Danimarka arasında sonuna kadar devam edeceğini belirtti. 
     
     FUTBOLCULAR 
     Emre Belözoğlu, antrenman öncesi yaptığı açıklamada, Arnavutluk galibiyetinin Gürcistan maçı öncesinde iyi bir moral olduğunu söyledi. Emre, ''Gürcistan da Yunanistan mağlubiyetinden sonra sahaya kazanmak için çıkacak, ancak gülen taraf biz olacağız'' dedi. 
     Kazanmak zorunda olmanın ayrı bir stres oluşturduğunu anlatan Emre, şunları söyledi 
     ''Kazanmak zorunda olmamızın hem avantajları, hem de dezavantajları var. Milli Takım Avrupa'da bir pencere ve bunu devam ettirmek için her maçı kazanmak zorundayız. 
     Geleceğin takımını oluşturmak için yenilenme ve değişim süreci yaşayan bir takımız. Dünya Kupası'na katılamazsak, bu her şeyin sonu olmaz. Ancak gitmek zorunda olduğumuzun bilincindeyiz.'' Yıldıray Baştürk de Gürcistan maçını kazanmak zorunda olduklarını belirterek, istedikleri sonucu alıp, önlerindeki maçlara bakacaklarını kaydetti. 
     Arnavutluk maçını unuttuklarını ifade eden Yıldıray, Gürcistan maçını iyi futbolla kazanmak arzusunda olduklarını ifade etti. 
     Necati ise Gürcistan maçını kazanmaları halinde Arnavutluk maçında aldıkları galibiyetin bir anlam kazanacağını belirterek, bunu başaracak güce sahip olduklarını söyledi. 
     Necati, iyi ya da kötü futboldan daha çok alacakları sonuçların önem taşıdığını belirterek, Gürcistan maçı öncesinde üzerlerinde bir baskı olmadığını ve iyi bir kamp dönemi geçirdiklerini belirtti. 
     Bu arada, Gürcistan'da bulunan Spordan Sorumlu Devlet Bakanı ve Başbakan Yardımcısı Mehmet Ali Şahin, milli takımlar kafilesiyle akşam yemeğinde bir araya geldi. 
     
</TEXT>
</DOC>
