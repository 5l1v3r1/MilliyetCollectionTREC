<DOC>
<DOCNO> 345103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonspo45.html </URL>
<DATE> 2005/05/23/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
4 bileti olmayan final maçına özel otosuyla gelemeyecek 
</HEADLINE>
<TEXT>

     Atatürk Olimpiyat Stadı’nda çarşamba günü İtalya’nın AC Milan ile İngiltere’nin FC Liverpool takımları arasında yapılacak Avrupa Şampiyonlar Ligi final karşılaşması için bir dizi önlem alındığı bildirildi. 
     İstanbul Emniyet Müdürlüğü’nden yapılan yazılı açıklamada, 25 Mayıs günü saat 23.00 ile 26 Mayıs günü saat 23.00 arasında Atatürk Havalimanı’na gidecek yolcuların, oluşabilecek olası yoğunluk nedeniyle daha erken yola çıkmaları tavsiye edildi. 
     Açıklamada, karşılaşma için vatandaşların günlük yaşantısını etkilemeyecek şekilde bir dizi güvenlik önlemi alındığı belirtilerek, bu önlemler şöyle sıralandı 
     "Maçın oynanacağı 25 Mayıs tarihinde, saat 12.00’den sonra İkitelli Organize Sanayi Bölgesi ve civarına ağır tonajlı araçların girişine izin verilmeyecek. 
     Türkiye Futbol Federasyonu, Şampiyonlar Ligi Final Maçı Hazırlık Komitesi’nden araç kartı temin etmeyen otobüs, midibüs ve minibüsler Atatürk Olimpiyat Stadı veya civarına alınmayacak. 
     Güzergahların tamamı, taraftar grubuna göre renk kodlarına ayrılacak. 
     Maç bileti sahibi kişileri taşıyan ticari taksi sürücüleri Türk seyircilerin girdiği 15 No’lu yoldan giriş yapacak. 
     AC Milan ve Liverpool FC taraftarları için Atatürk Olimpiyat Stadı’na gidiş ve dönüşlerinde kendilerine ayrılan güzergahlar kullanılacak." 
     
     ÖZEL OTO İLE GELECEK SEYİRCİLER 
     Açıklamaya göre, özel otomobilleriyle maça gelmek isteyen seyircilerin araçlarında, en az 4 kişinin bilet sahibi olması şartı aranacak. Bu 4 bilet, araç park kartı yerine geçeceği için ayrıca park kartı sorulmayacak. 
     Özel otomobillerde en az 4 biletli olmaması durumunda ise kesinlikle girişe veya güzergahlarda park etmelerine izin verilmeyecek. Bu nedenle park edilmiş araçlar kesinlikle çekilecek ve ceza uygulanacak. 
     Bu sürücüler güzergah olarak, TEM Otoyolu’ndan Betonsa Kavşağı’nı geçtikten sonraki ilk ışıklardan sola, Bedrettin Dalan Bulvarı’nı kullanarak yeni açılan 15 No’lu yoldan Atatürk Olimpiyat Stadı kuzey doğusundan otoparklara geçecekler. Dönüşte ise İSKİ Yolu’nu takiben güney yan yolu izleyecekler. 
     
     ÜCRETSİZ OTOBÜS SEFERLERİ 
     Maç günü havalimanlarından 06.00-16.30 saatleri, Taşkışla Caddesi, Sultanahmet ve Dolmabahçe’den 10.00-16.30 saatleri arasında organize edilmiş otobüslerle, maç biletlerini gösterenlerin ücretsiz olarak Atatürk Olimpiyat Stadı’na gidebileceği belirtilen açıklamada, dönüşlerde de aynı noktalara ve havalimanlarına yeterli otobüs seferleri düzenleneceği bildirildi. 
     
</TEXT>
</DOC>
