<DOC>
<DOCNO> 339696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonyas11.html </URL>
<DATE> 2005/05/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Gözünü satışa çıkaran Bangladeşli kadına Başbakan'dan yardım sözü 
</HEADLINE>
<TEXT>

     Bangladeş Başbakanı Begüm Halide Ziya, çaresizlikten gözlerinden birini satmak isteyen kadına yardım sözü verdi. 
     Bir hükümet yetkilisinin verdiği bilgiye göre, geçen ay bir gazeteye verdiği ilanla gözlerinden birini satışa çıkaran Şefali Begüm’ü makamına çağıran Başbakan Halide Ziya, hükümetin kendisine barınma ve gıda yardımı yapmanın yanı sıra kızının eğitim masraflarını karşılayacağını söyledi. 
     Bangladeş Başbakanı, kadına, bankaya yatırıp faizinden yararlanması için miktarı açıklanmayan bir çek de verdi. 
     Kocasının terkettiği, bir kız bebeği olan 26 yaşındaki Şefali Begüm, geçen ay bir gazeteye verdiği ilanda, gözlerinden birini satışa çıkarmıştı. 
     İlanla birlikte, gerek yurtiçinden, gerekse yurtdışından kadına yardım teklifleri gelmişti. 
     Bangladeş’te erkeklerin böbreklerini satlamalarına sık sık rastlanırken ilk kez bir kadının gözünü satışa çıkardığı belirtiliyor. 
     
</TEXT>
</DOC>
