<DOC>
<DOCNO> 335254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur05.html </URL>
<DATE> 2005/04/20/ </DATE>
<TIME> 02.19 </TIME>
<AUTHOR>  </AUTHOR>
<HEADLINE>
Çamurdan kurtulmasına yardım eden eşini ezdi 
</HEADLINE>
<TEXT>

     Alev GÜRSOY DHA 

      SİVAS'ın Kangal İlçesin'de, eşiyle birlikte yeğeninin nişanına giden 45 yaşındaki Ebubekir Kavlak'ın otomobili, stabilize yolda çamura saplandı. Çamurdan kurtarmak isterken aracın kontrolünü yitiren Ebubekir Kavlak, yol kenarında kendisine yardım etmeye çalışan eşi Habibe Kavlak'a çarpıp, şarampole yuvarlandı. Kolu ve kaburgaları kırılan Habibe Kavlak, Sivas Sultan 1'inci İzzettin Keykavus Devlet Hastanesi'nde tedavi altına alındı. 
     Havuz Beldesi'nde oturan Ebubekir Kavlak eşi Habibe ile birlikte Küpeli Köyü'nde yaşayan yeğeni Abdullah Dikçal'ın nişanına gitmek için 58 ED 043 plakalı otomobiliyle yola çıktı. Stabilize yolda direksiyon hakimiyetini kaybeden Kavlak'ın kullandığı araç çamura saplandı. Çamurdan çıkamayan Ebubekir Kavlak eşi Habibe'den araçtan inip, yol göstermesini istedi. Çamurdan çıkmaya çalışırken bir anda aracın hakimiyetini kaybeden Ebubekir Kavlak, yol kenarında duran Habibe Kavlak'a çarpıp, şarampole yuvarlandı. Habibe Kavlak ağır yaralanırken, Ebubekir Kavlak kazayı hafif sıyrıklarla atlattı. Eşinin cep telefonu ile arayarak, kaza yerine çağırdığı yakınları tarafından Sivas Sultan 1'inci İzzettin Keykavus Devlet Hastanesi'ne kaldırılan Habibe Kavlak'ın başına 13 dikiş atıldı. Sağ kolunda ve kaburgalarında kırık olduğu belirlendi. Ebubekir Kavlak, "Çamurdan kurtulmak isterken eşimi ezdim. Ancak benim burnum bile kanamadı. Eşime çok üzüldüm. Umarım hemen iyileşir'' dedi. Kaza yüzünden nişana gidemediklerini söyleyen Ebubekir Kavlak, "Hediye olarak aldığımız altın bileziği başkalarıyla gönderdik'' dedi. 
     
</TEXT>
</DOC>
