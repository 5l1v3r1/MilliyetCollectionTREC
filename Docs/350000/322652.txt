<DOC>
<DOCNO> 322652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur46.html </URL>
<DATE> 2005/03/10/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Midesinden 1 kiloluk çivi, vida, anahtar, madeni para ve çay kaşığı çıktı 
</HEADLINE>
<TEXT>

     Rize'de rahatsızlanarak hastaneye götürülen kişinin midesinden yaklaşık 1 kilo ağırlığında çivi, vida, anahtar, madeni paralar ile çay kaşığı çıktı. 
     Rize'de, önceki gün mide ağrısı şikayetiyle Rize Devlet Hastanesi'ne kaldırılan ve röntgeni çekilen Servet Top'un 30 midesinde çok sayıda yabancı madde bulunduğu tespit edildi. 
     Bunun üzerine Karadeniz Teknik Üniversitesi KTÜ Tıp Fakültesi'ne, oradan da Trabzon Numune Hastanesi'ne sevk edilen Top, Operatör Doktor Haydar Köksal tarafından muayene edildi. 
     Köksal, yaptığı açıklamada, Servet Top'un psikolojik sorunları bulunduğunu ve madde bağımlısı olduğunu belirterek, şunları söyledi 
     ''Dün gece hastanemize gelen hastaya yeni röntgen filmleri çektik. Midesinde çok sayıda metal olduğunu tespit ettik. Sabah hastayı ameliyata aldık. 3 saat süren ameliyatın ardından, hastanın karnından yaklaşık 1 kilo ağırlığında çivi, vida, anahtar, madeni paralar ile çay kaşığı çıkardık. Metabolizma, metalleri biraraya toplamış. Metallerde aşırı paslanma, bulundukları bölgede ise yoğun iltihaplanma vardı. Hayati tehlikesi yok. Ancak her ihtimale karşı kendisini cerrahi yoğun bakım servisinde tutuyoruz.'' Hastanın metalleri psikolojik sorunları nedeniyle yuttuğunu belirten Köksal, ''Meslek hayatımda böyle bir vakayla ilk kez karşılaştım. Hastada psikolojik sorunlarından dolayı yabancı cisim yeme hastalığı var. Bizden sonra iş psikiyatrlara düşüyor'' diye konuştu. 
     
</TEXT>
</DOC>
