<DOC>
<DOCNO> 314233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur35.html </URL>
<DATE> 2005/02/10/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Sütçü kadın dehşeti 
</HEADLINE>
<TEXT>

     Hakan KABAHASANOĞLU DHA 

      GİRESUN'da, evine süt getirdiği polis memuru 45 yaşındaki İrfan Ertürk'le dost hayatı yaşadığı iddia edilen aynı yaştaki Sahure Sarı, polisin eşi 42 yaşındaki Aysel Zülfiye Ertürk'ü öldürüp ıssız bir yere gömdü. İrfan Ertürk'ün "Eşim kayboldu'' ihbarı üzerine yakalanan Sahure Sarı, "İrfan, Karımı ortadan kaldır, seninle evleneyim' deyince eşini öldürdüm'' iddiasında bulundu. Sahure Sarı ve cineyette kendisine yardımcı olduğu ileri sürülen 16 yaşındaki yeğeni H.S. ile polis memuru İrfan Ertürk gözaltına alındı. Cinayetle ilgili Kahraman Çıtlak adlı bir kişi de aranıyor. 
     Giresun Emniyet Müdürlüğü Terörle Mücadele Şubesi'nde görev yapan polis memuru İrfan Ertürk, zaman zaman evine süt getiren Sahure Sarı ile iddiaya göre bir süre önce dost hayatı yaşamaya başladı. İkilinin ilişkisi ilerleyince Sahure Sarı, 2 çocuk babası polis memuru ile evlenmek istedi. Ancak polis memuru evli olduğu için Sahure Sarı korkunç bir plan yaptı ve 7 şubat günü uygulamaya koydu. 
     Pazartesi günü polis İrfan Ertürk'ün görevde olduğu sırada evine gelen Sahure Sarı, sürekli süt getirdiği için kendisini tanıyan polis memurunun eşi Aysel Zülfiye Ertürk ile bir süre sohbet ettikten sonra 2 çocuk annesi kadını, "Tanıdığım bir büyücü var. İstersen gidip kocana büyü yaptıralım. Evine ve sana daha bağlı olur. Daha mutlu yaşarsınız'' diyerek kandırdı. Aysel Zülfiye Ertürk'ün bu teklifi kabul etmesi üzerine iki kadın, Sahure Sarı'nın Malpazarı mevkiindeki evine gitti. 
     
     BÜYÜ YAPACAĞIM DEYİP ÖLDÜRDÜ 

     Sahure Sarı, evde kendilerini bekleyen ağabeyinin kızı lise öğrencisi H.S. ile birlikte büyü yapacaklarını belirterek Aysel Zülfiye Ertürk'ü sandalyeye oturttu. Sonra da başına bir örtü geçirip beklemesini söyledi. 
     Sahure Sarı daha sonra, eline geçirdiği sert cisimle polisin eşi Ayşe Zülfiye Ertürk'e defalarca vurarak öldürdü. Sahure Sarı ardından, para karşılığında anlaştığı Kahraman Çıtlak'a ait 28 M 0016 plakalı minibüsle Kemaliye Köyü'ne götürdüğü cesedi, ıssız bir dere kenarına gömdü. 
     
     İTİRAF ETTİ 

     Filmlerdeki sahneleri hatırlatan cinayet, polis memuru İrfan Ertürk'ün salı günü görev dönüşü evde bulamadığı eşinin kaybolduğunu Emniyet Müdürlüğü'ne bildirmesi üzerine ortaya çıktı. Aysel Zülfiye Ertürk'ün kaybolduğu haberini alır almaz harekete geçen polis ve jandarma ekipleri, eve sık gelen kişiler ile olay günü gelenleri belirledi ve takibe aldı. 
     Şüpheli hareketleri nedeniyle gözaltına alınan Sahure Sarı, işlediği cinayeti itiraf ederek, "İrfan'la dost hayatı yaşıyorduk. Karımı ortadan kaldır, seninle evleneyim' deyince plan yapıp eşini öldürdüm'' dedi. Aysel Zülfiye Ertürk'ün cesedi, Sarı'nın gösterdiği yerde bulundu. 
     Sarı'nın bu iddiaları üzerine gözaltına alınan polis memuru İrfan Ertürk ise, suçlamaları kabul etmedi. Sahure Sarı ile birlikte, cinayette kendisine yardımcı olan yeğeni H.S. ve polis memuru İrfan Ertekin, Emniyet Müdürlüğü'ndeki sorgularının ardından adliyeye sevkedildi. Cesedin taşındığı aracın sahibi Kahraman Çıtlak ise aranıyor. 
     Trabzon Adli Tıp Kurumu'nda yapılan otopsideki ilk bulgulara göre, Aysel Zülfiye Ertürk'ün başına vurulan sert bir cisim sonucu geçirdiği beyin kanamasından öldüğü saptandı. 
     20 yaşında Fatih ve 14 yaşında Mehmet adında iki oğlu bulunan Aysel Zülfiye Ertürk'ün cenazesi, yarın babaocağı Trabzon'un Maçka İlçesi'ne bağlı Şahinkaya Beldesi'nde toprağa verilecek. 
     
</TEXT>
</DOC>
