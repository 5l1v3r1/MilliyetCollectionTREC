<DOC>
<DOCNO> 321876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonsiy25.html </URL>
<DATE> 2005/03/08/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Baykal, Erdoğan'a Ermeni Mektubu sundu... 
</HEADLINE>
<TEXT>

     CHP Genel Başkanı Deniz Baykal, tarafından Başbakan Tayyip Erdoğan'a sunulan ve TBMM adına Büyük Britanya Avam Kamarası ile Lordlar Kamarası'na gönderilmesi önerilen mektupta, bugüne kadar asılsızlığı ilan edilmeyen Mavi Kitap'ın "tarihi bir belge olarak geçersiz ve asılsız" olduğunun ilanı istendi. 
     Başbakan Erdoğan'ı TBMM'deki makamında ziyaret eden Deniz Baykal, görüşmede partisi tarafından hazırlanan ve İngiliz Parlamentosu'na gönderilmesini istediği mektubu Erdoğan'a sundu. TBMM adına hazırlanan ve Büyük Britanya Avam Kamarası ile Lordlar Kamarası üyelerine hitaben yazılan mektupta, Türk halkı ve dünyada çeşitli ülkelerde yaşayan Türkler için büyük önem taşıyan 1915 Osmanlı-Ermeni trajedisine ilişkin bur konunun aydınlığa kavuşturulmak istendiği dile getiriliyor. 1'inci Dünya Savaşı sırasında İngiltere'nin savaş propaganda faaliyetlerinin "Wellington House" adıyla tanımlandığı anımsatılan mektupta, Wellington House'un propaganda amacıyla biri "Alman Vahşeti" diğeri de "Türk Vahşeti" adı altında iki rapor hazırladığına işaret edildi. Mektupta, Türkler hakkındaki raporun "Osmanlı İmparatorluğu'nda Ermeniler'e Uygulanan Muamele 1915-1916" başlığıyla iki kitap halinde yayınlandığı ve bunun da "Mavi Kitap" olarak anıldığı dile getirildi. Mektupta, 1925 yılında Lordlar Kamarası'nda dönemin Dışişleri Bakanı Sir Austin Chamberlain'in "Alman Vahşeti" adlı raporun asılsız propaganda malzemesinden başka bir şey olmadığını açıkladığını, ancak aynı şekilde asılsız propaganda malzemesinden başka bir şey olmayan Mavi Kitap hakkında böyle bir açıklama yapılmadığı ifade edildi. 
     
</TEXT>
</DOC>
