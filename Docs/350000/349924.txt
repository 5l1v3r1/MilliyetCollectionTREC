<DOC>
<DOCNO> 349924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun25.html </URL>
<DATE> 2005/06/08/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Seçim sonrası kanlı çatışma 20 ölü 
</HEADLINE>
<TEXT>

     Etiyopya'da tartışmalı seçim sonuçlarının yarattığı siyasi huzursuzluk nedeniyle polis ile protestocular arasında çıkan çatışmada 20 kişinin öldüğü bildirildi. 
     Bağımsız Etiyopya İnsan Hakları Konseyi'nden yapılan açıklamada, bu kişilerin, başkent Addis Ababa'da çıkan çatışmalarda öldükleri kaydedildi. Çatışmalarda onlarca kişinin de yaralandığı belirtildi. 
     Etiyopya Başbakanı Meles Zenawi'nin, 15 Mayıs'ta yapılan milletvekili seçimlerinden sonra gösterileri yasaklamasına rağmen ülkedeki protestolar üçüncü gününe girdi. 
     Resmi sonuçlara göre, Meles'in partisi seçimlerde parlamentodaki sandalyelerin çoğunu kazandı. 
     Muhalefet partileri, seçimlerde geniş çapta yolsuzluk yapıldığını iddia ediyor. İktidar partisi ise bu iddiaları yalanlıyor. 
     
</TEXT>
</DOC>
