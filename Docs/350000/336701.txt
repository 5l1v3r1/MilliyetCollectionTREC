<DOC>
<DOCNO> 336701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonsiy21.html </URL>
<DATE> 2005/04/25/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
AKP'li Aykan'dan RTÜK Kanunu'nda değişiklik teklifi... 
</HEADLINE>
<TEXT>

     AK Parti Trabzon Milletvekili Asım Aykan, genel ahlaka, milli ve manevi değerlere aykırı, toplumda korku ve panik yaratacak, aile yapısını zedeleyecek nitelikte yayın yapılmaması için yasa teklifi hazırladı. 
     TBMM Başkanlığı'na sunulan teklif, Radyo ve Televizyonların Kuruluş ve Yayınları Hakkında Kanun'da değişiklik öngörüyor. Teklif, RTÜK'ün görev alanı içine, ''genel ahlaka ve toplumun milli ve manevi değerlerine aykırı, toplumda korku ve paniğe yol açacak, asılsız haber ve programlarla toplumun huzurunu bozacak ve toplumun en küçük birimi olan aile yapısını zedeleyecek nitelikte yayınların yapılmaması ve yayınlarda özel hayatın gizliliğinin ve konut dokunulmazlığının ihlal edilmemesi''ni sokuyor. 
     Teklifin gerekçesinde, RTÜK'ün kanunla kendisine verilen görevleri yapabilmesi için gerekli yasal dayanağın olması gerektiğine işaret edildi. 
     
</TEXT>
</DOC>
