<DOC>
<DOCNO> 339288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonspo29.html </URL>
<DATE> 2005/05/03/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Türkiye Rallisi'nin programı açıklandı... 
</HEADLINE>
<TEXT>

     Antalya Valisi Alaaddin Yüksel, 2-5 Haziran tarihleri arasında Antalya’da yapılacak Dünya Ralli Şampiyonası Türkiye Rallisi start noktasının değiştirilmesine tepki göstererek, "Böyle bir uygulama Antalya halkına haksızlıktır. Bu kadar külfeti çeken Antalyalı, bu startı görmelidir" dedi. 
     Dünya Ralli Şampiyonası’nın 7. ayağı olan Türkiye Rallisi ile ilgili yapılan hazırlıklar ve yapılacak çalışmalar, Antalya Valilik Koordinasyon Toplantısı’nda ele alındı. Vali Alaaddin Yüksel başkanlığında, Gençlik Spor İl Müdürlüğü’nde yapılan toplantıya, Vali Yardımcısı Fazlı Akgün, İl Jandarma Komutanı Kıdemli Albay Erhan Güder, Büyükşehir Belediye Başkanvekili Abdurrahman Yılmaz, Emniyet Müdürü Naciye Ekmekçibaşı, Gençlik Spor İl Müdürü Nadir Yapsakaloğlu ve kamu kurumlarının yöneticileriyle Türkiye Otomobil ve Motor Sporları Federasyonu TOMSFED Spor Komitesi Başkanı Metin Çeker, Genel Koordinatör Banu Başaran katıldı. 
     TOMSFED Genel Koordinatörü Banu Başaran, 2-5 Haziran tarihleri arasında yapılacak Türkiye Rallisi’yle ilgili bilgi verdi, organizasyon komitesi ve federasyonun taleplerini anlattı. 
     Dünya Ralli Şampiyonası’nın seyirci kapasitesinin 2001 yılından bu yana hızla arttığını belirten Başaran, seyirci oranının son 4 yılda yüzde 55 oranında artış kaydettiğini vurguladı. 16 ülkede gerçekleştirilen ve 7. ayağı Türkiye’de yapılan şampiyonayı geçen yıl 186 ülke televizyonunun yayınladığını, yaklaşık 5 milyar kişi 
     tarafından izlendiğini dile getiren Başaran, organizasyonun, yapıldığı ülkeye önemli bir tanıtım imkanı sağladığını anlattı. Antalya’da yapılacak Türkiye Rallisi’nde, bu yıl 25 ülkeden 86 ekibin yarışacağını da vurgulayan Başaran, bunun şu ana kadar, Dünya Rallisi etapları içerisindeki en yüksek katılım olacağını belirtti. Türkiye Rallisi’nin Phaselis, Perge, Myra, Kemer, Silyon ve Arykanda etaplarında yapılacağını, Akdeniz Üniversitesi AÜ yerleşkesi içerisindeki seyirci etabının 3’e çıkarılacağını bildiren Başaran, geçen yıl Cumhuriyet Meydanı’ndan verilen ralli startının, bu yıl, AÜ içerisindeki gösteri etabından gerçekleştirileceğini söyledi. Yarışmanın yapılacağı etaplarda çalışmaların kısa sürede tamamlanması isteğinde de bulunan Başaran, Kumluca etabının bu yıl Myra etabı olarak değiştirildiğini de kaydetti. Ralli Merkezi’nin, Kemer İlçesi’ndeki Grand Haber Otel’de kurulacağını anlatan Başaran, basınla bu yıl daha iyi diyalog kurulacağına inandığını ve geçen yıl yaşanan aksaklıkların yaşanmayacağını bildirdi. Başaran, Türkiye Rallisi’ne seyirci ilgisini artırıcı çalışmalar yapılmasını da istedi. 
     
     VALİ’DEN START TEPKİSİ 
     Antalya Valisi Alaaddin Yüksel, Türkiye Rallisi’ne üç yıldır ev sahipliği yapıldığını ve her türlü fedakarlığın gösterildiğini belirterek, rallinin start noktasının değiştirilmemesi gerektiğini söyledi. 
     Ralli startının, AÜ yerleşkesinden verilmesini, Antalya halkına yapılmış bir haksızlık olarak kabul edeceğini vurgulayan Yüksel, şunları söyledi 
     "Böyle bir uygulama, Antalya halkına haksızlıktır. Bu kadar külfeti çeken Antalya, bu startı görebilmelidir. Antalya’nın tanıtımı açısından, Türk turizmine katkı açısından bu start, yeniden Cumhuriyet Meydanı’ndan verilmelidir. Bu konuyu düşünün ve yeniden değerlendirin. 
     Böyle bir organizasyona ev sahipliği yapan kentin, kendini en iyi şekilde lanse edebileceği bir imkanı elinden almak, o insanları üzer. 
     Antalya halkının içinde olmadığı bir organizasyonda ben de olmam ve tavrım da çok sert olur. Bu kentte, herkes bu işe omuz veriyor. 
     Belediye bu yıl daha fazla katkı sağlayacak. Bunları yeniden tartışalım. Tanıtım seremonisi Antalya halkının önünde yapılmalıdır, Antalya halkı selamlanmalıdır. 
     Bu işler Fransa’da ya da başka bir ülkede böyle mi oluyor Kentin, kendini lanse etme imkanı bulduğu ve 186 ülkede televizyonlardan yayınlanacak böylesine önemli bir organizasyonu halktan kopararak gidip bir kampüse koyarsanız, ben de bunda art niyet ararım. Bize ralliden önce Antalya’nın, Türkiye’nin tanıtımı lazım. Bu konuyu da bir daha tartışmak istemem. Bu konuya başkanınızla tekrar konuşun ve çözün." Vali Yüksel, Cumhuriyet Meydanı’ndan start verilecek otomobillerin, Konyaaltı Caddesi’ne kapsayacak bir şehir turu atarak, halkın ilgisinin organizasyona daha fazla çekilmesi gerektiğini belirterek, bu önerisinin de değerlendirilmesini istedi. 
     
     KUMLUCA BELEDİYE BAŞKANI’NDAN TEPKİ 
     Kumluca Belediye Başkanı Hüsamettin Çetinkaya da rallide Kumluca etabının kaldırılarak Myra etabının konulmasını içlerine sindiremediklerini belirterek, "Kumluca halkı ve yönetimi olarak bu organizasyona büyük katkı sağlıyoruz. Tek çıkarımız, ilçemizin adının dünyaya duyurulmasıdır. Yarışların en önemli bölümlerinden birinin Kumluca’da yapılmasına rağmen ilçemizdeki etabın adı değiştirilerek Myra diye lanse edilmektedir ve bu da bizi üzmektedir" dedi. 
     Banu Başaran, önümüzdeki yıl bu etabın adının yeniden Kumluca olarak değiştirileceğini, bu yıl da Kumluca’daki sera faaliyetlerinin ünlü pilotlar tarafından tanıtılacağını, ilçenin önemli ölçüde tanıtımının sağlanacağını kaydetti. 
     
</TEXT>
</DOC>
