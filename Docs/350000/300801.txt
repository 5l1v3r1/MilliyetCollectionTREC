<DOC>
<DOCNO> 300801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/spor/spo05.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dost acı söyledi 
</HEADLINE>
<TEXT>


UEFA Asbaşkanı Erzik, Galatasaray-Fenerbahçe maçında disiplinin sağlanamadığına dikkat çekti, "O karşılaşmanın ertelenmemesiyle büyük bir fırsat kaçtı" yorumunu yaptı 

CEVDET ERGUN 


'Suçlu, futbol toplumu' 
UEFA Asbaşkanı ve FIFA İcra Kurulu üyesi Şenes Erzik, TSYD'nin seminerinde "UEFA Kriterleri ve Şiddet Olgusu" adlı oturumda ilginç yorumlarda bulundu. Galatasaray - Fenerbahçe maçında, futbol disiplininin sağlanamadığını belirten Erzik, "Suçlu, federasyon veya kulüpler değil, Türk futbol toplumudur. O maçın ertelenmemesiyle büyük bir fırsat kaçırılmıştır. Erteleme kararı zor bir karar olurdu ama bir yerden de başlamak şarttı. Bu fırsatı ülke olarak değerlendiremedik" dedi. 

'Amacımız üzüm yemek' 
ERZİK, UEFA olarak kulüpleri cezalandırmak için değil, teşvik etmek, eğitim düzeyinin yükselmesi ve çağdaş futbolun yakalanması için mali kriterler koyduklarını belirtti, "Amacımız, bağcıyı dövmek değil, üzüm yemek" dedi. Kriterlerin hedefini ise şöyle sıraladı "Disiplinli UEFA ligleri, ülkelerde eşit takımlar oluşturmak. Başta futbolcular olmak üzere, çalışan personele ödemelerde gecikme olmayacak. Olsa da gerekçeleri açıklanacak." 

'Tek doğrulu yaşam' 

FATİH Terim, Denizli'de yapılan TSYD seminerinde, sporda şiddet konusunda kendine has açıklamalar yaptı. Tek doğrulu yaşam kalitesinin kişileri holiganizme taşıdığını vurgulayan Terim, "35 yıldır futbolun içindeyim. Yaşanan olaylarda çok fazla değişiklik yok. Şiddetin önlenmesi için cezaların artırılması gerekli" dedi. Ünlü hoca, "Seçkin insanların olduğunu düşündüğümüz tribünlerden bile taciz ediliyoruz. Ölümler olmasın ama Türkiye çapındaki küfürler, hakaretler ne olacak" diye konuştu. 

Şahin göreve çağırdı 

TÜRKİYE Spor Yazarları Derneği'nin TSYD Denizli'de düzenlediği "Sporun Zirvesi Semineri"ne katılan Devlet Bakanı ve Başbakan yardımcısı Mehmet Ali Şahin, temiz futbolcu ve centilmenlik için herkesin üzerine düşeni yapması gerektiğini belirtti. Şahin seminerde, şike iddiaları, sporda mafyalaşma, illegal bahis oyunları ve sporda şiddet konularının tartışılacağını vurgulayarak, çıkacak sonuçtan herkesin faydalanacağını söyledi. Bakan Şahin, AB için spor hukukunu iyice benimsemiş hukukçulara ihtiyaç olduğunu da vurguladı. 


</TEXT>
</DOC>
