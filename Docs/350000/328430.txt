<DOC>
<DOCNO> 328430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun03.html </URL>
<DATE> 2005/03/30/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Fransa zorla evliliği engellemek için yasa değiştiriyor 
</HEADLINE>
<TEXT>

     Saadet ORUÇ PARİS, DHA 

      ÇOK sayıda göçmenin yaşadığı Fransa'da hükümet toplumsal hayatı düzenleyen yasaları göçmenlerin yaşadıkları sorunlara göre düzenlemenin yollarını arıyor. 
     Bu yasaların başında ise medeni kanun var. Bu çerçevede Fransız Senatosu bugün önemli bir yasa değişikliğini ele alacak. Napolyon Yasası olarak da bilinen 200 yıllık medeni kanundaki evlilik yaşı 15'ten 18'e çıkarılacak. Bu değişiklikteki bir numaralı amaç ise özellikle göçmen topluluklarında rastlanan zorla evlendirme vakalarının önüne geçmek. 
     Senato Kadın Hakları Komisyonu'nca önerilen bu değişiklik, evlilik kurumu önünde kadın erkek eşitliğinin sağlanmasını amaçlıyor. Fransa'da erkekler için evlilik yaşı 18 iken, kızlar için 15. Her yıl, çoğunluğu göçmenler arasında olmak üzere 70 bin kızın zorla evlendirildiği tahmin ediliyor. Fransız yetkililer Türk toplumu arasında bu tür evliliklerin yaygın olduğunu belirtiyor. 
     
</TEXT>
</DOC>
