<DOC>
<DOCNO> 346336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/soneko10.html </URL>
<DATE> 2005/05/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
TMSF Başkanı Ertürk 1 ay içinde Star Grubu için satış ilanına çıkılacak 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, Star Medya Grubu için 1 ay içinde satış ilanlarına çıkacaklarını vurgularken, "böylece sona yaklaşmış oluyoruz" dedi. 
     Ertürk, Anadolu Aslanları İşadamları Derneği ASKON tarafından düzenlenen "Ekonomik Yapılanmamızda TMSF’nin Rolü" konulu toplantının ardından soruları yanıtladı. 
     Ahmet Ertürk, Star Medya Grubu’nun bugüne kadar neden satılamadığına ilişkin soru üzerine, söz konusu varlıklara el koymalarının ardından 15 ay geçmesine rağmen satışları gerçekleştiremeyişlerinin ana nedeninin, hukuki altyapı yetersizliği olduğunu söyledi. 
     Satışta hukuki olarak herhangi bir zaaf veya eksikliğin olmasını istemediklerini ve satılabilecek en yüksek değerle satılmasını amaçladıklarını vurgulayan Ertürk, son hali verilen RTÜK Kanunu Tasarısı’nın yasalaşmasını beklediklerini anlattı. 
     Ertürk, yasal düzenlemelerin tamamlanmasıyla satış için önlerinde herhangi bir engel kalmadığını ifade ederek, şöyle devam etti 
     "Yeni yasal düzenleme RTÜK Kanunu Tasarısı bizim tam arzuladığımız şekilde olmadı. Bazı eksiklikler var. Ama yasal düzenleme çerçevesinde bu satışları hızlandıracağız ve bir yönetmelik çalışması yapacağız. Bu yönetmelik, Resmi Gazete’de yayınladıktan sonra satış ilanlarına gideceğiz. Yani 1 ay içinde satış ilanlarına çıkmış olacağız. Böylece sona yaklaşmış oluyoruz. Satış ilanlarından sonraki süreçte ise teknik detaylar olacak. Umarım ki yeni yasal düzenlemenin getirdiği imkanlarla o gruptan olan alacaklarımızın önemli bölümünü karşılama imkanına kavuşmuş olacağız." TMSF Başkanı Ertürk, satışların şeffaf, objektif ve rekabete açık olacağını vurguladı. 
     Ahmet Ertürk, medya şirketlerinde yabancıların payının sınırlı tutulmasının Star Medya Grubu’nun satışını ne şekilde etkileyeceği yönündeki soruya, "Yabancıların girmemesi bizim piyasayı daraltacak, talebi düşürecek. Bu, fiyatların düşmesine yol açabilir. O anlamda bizi etkiledi tabii. Ama mevcut şartlar neyse, biz o çerçevede satışı yapmaya çalışacağız ve yapacağız. Bu konuda kararlıyız" yanıtını verdi. 

     
</TEXT>
</DOC>
