<DOC>
<DOCNO> 331175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonspo07.html </URL>
<DATE> 2005/04/07/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Trabzonspor'un transfer listesi kabarık... 
</HEADLINE>
<TEXT>

     Transfer çalışmalarına başlayan Bordo-Mavililer, Güneş’in belirlediği geniş bir listeye sahip. 
     
     Şöhret değil yetenek 
     Ligde şampiyonluğu kovalayan ve bu hafta Galatasaray’a konuk olmaya hazırlanan Trabzonspor’da, gelecek yılın kadrosunu oluşturmak için de kollar sıvandı. Bir yandan Şenol Güneş’in belirlediği isimler hakkında ön araştırma yapılırken, diğer yandan menacerler aracılığıyla nabız yoklamalarına hız verildi. Şöhretli isimlerden çok, gelecek vaat eden isimlere yönelen Bordo-Mavililer’in listesi ise hayli kabarık. 
     
     Adem Dursun listebaşı 
     Listenin başında Ankaragücü’nün savunmacısı Adem Dursun bulunuyor. Oyuncunun menaceriyle bir görüşme yapıldığı ve prensip anlaşmasına varıldığı belirtildi. Kayserisporlu Mehmet Topuz ve Gökhan, Antalyasporlu Burak Yılmaz, Bursasporlu Mehmet Al ve İbrahim, Gençlerbirliği’nden Uğur Boral, Malatyasporlu Bilal, Bakırköysporlu Ali, İstanbulsporlu Cem Can, Diyarbakırlı Sinan Demircioğlu da yakından izleniyor. 
     
</TEXT>
</DOC>
