<DOC>
<DOCNO> 311943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/yazar/uras.html </URL>
<DATE> 2005/02/03/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Çin 'tehlike' değil, 'fırsat' 
</HEADLINE>
<TEXT>

PEKİN 

Zafer Karadağ, Muğlalı genç bir işadamı. Çin'den ithal ettiği parçalarla motosiklet üreten "Harput" firmasının kurucusuna yardımcı olmak için Çin'e gidip gelirken Çin'i sevmiş. 
Zafer Karadağ'a İstanbul'dan Beijing'e Pekin'e uçarken THY uçağında rastladım. Koskoca Airbus tipi uçağın yarısını ülkelerine dönen turistler, yarısını Çin'e iş yapmaya giden Türkler doldurmuştu. THY'nin Çin hattındaki uçuşlarında yer bulmak çok zormuş. Her seferde uçaklar dolu gidip dolu geliyormuş. Zafer Karadağ, "Hocam" diyor, "Bizim halkımıza Çin bir tehlike olarak tanıtılıyor. Korku veriliyor. Halbuki Çin bizim için bir fırsat. 1.3 milyar Çinlinin bizim işimizi elimizden alacağı söyleniyor. Tersine bizim 1.3 milyar Çinliye çok şey satma şansımız var. Gide gele ben bunları gördüm. Karar verdim. Şanghay'da bir ofis, bir ev tutacağım. Çin'e Türk malları satacağım. Ofise ayda bin dolar, eve bin dolar veririm. Bir süre sonra karımı da getiririm. Hemen bir üniversitenin 'lisansüstü' bölümüne kayıt olacağım. Hem 'mastır derecesi' alırım, hem Çince öğrenirim." 
Zafer Karadağ'ın ne kadar haklı olduğunu Beijing'de mağazaların durumunu görünce anladım. 
Çin, bizim gözümüzde canlandırdığımız, tek renk asker üniforması benzeri giysilerle ortalıkta dolanan, bir çanak pirinç için yaşayan çekik gözlü insanlar ülkesi değil artık. Ayda 100 dolar ücretle çalışanlar da var ama, çok büyük bir zengin nüfus da oluşmuş. Sokaklardaki insanların boyu uzamış. Yüzleri, gözleri değişmiş. Giysileri herhangi bir Batı ülkesindeki giysilerden farksız. 12.6 milyon nüfuslu Beijing Pekin gökdelenleri, geniş caddeleri, caddeler boyu sıralanan mağazalarıyla zenginlik sergiliyor. Dünyanın başka ülkelerinden lokantadan kahveye, lüks kadın ve erkek giyiminden, otomobile, ne kadar marka varsa Çin'e gelmiş. Hızlı büyüme gelir dağılımında ciddi çarpıklığa yol açmış. Ayda 100 dolar ücretle çalışanlar var ama, bizim Türkiye'de hiç tanımadığımız Türk markasını taşıyan deri ceketler, lüks mağazalarda 200 dolara kapış kapış satılıyor. Kaliteli ve markalı giyim eşyası ile her türlü tarım ürünü ve gıda maddesini ihraç şansımız var. 
Dışişleri Bakanı ve Başbakan Yardımcısı Sayın Abdullah Gül ile aynı uçakta Beijing'e geldim. Bakan, daha önce Türkiye'ye gelen Çin Halk Cumhuriyeti Dışişleri Bakanı'nın ziyaretini iade etmek için Çin'e uçtu. 
1978 yılından günümüze kapalı ve planlı ekonomiden piyasa ekonomisine geçişte büyük başarı gösteren Çin, siyasi bakımdan olduğu kadar ekonomik bakımdan da önem vermemiz, sıkı ilişki kurmamız gereken bir ülke. 
Verilen bilgi doğru ise Almanya Başbakanı son yıllarda yılda üç defa Çin'e geliyor, siyasi ve ekonomik ilişkileri geliştirmeye çalışıyormuş. 
Satın alma gücü paritesine göre dünyanın ikinci ekonomisi olan Çin, yirmi yıl sonra dünyanın birinci ekonomisi olmayı hedef almış durumda. 
Dışişleri Bakanı Sayın Abdullah Gül Beijing'de Başbakan, Başbakan Birinci Yardımcısı, Ticaret Bakanı ve Dışişleri Bakanı'yla görüştü. Çin'in ithalatı 600 milyar dolar. Biz ise Çin'e sadece 400 milyon dolarlık mal satabiliyoruz. Buna karşılık ithalatımız 4 milyar dolar. Çin bizim pazarımızı elimizden alacak diyerek devamlı konuşacağımıza, 600 milyar dolar mal satın alan Çin'e bir şeyler satma arayışına girmemiz gerekiyor. Zafer Karadağ gibi müteşebbis gençler bunu yapacak. 



</TEXT>
</DOC>
