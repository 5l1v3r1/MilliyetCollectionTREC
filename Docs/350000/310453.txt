<DOC>
<DOCNO> 310453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/yasam/axyas02.html </URL>
<DATE> 2005/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'in best modeli Bingöllü Mehmet 
</HEADLINE>
<TEXT>


Çin'de gözlük alırken keşfedilen Mehmet Söyler, şimdilerde ülkenin en meşhur simalarından biri 

LEVENT ULUÇER Pekin DHA 

Bingöllü Mehmet Söyler, eğitim için gittiği Çin'de tesadüf sonucu başladığı mankenlik ve oyunculuk sayesinde ülkenin en tanınmış isimleri arasına girdi. İlk ve ortaokulu Bingöl'de okuduktan sonra lise eğitimi için İstanbul'a gelen Söyler 28 , Tayvan'la iş yapan dayısının desteğiyle üniversitede okumak için 1994'te Çin'e gitti. Bilgisayar mühendisliği okumaya başlayan Söyler, bir arkadaşıyla gözlük almak için gittiği firmanın sürpriz teklifi sonucu mankenliğe başladı. 
Çin'deki manken ajanslarının paylaşamadığı fotomodeller arasına giren Söyler, film ve dizilerde de rol aldı. Daha sonra bir menajerlik bürosu açan Söyler, yurtdışından mankenler getirterek reklam piyasasına girdi. 

Türk düğünü yapacak 
Bir süre sonra mankenlik ve oyunculuğu bırakan Söyler, sonunda fındık ithalatına başladı. Gönlünü de 2003'te Çin'in en iyi şarkıcısı seçilen Yu Ting'e kaptıran Söyler, yakında Türk düğünüyle evleneceğini söyledi. 


</TEXT>
</DOC>
