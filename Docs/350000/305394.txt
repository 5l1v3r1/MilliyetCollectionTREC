<DOC>
<DOCNO> 305394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun39.html </URL>
<DATE> 2005/01/11/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
AB ile İran müzakerelere başlıyor 
</HEADLINE>
<TEXT>

     AB Komisyonu, uranyum zenginleştirme programını askıya alan İran ile ticari müzakerelerin yarından itibaren tekrar başlatılacağını açıkladı. 
     AB ile Tahran arasında ticari işbirliği müzakereleri, askeri hedefli nükleer arayışlarını hızlandıran İran'a uluslararası baskı amacıyla 1.5 yıl önce durdurulmuştu. 
     Müzakerelerde AB'yi temsil edecek komisyon, tekrar başlatılacak görüşmelerde hedefin, iki taraf arasında mali ve ticari ilişkileri geliştirerek, engelleri ortadan kaldırmak olarak belirlendiğini duyurdu. 
     Müzakerelerde, İran'ın ABD tarafından tıkanan Dünya Ticaret Örgütü'ne katılım yolunun açılması yönünde de çaba harcanacağı belirtildi. 
     Fransa, İngiltere ve Almanya ile yakın geçmişte birer anlaşma yapan Tahran, Dünya Ticaret Örgütü üyeliğine destek istemiş, buna karşılık askeri nükleer faaliyetlerini askıya alacağını bildirmişti. 
     AB Komisyonu yetkilileri, İran'ın uranyum zenginleştirme faaliyetlerine tekrar başlaması halinde işbirliği müzakerelerinin askıya alınabileceğini belirttiler. 
     Komisyon, İran'ın, ''AB'nin işbirliği anlaşması yapmadığı nadir ülkelerden biri'' olduğunu, başlatılacak müzakerelerde işbirliği anlaşması hedefine ulaşmak için bir takvim ve zaman kısıtlaması getirilmediğini bildirdi. 
     Brüksel'de yarın başlayacak müzakerelerin, iki ayda bir yapılacak toplantılarla sürdürüleceği duyuruldu. 
     
</TEXT>
</DOC>
