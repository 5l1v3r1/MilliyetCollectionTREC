<DOC>
<DOCNO> 321717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/spor/spo15.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Tuborg şokta 

BASKETBOL Federasyonu, Efes Pilsen maçında sahaya aynı anda 4 yabancı oyuncu sürerek kural ihlali yapan Tuborg Pilsener'i 20 - 0 hükmen yenik ilan ederken, mücadeleden de 0 puanla ayrılmasına karar verdi. Tuborg yöneticisi Önder Bingöl de kamuoyunu yanıltıcı açıklamalarda bulunduğu gerekçesiyle Disiplin Kurulu'na sevk edildi. 

Rakipler belli 

HAZİRAN ayında Hollanda'da yapılacak Dünya Gençler Futbol Şampiyonası'nda Türkiye'nin rakipler belli oldu. Milli Takım, B Grubu'nda Çin Halk Cumhuriyeti, Ukrayna ve Panama ile mücadele edecek. Türkiye ilk maçını 11 Haziran'da Utrecht kentinde Çin Halk Cumhuriyeti ile yapacak. 

Derbi 15.30'da 

TÜRKİYE Basketbol Ligi'nde Beşiktaş ile Fenerbahçe arasında yarın oynanacak erteleme maçının başlama saati belli oldu. Federasyondan yapılan açıklamaya göre, Akatlar Spor Salonu'nda oynanacak karşılaşma saat 15.30'da başlayacak ve ATV'den naklen yayınlanacak. 

Maçlı tedavi 

ŞEKER komasına giren Gençlerbirliği'nin fanatik taraftarı Mehmet Aykut Silli'yi doktorları, başkent ekibinin geçen yıl UEFA Kupası'nda kazandığı maçların kasetlerini izleterek kurtarmayı düşünüyor. Doktorlar tedavinin sonuç vermesi için Silli'nin moralinin iyi olması gerektiğini söylediler. 

Pota eğitimli 

TÜRKİYE Basketbol Ligi'nde forma giyen sporcuların yüzde 59'unun üniversite mezunu ya da öğrencisi olduğu açıklandı. 14 takımda forma giyen 179 oyuncu arasında yapılan araştırmaya göre, bu sporcuların yüzde 59'unu oluşturan 105 kişinin üniversite mezunu ya da öğrencisi olduğu belirlendi. 

Kayak'ta 3 ölü 

İSVEÇ'TE her yıl geleneksel olarak düzenlenen Vasalopet Kayak Yarışları'nda üç sporcunun hayatını kaybettiği bildirildi. Doktorlar, sporcuların ölüm nedenini bilmediklerini, araştırılması için otopsiye gönderdiklerini ancak kalp krizi olma ihtimalinin yüksek olduğunu kaydettiler. 

Küçüksöz "evet" dedi 

MURAT AĞCA 

GENÇLİK ve Spor Genel Müdürlüğü'nün uzun zamandır başkan arayışına girdiği Yüzme Federasyonu'nda koltuğa Fenerbahçe'nin eski yöneticisi Sema Küçüksöz oturacak. Genel Müdür Atalay'ın daha önce Lütfi Arıboğan ve Nazlı İmre tarafından geri çevirilen başkanlık teklifini Küçüksöz kabul etti. 24 Mart'ta yapılacak ve genel müdürlük teşkilatı ile MDK üyelerinin oy kullanacağı seçim sonrası Küçüksöz'ün başkan olacağına kesin gözüyle bakılıyor. 

Teşhirciye üç ay 

AYŞE YEŞİN 

14 - 15 Ağustos tarihlerinde Sapanca'da düzenlenen Türkiye Gençler Kürek Şampiyonası'nın finiş noktasında Fenerbahçeli sporculara arkasını dönerek mayosunu indiren Şişe Cam sporcusu Tolga Ayan'a 3 ay ceza verildi. Ceza Kurulu, Ayan'ı spor ahlakına ve centilmenliğe aykırı hareket ettiği gerekçesiyle müsabakalardan men ederken, Şişecam da sporcusuyla yollarını ayırdı. 

Artist güreşçiler 

MERVE Yapımcılık Şirketi tarafından çekilmesi planlanan "Er Meydanı" isimli televizyon dizisinde, Avrupa, Dünya ve Olimpiyat Şampiyonu Hamza Yerlikaya'nın babası rolünü yine eski şampiyon güreşçilerden, eski Güreş Federasyonu Başkanı Ahmet Ayık oynayacak. Şirket sahibi Adem Oruç, çekimleri Kayseri'de yapılacak dizide rol alması için Başbakan Recep Tayyip Erdoğan'a da öneri götüreceklerini belirtti. 

Hakemlere emir yağdı 

UEFA, hakem gelişim programı çerçevesinde Fransa'da düzenlediği Elit ve Süper Lig Hakemleri Kursu'nda yeni talimatları aktardı. Cem Papila, Selçuk Dereli ve Metin Aydoğan'ın da katıldığı organizasyonda olaylara karışan oyunculara gereken cezanın uygulanması, sistematik faule maruz kalan yıldızların korunması istendi, ciddi faullü oyunla ilgili avantaja bırakmanın, ani gol atma şansı gibi nadir durumlar için uygulanması gerektiği anlatıldı. 


</TEXT>
</DOC>
