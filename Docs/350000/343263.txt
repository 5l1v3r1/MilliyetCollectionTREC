<DOC>
<DOCNO> 343263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/son/sondun31.html </URL>
<DATE> 2005/05/17/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Almanya Anadoluda Vakit gazetesiyle Türk hükümeti de ilgilenmeli 
</HEADLINE>
<TEXT>

     Almanya Federal İçişleri Bakanı Otto Schily, Yahudi düşmanlığı yaptığı gerekçesiyle yasakladığı Yeni Akit GmbH şirketi tarafından yayınlanan Anadoluda Vakit gazetesi ile Türk hükümetinin de ilgilenmesi gerektiğini söyledi. 
     Schily, Anayasayı Koruma Dairesi’nin 2004 yılı raporunu, Daire Başkanı Heinz Fromm ile birlikte basına açıklarken, "Biliyorsunuz, Anadoluda Vakit yoğun şekilde Yahudi düşmanlığı yapması nedeniyle yasaklandı. Bunun üzerine şahsıma ve bazı bakanlara karşı kışkırtıcı haberler yayınladı. Son olarak Başbakan’a Gerhard Schröder karşı da haberler yapmaya başladı. Bu nedenle Anadoluda Vakit gazetesi ile Türk hükümeti de ilgilenmeli" diye konuştu. 
     "Türk hükümetinden ne yapmasını beklediğine" ilişkin bir soru üzerine Schily, "Buna Türk hükümeti karar vermeli. Ben bu gazetede Neonazi olarak gösterildim. Başbakan’a da bu şekilde ithamlarda bulundu. Bir karikatürde Başbakan yürürken arkasında gamalı haç izleri bırakırken gösterildi. Eğer Türk hükümetinin hukuk imkanları yoksa, bu imkanları yaratmalı" dedi. 
     
     RADİKAL DİNCİ TERÖRİZM VE AŞIRI SAĞ 
     "Radikal dinci terörizm hala en büyük tehdit. Terörizme karşı savunma öncelikli görev olarak kalacak" diyen Schily, El Aksa örgütüne 2002 yılında getirdiği yasağın Federal Anayasa Mahkemesi tarafından onaylandığını, dönemin Irak Başbakanı İyad Alavi’nin Berlin’e yaptığı ziyaret sırasında 3 Irakli terör zanlısının yakalanarak haklarında tutuklama kararı alındığını, yeni Göç Yasası ile de terörizmle mücadelede uygun imkanlara sahip olduklarını söyledi. 
     Aşırı sağa karşı mücadelenin de yavaşlatılmadan sürdürülmesi gerektiğini kaydeden Schily, "Maalesef işsizlikten dolayı aşırı sağcıların yaptıkları propagandalara hala kapılanlar var" dedi. 
     Schily, aşırı sağcı Almanya’nın Milliyetçi Demokratik Partisi NPD 
     ile Alman Halk Birliği DVU adlı partinin Adolf Hitler’i büyük bir devlet adamı gibi gösterme çabalarını sert bir dille kınayarak, "Bu partilerin hala yasal bir statüye sahip olmaları acı bir gerçek" diye konuştu. Schily, aşırı sağcı partilerin yasaklanması için yeni bir girişimde bulunup bulunmayacakları sorusu üzerine, "NPD yasağını eyalet içişleri bakanlarıyla birlikte ayrıntılı şekilde görüştük. Şu anda başarılı olma imkanı göremiyoruz. Başarılı olabileceğimize inanırsak bunun için bir kez daha başvuruda bulunabiliriz" dedi. Anayasayı Koruma Dairesi Başkanı Fromm da, tüm radikal grupların internette yoğun şekilde propaganda yaptıklarını belirterek, "Bu grupların çoğunun şirketleri yurtdışında olduğu için bunlara karşı mücadele çok zor oluyor" diye konuştu. Gittikçe daha fazla gencin radikal dinci örgütlere üye olup olmadığı sorusu üzerine de Fromm, "Biz böyle bir tespit yapmadık. Ancak radikal gruplar gençleri doğal olarak daha fazla etkiliyor" dedi. 
     
     ANAYASAYI KORUMA DAİRESİ RAPORU 
     Federal Anayasayı Koruma Dairesi tarafından 2004 yılı için hazırlanan raporun radikal Türk gruplarıyla ilgili yaklaşık 30 sayfalık bölümünün başında, sınır dışı edilen Metin Kaplan’ın kurduğu İslami Cemiyet ve Cemaatleri Derneği’nin İCCB faaliyetlerine yer verildi. 
     Raporda, İCCB’ye ve 36 yan kuruluşuna karşı alınan önlemlerin etkili olduğu, ancak bazı kişilerin Almanya’da derneğin görüşlerini yaymaya devam ettikleri belirtildi. 
     Almanya’da en fazla üyeye sahip olan İslam Toplumu Milli Görüş IGMG derneğinin de hala izlendiği ifade edilen raporda, aşırı solcu örgütlerden DHKP-C, TKP ML ve MLKP’nin Almanya’da faaliyetlerini sürdürdükleri kaydedildi. 
     Raporda, terör örgütü PKK’nın Almanya’da düzenlediği terör saldırılarından dolayı 1993 yılında yasaklandığı hatırlatıldı. 
     Abdullah Öcalan’ın 1999 yılında yakalanmasının ardından örgütün isim değiştirdiğine, ancak faaliyetlerine son vermediğine işaret edilen raporda, bu nedenle PKK ve KADEK’in yanı sıra Kongra-Gel’in de AB’nin terör örgütleri listesinde yer aldığı ifade edildi. 
     Raporda, bu örgütlerin propagandasını yapan "Medya TV"nin 12 Şubat’ta yasaklandığı, "Özgür Politika" adlı gazetenin de Kongra Gel’e görüşlerini yaymak için uygun bir forum oluşturduğu kaydedildi. 
     Federal Anayasayı Koruma Dairesi raporunda, Almanya’da faaliyet gösteren diğer yabancı örgütlerin durumuna da ayrıntılı şekilde yer verildi. 
     
</TEXT>
</DOC>
