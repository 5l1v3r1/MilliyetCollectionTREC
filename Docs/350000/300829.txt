<DOC>
<DOCNO> 300829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/yazar/kohen.html </URL>
<DATE> 2004/12/25/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Sadece direniş değil... 
</HEADLINE>
<TEXT>


GEÇEN ağustosta Irak'ta iki Fransız gazetecisinin bir militan grup tarafından kaçırıldığı haberi, başta Fransa olmak üzere, herkesi şaşırtmıştı. 
Gerçi o sıralarda peş peşe çeşitli ülkelere mensup birçok gazeteci kaçırılıyordu. İtalya ve İngiltere Irak'ta asker bulundurduğu için, direnişçilerin bu uluslara mensup gazetecileri kaçırması ki bunlar sonradan öldürülecekti bir dereceye kadar doğal sayılıyordu. Ama Fransa .. O Fransa ki, daha baştan ABD'nin Irak'a müdahalesine karşı çıkmış, koalisyon güçlerinin arasında yer almayı reddetmiş ve genelde Arap dünyasına hoş görünen bir Ortadoğu politikası izlemişti. Böyle bir ülkeye mensup üstelik bizzat ABD işgaline karşı çıkan iki gazeteci neden kaçırılmıştı 
Bu sorunun tam yanıtı bulunamadan, iki Fransız rehinenin aniden salıverilmesi, bu kez "Ne oldu da serbest bırakıldılar " sorusunu gündeme getirdi. 
Her iki soru hakkında öne sürülen tahminler ve argümanlar, Irak'ta özellikle kendi vatandaşları hedef olan ülkeler bu arada Türkiye için de bazı ipuçları veriyor. 

GEORGES Malbrunot Le Figaro ve Christian Chesnot RFI radyosu adlı iki gazeteci kaçırıldıklarında, sorumluluğu üstlenen Irak İslam Ordusu örgütü, buna gerekçe olarak Fransız hükümetinin okullarda türban yasağını koymasını göstermiş, bu karar değiştirilmediği takdirde iki rehinenin öldürüleceği bildirilmişti. 
Irak'ta yabancı işgaline karşı direndiğini söyleyen bir örgütün Fransa'nın iç işi sayılan bir sorun yüzünden iki vatandaşını kaçırması, doğrusu Fransızlar dahil herkesçe garipsenmişti. Daha sonra örgütün 5 milyon dolarlık bir fidye talebinde bulunduğu haberi, bu eylemin belki de sırf para için yapıldığı izlenimini yaratmıştı. 
Ancak militanların her şeye rağmen iki gazeteciyi öldürmemiş olması, Fransa'da bu işin "müzakere yolu"yla halledilebileceği umudunu yarattı. Nitekim Fransız diplomasisi, istihbarat birimleri, sivil toplum kuruluşları seferber oldu... Ve sonuçta bütün bu çabalar sonuç verdi İki gazeteci serbest bırakıldı. 
Ne var ki, Irak İslam Ordusu'nun iki Fransız'ı kaçırmasının da, salıvermesinin de esrarı henüz çözülemedi... 

GEORGES Malbrunot, dünkü "Le Figaro"daki ilk yazısında, kaçırıldıkları zaman militanların başta kendilerini "casus"lukla suçladıklarını, hatta bir ara onları Amerikalı sandıklarını, oysa kendilerinin sorgulamada ABD'ye karşı ve direnişten yana olduklarını ısrarla söylediklerini aktarıyor. 
Kaçırma eylemiyle salıverme kararının nedeni ne olursa olsun, gerçek şudur ki, Irak'taki kargaşa içinde şiddet kampanyasını sürdüren çeşitli gruplardan her türlü kötü veya iyi sürpriz beklenebilir. 
Fransız basınına göre halen Irak'ta sayılarının 20 bin kadar olduğu tahmin edilen eylemcilerin içinde, Saddam yanlısı Baasçılar, eski subaylar, şeriat yanlısı çeşitli dinci gruplar, Bin Ladin'e bir şekilde bağlı olan El Zarkavi'nin adamları ve nihayet siyasetle, ideolojiyle ilgisi olmayan Iraklı ve yabancı çeteciler, maceraperestler var... 

BÖYLE karmakarışık bir ortamda, Irak'tan sık sık gelen saldırı, adam kaçırma, rehineleri öldürme veya salıverme haberleri, bu eylemlerin sorumlularının kimliği ve amaçları konusunda kafaları karıştırıyor. 
Fransa'nın yaşadığı ve "mutlu son" ile noktalamayı başardığı "rehine krizi" -bizzat Fransızların da belirttiği gibi- Irak'taki tüm eylemlerin bir direniş veya kurtuluş savaşı niteliğini taşımadığını açıkça gözlerin önüne seriyor... 



</TEXT>
</DOC>
