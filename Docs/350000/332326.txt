<DOC>
<DOCNO> 332326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonyas09.html </URL>
<DATE> 2005/04/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Rus cerrahlar hastanın kolunda erkeklik organı geliştirdi 
</HEADLINE>
<TEXT>

     LONDRA DHA 

      RUS doktorlar, bir hastanın penisini kesip koluna diktikleri operasyonda erkeklik organının boyunu yaklaşık 13 santimetre büyütmeyi başardı. Başkent Moskova'daki Ulusal Tıbbi Cerrahi Merkezi'nden Prof. Mikhail Sokolşçik ve ekibi tarafından yapılan tehlikeli ameliyat tam 11 saat sürdü. 
     Erkeklik organı doğuştan küçük olan ve erekte vaziyette 5 santimetre olarak ölçülen 28 yaşındaki 'Sergei' adlı hastanın penisinin boyu 17.7 santimetreye çıkarıldıktan sonra tekrar eski yerine dikildi. 
     
     KOLDAN ALINAN DERİ, SİLİKON BORULARA SARILDI 
     İngiliz Daily Telegraph gazetesinin haberine göre doktorlar, bu zorlu ameliyatta ilk adım olarak hastanın cinsel organının uç kısmını keserek sol kolunun içine yerleştirdi. Bunun amacı, uzun sürecek operasyon sırasında kesilen dokunun canlı tutulmasıydı. 
     Bu işlem sürerken cerrahlar bir taraftan da koldan aldıkları deri tabakasını, boru şeklindeki 2 esnek silikon parçasının etrafına doladı. Ardından kolun içine 'gömülü' vaziyette bekleyen erkeklik organının uç kısmı çıkarılarak silikon parçanın üzerine yerleştirildi. Daha uzun bir penis işlevi görecek olan bu yeni 'organ' tekrar kasığa yerleştirildi. 
     
     ÇOCUK BİLE YAPABİLECEK 
     Hastanın cinsel organını tamamen kaybetme riski bulunmasına rağmen başarıyla gerçekleştirilen ameliyat Sergei'ye bin 600 dolara maloldu. Cinsel organının boyutlarından ötürü şu ana kadar hiçbir cinsellik deneyimi bulunmayan hastanın yeni penisinin tam erekte olamayacağı, ancak sürekli yarı ereksiyon halinde duracağı belirtildi. Sperm sayısı normal olan hastanın artık çocuk bile yapabileceği ifade edildi. 
     
</TEXT>
</DOC>
