<DOC>
<DOCNO> 342077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/siyaset/siy09.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'de muhalifler hareketlendi 
</HEADLINE>
<TEXT>


Bahçeli'yi devirmek için üç koldan cephe açıldı. Birinci cephede, Ongun ile Özdağ bulunuyor 

ÖNDER YILMAZ Ankara 


Parti içi muhalefet, MHP Genel Başkanı Devlet Bahçeli'yi devirmek için üç koldan cephe açtı. Muhalif hareketleri izlemeye alan yönetim, "MHP kendi içinde iktidar sorunu yaşayan parti olarak gösterilmeye çalışılıyor" değerlendirmesini yaptı. 
Muhalefetin ilk ayağını Bahçeli'ye karşı liderlik arayışına giren Ramiz Ongun ile Ümit Özdağ oluşturuyor. Özdağ'ın ismi 12 Ekim 2003'teki kongrede genel başkanlık yarışını kaybeden Ongun'dan daha önde gözüküyor. 
Bir diğer hareketi ise eski Ankara il başkanları Ercan Koç ile Emin Yazıcı başlattı. Tüzük değişikliği için olağanüstü kongrenin toplanması amacıyla imza kampanyası başlattıklarını belirten Koç, "500'e yakın delegeden destek aldık. Liderlik peşinde koşmuyoruz. Partinin daha iyi yönetilmesini istiyoruz. MHP'yi seven herkesin olağanüstü kongre çağrısını destekleyeceğine inanıyoruz" dedi. Koç, diğer muhalif hareketler hakkında bilgi sahibi olduklarını ancak ortak hareket etme gibi bir kararlarının bulunmadığını kaydetti. Üçüncü muhalif grup ise eski bakan ve milletvekillerinden oluşuyor. Eski Çorum Milletvekili Mesut Türker'in Keçiören Hastanesi'ndeki bürosunda gerçekleştirilen toplantılara DSP, MHP, ANAP'ın oluşturduğu 57. hükümet döneminde bakanlık yapan Ramazan Mirzaoğlu, Şuayip Üşenmez, Abdulhaluk Çay ve Hüsnü Yusuf Gökalp'in yanı sıra 20'ye yakın eski milletvekili katılıyor. Türker, toplantılarda mevcut MHP yönetiminin başarısız olduğu tespitinin yapıldığını kaydetti. 


</TEXT>
</DOC>
