<DOC>
<DOCNO> 300696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur49.html </URL>
<DATE> 2004/12/24/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Aşırı avlanma hamsiyi bitirdi .. 
</HEADLINE>
<TEXT>

     Karadeniz'de gelişmiş sonar cihazlarıyla yapılan aşırı avlanma sonucu hamsinin, sezon sonuna 4 ay kala bitme noktasına geldiği öne sürüldü. 
     Şahin Balıkçılık yetkilisi Muhammet Şahin, AA muhabirine yaptığı açıklamada, 1 Eylül'de başlayan sezonun 1 Mayıs'ta sona ereceğini, havaların soğuduğu Kasım ayından itibariyle bol miktarda hamsi avlandığını belirtti. 
     Karadeniz'de irili ufaklı 2 bin 800'ün üzerinde balıkçı teknesi bulunduğunu, bu teklerinin büyük çoğunluğunun gelişmiş sonar cihazlarıyla dağıtıldığını ifade eden Şahin, şunları söyledi 
     ''Bu sonar cihazları 40 kilometrekarelik alanda tarama yapabiliyor. Bu cihazlarla hamsinin yerini kolayca tespit eden balıkçılar, söz konusu alanda bol miktarda hamsi avlayabiliyor. Karadeniz'de gelişmiş sonar cihazları yardımıyla yapılan aşırı avlanma sonucu hamsi, sezon sonuna 4 ay kala bitme noktasına geldi. Havaların soğumasıyla Hopa ve Samsun-Sinop açıklarında bol miktarda avlanan hamside aşırı ve bilinçsiz avlanmaya bağlı adeta son 10 gündür kıtlık yaşanıyor.'' Karadeniz'de yıllık ortalama 250 bin ton dolayında balık avlandığını, bunun Türkiye'de deniz avcılığından elde edilen su ürünlerinin yaklaşık yüzde 'ünü oluşturduğunu ifade eden Şahin, ''Karadeniz'de yaklaşık 10 bin kişi balıkçılıkla uğraşıyor. Bir hamsi takımı en az 3 tekneden oluşuyor. Bu takımlarda yaklaşık 50 dolayında personel görev yapıyor. 2 bin 800'ün üzerinde balıkçı teknesinin bulunduğu bölgede, sektörün yan kolları da düşünüldüğünde balıkçılıkla geçimini sağlayanların sayısı küçümsenemeyecek rakamlara ulaşıyor'' dedi. 
     Karadeniz'de avlanan balık türleri arasında hamsinin çok önemli yere sahip olduğunu, dile getiren Şahin, şöyle devam etti 
     ''Karadeniz'de avlanan hamsi geçen yıllara oranla daha bol ve iri. Bu durum hem balıkçıların hem de dar gelirli vatandaşın yüzünü güldürdü. Sezonun başında yaklaşık 17 kilogram ağırlığındaki bir kasa hamsi 25-30 milyon liradan satılırken, son günlerde bu rakam 15-20 milyon lira dolayına kadar geriledi'' diye konuştu. 
     Şahin, avlanan hamsinin önemli bölümünün Almanya, Fransa, İtalya, Japonya, ABD ile Yunanistan başta olmak üzere 30'un üzerinde ülkeye ihraç edildiğini kaydetti. 
     
</TEXT>
</DOC>
