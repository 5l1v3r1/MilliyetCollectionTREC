<DOC>
<DOCNO> 342924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun19.html </URL>
<DATE> 2005/05/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Koçaryan, Avrupa Konseyi Zirvesi'nde 'soykırım'ı gündeme getirdi 
</HEADLINE>
<TEXT>

     Ermenistan Devlet Başkanı Robert Koçaryan, Polonya’nın başkenti Varşova’da düzenlenen 3. Avrupa Konseyi zirvesinde yaptığı konuşmada, Ermeni soykırımı iddialarını da gündeme getirdi. 
     Koçaryan, bu yıl sözde Ermeni soykırımının 90. yıldönümünün anıldığını söyledi ve "Bizi destekleyen ülkelere teşekkür ediyoruz" dedi. 
     "Osmanlı Türkiye’sinde yapılan Ermeni soykırımının uluslararası alanda tanınmasını hedeflediklerini" söyleyen Koçaryan, "1. Dünya Savaşı sonunda en mağdur olanların başında Ermenilerin geldiğini" iddia etti. 
     Sınırları açık, ambargosu ve göçmeni olmayan bir Avrupa’yı umut ettiklerini ifade eden Koçaryan, Yukarı Karabağ sorununun çözümü konusunda da umutlu olduğunu söyledi. 
     Ermenistan’ın Avrupa kültürünün önemli bir parçası olduğunu ifade eden Koçaryan, ülkesinin siyasi ve ekonomik alanda reformları kararlılıkla sürdürerek, AB ile yakınlaşmayı hedeflediklerini sözlerine ekledi. 
     
</TEXT>
</DOC>
