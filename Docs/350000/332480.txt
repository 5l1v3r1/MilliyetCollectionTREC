<DOC>
<DOCNO> 332480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun37.html </URL>
<DATE> 2005/04/12/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Rumlar, değişiklikleri görüşüyor... 
</HEADLINE>
<TEXT>

     Güney Kıbrıs'ta, Rum Yönetimi lideri Tasos Papadopulos başkanlığında toplanan Ulusal Konsey, Annan Planı'nda yapılmasını istedikleri değişikleri görüşüyor. 
     Rum radyosunun haberine göre, toplantıda, istenen değişiklikler hakkında siyasi partilerin görüşlerinin ortaya konulması ve bunların tartışılması planlanıyor. 
     Annan Planı'na ilişkin Rum tarafının ''kaygılarının'' BM Genel Sekreteri Kofi Annan'a yazılı olarak sunulup sunulmaması konusu da ele alınıyor. 
     Rum Meclis Başkanı ve AKEL partisi Genel Sekreteri Dimitris Hristofyas, ''siyasi partilerin değişiklikler konusunda mümkün olduğu oranda ortak görüşlere varması gerektiğini'' kaydetti. 
     Rum Yönetimi sözcüsü Kipros Hrisostomidis de, Ulusal Konsey'in, Kıbrıs Rum tarafının Annan Planı'nda yapılmasını talep ettiği değişikliklerin yazılı olarak sunulup sunulmaması konusunu ele alacağını belirtti. 
     -GİRNELİ RUMLARDAN ULUSAL KONSEY'E ÇAĞRI- Öte yandan, ''Girne Bölgesi Belediyeler, Örgütler ve Dernekler Koordinasyon Komitesi'', Rum yönetimi lideri Tasos Papadopulos ve Ulusal Konsey üyelerine bir mektup göndererek, ''Son Kıbrıslı Rum göçmenin evine dönmesine, Avrupa ve uluslararası hukuk temelinde tüm insan haklarını kullanmasına izin vermeyecek bir çözümün kabul edilemeyeceğini'' belirtti. 
     ''BM'den gelecek önerinin bu temelde olması gerektiğini'' savunan komite, ''böylece Kıbrıs sorununa çözüm olanağının doğacağını'' iddia etti. 
     ''Kıbrıs'ın Avrupai Geleceği Hareketi'' de Rum Ulusal Konseyi'ne yönelik yaptığı çağrıda, ''Kıbrıslı Rumlar tarafından referandumda alınan karara saygı gösterilmesini'' istedi. 
     Söz konusu hareket, Rum Ulusal Konseyi'nden ayrıca, ''tüm Kıbrıslılar için insan haklarını tam olarak sağlayacak, yabancı askerlerin, 'yerleşiklerin', müdahale hakları ya da ırkçı imtiyazların olmadığı, gerçekten bağımsız ve egemen olan bir devleti garanti edecek kararlar alınması'' talebinde bulundu. 
     
</TEXT>
</DOC>
