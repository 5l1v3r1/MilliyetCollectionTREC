<DOC>
<DOCNO> 333253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun12.html </URL>
<DATE> 2005/04/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Arabacıoğlu Rakibim Talat 
</HEADLINE>
<TEXT>

     KKTC'de pazar günü yapılacak cumhurbaşkanlığı seçimine, Demokrat Parti'nin DP adayı olarak katılan, DP Genel Sekreteri Mustafa Arabacıoğlu, cumhurbaşkanlığı seçiminin ikinci tura kalacağını, rakibinin de Cumhuriyetçi Türk Partisi CTP Genel Başkanı Mehmet Ali Talat olduğunu söyledi. 
     Arabacıoğlu, cumhurbaşkanı seçiminin ikinci turunda Talat'la yarışacağını ve seçimi kendisinin kazanacağını iddia etti. 
     Partisinin cumhurbaşkanlığı seçimi için ortak aday çıkarma arayışına girdiğini, ortak aday çıkarma konusunda anlaşılamayınca DP'nin kendisini oy birliğiyle aday gösterdiğini anımsatan Arabacıoğlu, aday olmak için özel çaba sarf etmediğini, partisinin kendisine bu görevi verdiğini belirtti. 
     Seçimin iki turlu olması için büyük çaba harcadıklarını kaydeden Arabacıoğlu, ''Bütün hedefimiz seçimi ikinci tura almak. İkinci tura kalacağına inanıyoruz. Mehmet Ali Bey ile birlikte ikinci turu yaşamak en büyük arzum'' dedi. 
     Seçimde rakibinin Mehmet Ali Talat, Talat'ın rakibinin de kendisi olduğunu kaydeden Arabacıoğlu, ikinci turda sonucun kendisinden yana olacağını savundu. Herhangi bir partinin tabanıyla bugüne kadar bir söylem kavgasına girmediğini ifade eden Arabacıoğlu, bu nedenle her partiden oy alacağına inandığını belirtti. 
     Cumhurbaşkanı seçilirse görüşmecilikten kaçmayacağını anlatan Arabacıoğlu, müzakerenin ekip işi olduğunu, Türkiye, meclis ve hükümetle işbirliği halinde müzakereleri götüreceklerini ve tüm vatandaşlara eşit mesafede olacağını kaydetti. 
     Cumhurbaşkanının görüşmeci olmasına karşı olmadıklarını belirten Arabacıoğlu, ''Biz 'cumhurbaşkanı görüşmeci olmasın' demedik. Bu seçimin, cumhurbaşkanı seçimi olduğunu, görüşmeci seçimi olmadığını söyledik'' dedi. 
     
</TEXT>
</DOC>
