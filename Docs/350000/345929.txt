<DOC>
<DOCNO> 345929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/spor/spo30.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



ORDUSPOR 
İldiz ile devam 

Eskişehirspor maçından hükmen galip ayrılarak 76 puanla grubunda şampiyon olan Orduspor, İkinci Lig A Kategorisi'ne yükselmenin sevincini yaşarken, Başkan Şükrü Bodur, Teknik Direktör Yücel İldiz'i bırakmayacaklarını söyledi. Bodur, kendilerine verilen 5 maçlık seyircisiz oynama cezasına da tepki göstererek, "Sevincimiz zehir oldu" dedi. 

ANTALYASPOR 
Aday yok 

Antalyaspor'un Olağanüstü Kongresi'ne 2 gün kalmasına rağmen, h l bir başkan adayı çıkmadı. Onursal Başkan ve Antalya Büyükşehir Belediye Başkanı Menderes Türel'in de "Artık ben yokum" demesinin ardından şimdi kulübe sahip çıkacak yönetim arayışı sürüyor. 

PENDİKSPOR 
Şolpan'dan imza 

İkinci Lig B Kategorisi A Grubu takımlarından Pendikspor, Teknik Direktör Ersin Şolpan ile devam etme kararı aldı. İstanbul ekibi, Şolpan ile bir yıllık sözleşme imzalarken, tecrübeli hoca da gelecek sezon zirveyi hedeflediklerini belirtti. 

ADANA D.S. 
Aylık 3 bin YTL 

Adana Demirspor, ilginç bir uygulamaya imza attı. Görev yapacak teknik direktöre aylık 3 bin YTL verebileceklerini söyleyen Başkan Adem Atılgan, yeni hocanın Adanalı olmasına karar verdiklerini, seçimi de Türkiye Futbol Antrenörleri Derneği TÜFAD Adana Şubesi Başkanı Ali Hoşfikirer'e bıraktıklarını belirtti. 

TURGUTLUSPOR 
Kocatürk yeniden 

Yeni Turgutluspor'da Başkan Mustafa Kocatürk yeniden koltuğa oturdu. Belediye Konferans Salonu'nda 199 üyeden 130'unun katılımıyla gerçekleşen genel kurulda verilen önerge ile kulübün ismi de Turgutluspor olarak değiştirildi. Yönetime 6 yeni isim katıldı. 

KARŞIYAKA 
Kapsal ayrıldı 

Gençlerbirliği'nden transfer edilen İdari Menajer Cem Onuk ile arasında yetki karmaşası yaşayan Karşıyaka Teknik Direktörü Reha Kapsal, Başkan Levent Güngil ile konuşup iki yıllık sözleşmesini karşılıklı feshetti. Kapsal, iki yıl için 2 trilyonu bıraktığını belirterek, prensiplerin daha önemli olduğunu söyledi. 

YOZGATSPOR 
Kongre günü 

Yimpaş Yozgatspor bugün yeni yönetimini seçecek. Yozgat Esnaf ve Sanatkarlar Odası'nda saat 17.30'da yapılacak kongrede Başkan Yusuf Kenan Yılmaz başkanlığında yeni yönetim oluşturulacak. Yönetimin, ilk olarak Teknik Direktör Ekrem Al ile masaya oturacağı ve zaman kaybetmeden transfer çalışmalarına başlayacağı bildirildi. 

GAZİANTEP B.B. 
Ateşten gömlek 

İkinci Lig A Kategorisi'ne yükselen Gaziantep Büyükşehir Belediyesi'nde Başkan Erol Maraş, çok zor koşullar altında şampiyon olduklarını söyledi. Maraş, "Fenerbahçe Başkanı Aziz Yıldırım'ın şu anda neler yaşadığını en iyi anlayanlardan birisi de benim. Şampiyon olmak ,ateşten gömlek giymek gibi bir olay" ifadelerini kullandı. 

ATLETİZM 
Kader günü 

Avrupa Salon Atletizm Şampiyonası'nda 3 bin metrede ikinci olan ve yapılan doping kontrolleri sonucu A numunesi pozitif çıkan Tzeta Dengersa'nın, bugün Madrid'de B numunesi açılacak. Kimyager Prof. Dr. İsmail Peker ile İspanya'ya giden Tzeta'nın antrenörü Ertan Hatipoğlu, sporcusuna böyle bir maddeyi kullandırmadığını belirterek, "Sonuç bugün belli olacak" dedi. 

VOLEYBOL 
Efeler stres attı 

Çek Cumhuriyeti ile deplasmanda 3-4 Haziran tarihleri arasında Avrupa ligi maçlarına çıkacak olan Erkek Voleybol Milli Takımımız, önceki gece Reina'da stres attı. 10-12 Haziran'da da Danimarka, Güney Kıbrıs ve Azerbaycan'ın yer aldığı grupta Avrupa Birinci Ligi'ne çıkmak için mücadele edecek olan Ay - Yıldızlı ekibimiz, Ankara'da kampa girdi. 

GOLF 
Çilingiroğlu unutulmadı 

Kaya Çilingiroğlu anısına düzenlenen Garanti Masters Golf Turnuvası, yarın Antalya Belek'te başlıyor. Toplam 50 bin dolar ödüllü organizasyonda, 300 sporcu birincilik mücadelesi verecek. Uluslararası kariyere sahip 42 profesyonel golfçünün de katılacağı turnuva 29 Mayıs'ta sona erecek. 

BOKS 
Karagöllü büyük sınavda 

Orta sıklet profesyonel Türk boksörü Mustafa Karagöllü, kariyerindeki ikinci sınavına 28 Haziran'da çıkacak. Karagöllü, Almanya'nın Stuttgart kentinde oynanacak müsakabada Somali'den Ihsak Charles Okello ile karşı karşıya gelecek. Konuyla ilgili olarak bir açıklama yapan sporcunun menajeri Ahmet Öner, "İki sporcu da kendini göstermek için mücadele edecek. Maçın çok sert geçeceğini düşünüyorum" dedi. 


</TEXT>
</DOC>
