<DOC>
<DOCNO> 320585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/spor/spo08.html </URL>
<DATE> 2005/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Süleymanoğlu asrın haltercisi 
</HEADLINE>
<TEXT>


MURAT AĞCA 


Zirveye çıktı 
ULUSLARARASI Halter Fedarasyonu IWF yayın organı World Weightlifting, üç olimpiyat şampiyonu Naim Süleymanoğlu'nu yüz yılın haltercisi ilan etti. IWF'nin, İstanbul'daki kongresi için hazırlanan özel dergide halter sporunun asırlık geçmişi incelenirken, Dünya çapında yapılan anket sonucunda Süleymanoğlu topladığı 1220 puanla tüm rakiplerine büyük fark attı. Oylamada Yunanlı Pyros Dimas 635 puanla ikinci, Rus Vasily Alexeev 555 puanla üçüncü oldu. 

Mutlu 9. oldu 
YİNE üç olimpiyat şampiyonu sporcumuz Halil Mutlu ise 150 puan toplayarak, dokuzunculuğu elde etti. Halil Mutlu'nun posterini de veren dergi, Türk halterindeki gelişmeden övgüyle söz etti. Taner Sağır 2004'ün sürpriz ismi olarak gösterilirken, Nurcan Taylan da Çinli Liu'nun ardından yılın en iyi ikinci bayan haltercisi seçildi. Erkekler klasmanında da İranlı Reza Zadeh'in ardından Halil Mutlu ikinci, Taner Sağır da üçüncü sırayı aldılar. 

Kendini yaktı 

OLİMPİYAT ve Dünya Şampiyonu haltercimiz Naim Süleymanoğlu geçmiş dönemde asbaşkanlığa seçildiği Uluslararası Halter Federasyonu'nda bu kez görev alamayacak. Dört yıl önce yönetim kuruluna girmesine rağmen sürekli toplantıları aksatan Naim, IWF Başkanı Tamas Ajan'nın da gözünden düşmüştü. Konuyu IOC Başkanı Rogge'a da açan ve yardım isteyen Naim'in bu girişimi de sonuç vermedi. 

Efsanelere altın ödül 

Uluslararası Olimpiyat Komitesi IOC Başkanı Jacques Rogge, halterin 100. Yıl zirvesinde asra damgasını vuran sporculara ödül verdi. Rogge Naim Süleymanoğlu, Halil Mutlu ve Yunan halterciler Dimas Pyros ile Kakhi Kakhiasvilis'e kupalarını teslim etti. 

'2016'ya talibiz' 

ULUSLARARASI Halter Federasyonu'nun 100. Yıl Altın Genel Kurul Toplantısı dün İstanbul'da başladı. Zirveye katılan Başbakan Yardımcısı ve Spordan Sorumlu Devlet Bakanı Mehmet Ali Şahin, "2016'ya talibiz. Dünyanın iki yakasını bir araya getirmek istiyoruz" dedi. Toplantının ardından IOC Başkanı Rogge ve IWF Başkanı Ajan, bir basın toplantısı düzenledi. Rogge, olimpiyatların birkaç adaylıktan sonra alınmadığının görüldüğünü belirterek, "2016 Olimpiyat Oyunları için de güçlü kentler var" dedi. IWF Başkanı Tamas Ajan ise Türkiye'nin halterde lider bir ülke olduğunu belirtti."100. yıla üretken girdik. Daha ileriye gideceğiz. Ayrıca dopingle savaşıyoruz. Kilolarda değişiklik yapmayı düşünüyoruz" diye konuştu. Öte yandan, IWF'nin bugünkü toplantısında, yeni yönetim kurulu seçilecek. 

Nuhut'a yer yok 

100. yıl kongresinde Türkiye'nin asbaşkanlık için aday gösterdiği federasyon eski başkanı Kenan Nuhut ortada bırakıldı. Aynı zamanda Avrupa Halter Federasyonu yönetiminde yer alan Nuhut, delege olmasına rağmen kongrede kendisine yer verilmemesi üzerine basına ayrılan bölümden genel kurulu izledi. Nuhut, "Yeni federasyonun bize tavrı üzücü. Asbaşkan adayı olduğum kongrede oy atmam bile engelleniyor" dedi. 


</TEXT>
</DOC>
