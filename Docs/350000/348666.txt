<DOC>
<DOCNO> 348666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo43.html </URL>
<DATE> 2005/06/03/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
F1 Başkanı Geliş nedenimiz Türkiye'yi, Avrupa'ya almak... 
</HEADLINE>
<TEXT>

     İstanbul'da 21 Ağustos Pazar günü ilk kez gerçekleştirilecek Formula 1 Türkiye Grand Prix'si için İstanbul Speed Park Pisti'nin yapım çalışmalarında sona doğru yaklaşılırken, F1 Başkanı Bernie Ecclestone, İstanbul'a geldi. 
     Bernie Ecclestone, Sabiha Gökçen Uluslararası Havaalanı'nda, Türkiye Odalar ve Borsalar Birliği TOBB ve Motor Sporları ve Organizasyon A.Ş. Yönetim Kurulu Başkanı Rifat Hisarcıklıoğlu, İstanbul Ticaret Odası İTO ve Formula 1 İstanbul Yatırım A.Ş. Yönetim Kurulu Başkanı Murat Yalçıntaş ve Otomobil Sporları Federasyonu Başkanı Mümtaz Tahincioğlu ile birlikte basın toplantısı düzenledi. 
     Konuşmasına, 3 hafta önce İstanbul'a gelip pistin gidişatıyla ilgili demeçler verdiği biçiminde medyada yer alan haberlerin gerçeği yansıtmadığını ifade ederek başlayan Ecclestone, organizasyon için verilen destekten memnun olduğunu söyledi. 
     İstanbul'a geliş nedeninin, çalışmaları kontrol olmadığını kaydeden Ecclestone, ''Geliş nedenim Türkiye'yi sevmem. Yetkililer ayrıca gelip tetkik edecekler. Benim de gördüğüm kadarıyla tetkik edilecek çok az şey var. Herşey gayet yolunda ilerliyor'' dedi. 
     Finansal konulardaki endişelerle ilgili olarak da Ecclestone, ''Çok memnun olmalısınız. Türkiye Formula 1'deki en iyi anlaşmaya ve koşullara sahip. Bunun nedeni de çok basit. Buraya yalnızca para kazanmaya gelmedik. Geliş nedenimiz Türkiye'yi biraz kucaklamak, Avrupa'ya almak, yeni yerlere açılmak. Biliyorum ki olimpiyatlardan ve Dünya Kupası'ndan sonra en büyük aktivite olan Formula 1 projesi Türkiye'nin imajını yükseltip, Avrupa'da prestijini ve ismini daha yüksek düzeylere çekecektir'' diye konuştu. 
     Kendi ekibinden ve Formula 1 takımlarından her gelenin Türkiye'ye adeta aşık olduğunu ifade eden Ecclestone, ''Avrupa Şampiyonlar Ligi finalinden sonra da yapılan tüm yorumlar hep pozitifti. Herkesin buradan çok memnun kalacağına inanıyorum'' dedi. 
     Harcanan paraların akıllıca kullanıldığını kaydeden Ecclestone, ''Endişelenmeyin bu pistin inşaatı için yatırılan para çok akıllıca kullanılıyor. Buradaki yarışmayı izleyen herkes bunun İstanbul'da olduğunu bilecek'' dedi. 
     
     RİFAT HİSARCIKLIOĞLU 
     TOBB Başkanı Rifat Hisarcıklıoğlu, Formula 1'in Türkiye'nin tüm sektörlerinin marka değerini yükseltecek bir proje olması açısından da önem taşıdığını söyledi. 
     Pistin, tesis ve altyapı olarak orta büyüklükteki bir barajın yapımına eşit inşaat ve finansman işi gerektirdiğinin altını çizen Hisarcıklıoğlu, ''Tesis TOBB ve İTO tarafından 1 yılı biraz aşan bir zamanda tamamlanmış olacak. Ülkemizde 1 günde 130 bin kişiyi biraraya toplamayı başarabilen, 2 milyar seyirciye hitap etmeyi sağlayacak ilk organizasyon olacak'' diye konuştu. 
     Bilet satışlarında bir sorun yaşanmadığını anlatan Hisarcıklıoğlu, Avea'nın yarışın ardından pistte düzenlemek istediği Tarkan konseri konusunda yönetim kurulu olarak karar vereceklerini söyledi. 
     Ecclestone'nin teftiş için İstanbul'da olmadığını ifade eden Hisarcıklıoğlu, yetkililerin sürekli burada gerekli kontrolleri yaptığını kaydetti. 
     
     YALÇINTAŞ ''MALİYET 150-1 MİLYON DOLAR ARASINDA'' 
     Formula 1 yarışlarının yapılacağı İstanbul Speed Park'ta kaba inşaatın bittiğini ve yalnızca ince işlerin kaldığını kaydeden İTO Başkanı Murat Yalçıntaş da pistin aşınma tabakasıyla ince işlerin haziran ayı sonunda tamamlanacağını bildirdi. 
     Ulaşım yolları ve altyapıyla ilgili çalışmaların büyük bir hızla sürdüğünü anlatan Yalçıntaş, pistin toplam 150 ile 1 milyon dolar arasında bir maliyeti olacağını kaydetti. 
     Türkiye Grand Prix'si için 40-50 bin arasında yabancı konuğun geleceğini hesapladıklarını anlatan Yalçıntaş, ''223 ülkede canlı yayınlanacak organizasyonu 2.2 milyar insan izleyecek. Bunun Türkiye'ye getireceği çok büyük bir katkı payı var. Gelen her yabancının İstanbul'da kaldığı 3 gün içinde 1500 dolar ortalama harcayacağını düşünüyoruz. 40 bin kişi gelirse bırakacağı para ortada'' diye konuştu. 
     
     TAHİNCİOĞLU ''PİSTTE 3 HAFTA İÇİNDE DENEME YARIŞI YAPACAĞIZ'' 
     Otomobil Sporları Federasyonu Başkanı Mümtaz Tahincioğlu ise, 3 hafta içinde İstanbul Speed Park'da deneme amaçlı bir yarış düzenlemeyi düşündüklerini kaydetti. 
     Tahincioğlu, pistin ne denli hazır olduğunu anlatmak amacıyla gerçekleştirilecek organizasyonla aynı zamanda, ortaya çıkabilecek aksaklıkları erkenden görme şansı doğacağını söyledi. 
     Toplantının ardından basın mensuplarına, Akfırat Beldesi Tepeören mevkiinde yapım çalışmaları süren pist gezdirildi. 
     
</TEXT>
</DOC>
