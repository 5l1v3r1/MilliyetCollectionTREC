<DOC>
<DOCNO> 307841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sonspo11.html </URL>
<DATE> 2005/01/19/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Trabzonspor'da Özgür 3.5 yıllık sözleşmeye imza attı 
</HEADLINE>
<TEXT>

     Trabzonspor, ara transferde Denizlispor'dan Özgür Bayer'i 3.5 yıllığına renklerine bağladı. 
     Özgür Bayer, bugün Mehmet Ali Yılmaz Tesisleri'nde düzenlenen imza töreninde sözleşmeye imza attı. 
     Özgür Bayer, imza töreninin ardından yaptığı konuşmada, Trabzonspor'a transfer olmanın en önemli hedefleri arasında yer aldığını belirterek, ''Trabzonspor'da olmaktan çok mutluyum. Bundan sonra sorumluluklarım daha da arttı. Daha çok çalışmak, Trabzonspor'da kalıcı olmak, Trabzonspor'un başarısında pay sahibi olmak için elimden gelen her şeyi yapacağım'' dedi. 
     Bordo-mavili takıma transferi konusunda sezon başından beri gelişmelerin yaşandığını ifade eden Özgür Bayer, ''Trabzonspor'a söz vermiştim. Bugün bu sözümü tuttum, Trabzonspor ile anlaştım ve geldim'' diye konuştu. 
     Kendisine güvenen bir futbolcu olduğunu, gerekli çalışmaları yaparak takıma faydalı olacağına inandığını kaydeden Özgür Bayer, büyük takımlar arasında ilk teklifi Trabzonspor'dan aldığını, bordo-mavili ekibe transferinde bu teklifin önemli rol oynadığını belirtti. 
     Trabzonspor Mali Saymanı Yüksel Şimşek ise Trabzonspor'da oynayacak futbolcularda olması gereken vasıfların Özgür Bayer'de bulunduğunu ifade ederek, ''Özgür bu vasıfları taşıdığını isptladı. Transferi konusunda hem kendisinin hem de bizim ısrarımızın ardında çok enteresan başarılar çıkacağını ümit ediyoruz. Trabzonspor Kulübü adına ısrarından ve dimdik ayakta duruşundan dolayı kendisine teşekkür ediyorum'' diye konuştu. 
     
</TEXT>
</DOC>
