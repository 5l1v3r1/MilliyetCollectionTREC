<DOC>
<DOCNO> 319410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonyas04.html </URL>
<DATE> 2005/02/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yabancılar Ağrı'ya tırmanmak için kuyruk oluşturdu 
</HEADLINE>
<TEXT>

     Yabancılar, Ağrı Dağı'na tırmanmak için kuyruk oluşturdu. 
     Isparta Milletvekili Erkan Mumcu, Kültür ve Turizm Bakanlığı görevinden ayrılmadan kısa bir süre önce DYP Iğdır Milletvekili Dursun Akdemir'in soru önergesini yanıtlayarak yabancıların Ağrı Dağı'na turistik ve sportif amaçlı çıkışlarına yönelik izin işlemleri konusunda bilgi verdi. 
     Yabancıların bu amaçla yaptığı başvuruların Kültür ve Turizm Bakanlığı tarafından sonuçlandırıldığını belirten Mumcu, bu kapsamda geçen yıl içinde yabancı uyruklu 826 kişinin izin işlemlerinin tamamlandığını bildirdi. 
     Mumcu'nun verdiği bilgiye göre Ağrı Dağı'na tırmanmak için başvuruda bulunan yabancı uyruklu 1046 kişi için ise İçişleri ve Dışişleri Bakanlıkları, Genelkurmay Başkanlığı, MİT Müsteşarlığı ve Başbakanlık Gençlik ve Spor Genel Müdürlüğü'ne görüş sunuldu. 
     Ağrı Dağı'na tırmanmak için yurt dışındakilerin 8 ay, yurt içindekilerin ise 2 ay önceden ilgili kurumlara başvurması gerektiğine dikkat çeken Mumcu, Ağrı Dağı ve diğer izne bağlı çıkışlara ilişkin izni düzenleyen protokole göre, Ağrı Dağı'na çıkış yapılabilecek güzergahların Türk ve yabancı uyruklular için ayrı ayrı belirlendiğini anımsattı. 
     Öte yandan Milli Park ilanına rağmen Ağrı Dağı'nın 2'nci Derece Askeri Yasak Bölge statüsünün devam ettiğini de 
     belirtirken, "Ağrı Dağı'nın dış turizme açılması bölgedeki güvenlik kaygılarının ve dış politika ile ilgili hassasiyetlerin devam etmesi durumunda şu an için mümkün görünmemektedir" dedi. 
     
</TEXT>
</DOC>
