<DOC>
<DOCNO> 308543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/ekonomi/aeko.html </URL>
<DATE> 2005/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'da kadınlara ikinci aylık umudu 
</HEADLINE>
<TEXT>


CHP milletvekili Kemal Kılıçdaroğlu, evlenmemiş ya da boşanmış SSK emeklisi kadınların kendi aylıklarının yanı sıra anne ve babalarının ölüm aylığını da alabilmesi için kanun teklifinde bulundu 

AHMET ERHAN ÇELİK Ankara 

SSK, Emekli Sandığı ve Bağ - Kur'dan ebeveynlerinin ölüm aylığını alamayan ya da yanlışlıkla aldığı için icra ve benzeri işlemlerle karşılaşan evlenmemiş ya da boşanmış kız çocukları için umut doğdu. 
CHP İstanbul milletvekili Kemal Kılıçdaroğlu, 24 milletvekili ile birlikte hazırladıkları kanun teklifinin doğrudan Meclis Genel Kurulu'nda görüşülmesi için girişimde bulunacağını açıkladı. 
Mevcut mevzuata göre ebeveyni Emekli Sandığı emeklisi olan kız çocukları baba ya da annelerinin ölüm aylığını alabilirken, SSK ve Bağ - Kur'lular ağustos 2003'te yürürlüğe giren 4958 sayılı kanunla bu imk ndan mahrum bırakıldı. Bu tarihten itibaren yalan - yanlış beyanda bulunanlar dahil olmak üzere yanlışlıkla ölüm aylığı ödemesi yapılmış kız çocuklarından aldıkları paraları iade etmeleri istendi. Ancak yüksek miktarlı borç ödemeleri yerine getirilmediği için SSK, çok sayıda iştirakçisine haciz götürmek durumunda kaldı. 
Kılıçdaroğlu'nun kanun teklifinde SSK Kanunu'nun 23. 68. ve ek 47. maddelerindeki "kız çocuklarının Sosyal Sigortaya, Emekli Sandıklarına tabi işlerde çalışmaya başlamaları halinde buralardan gelir ve aylık alamayacakları" ve kendi çalışmalarından dolayı aylık alıyorlarsa ikinci aylığın kesileceğine ilişkin hükmün kaldırılması öngörülüyor. 

Genel Kurul'da görüşülecek 
Kılıçdaroğlu kanun değişikliği teklifini 28 Ekim 2004'te Meclis Başkanlığı'na sunduğunu belirtirken, şunları söyledi 
"O tarihten sonra bu konu komisyonlarda görüşülmedi. Meclis iç tüzüğüne göre kanun teklifi 45 gün içinde komisyonda görüşülmezse doğrudan genel kurula indirilebiliyor. Ben de grup başkanvekilleriyle görüşerek uygun bulunması halinde teklifi Meclis açılır açılmaz genel kurul gündemine getireceğim." 
Kız çoçuklarının durumunda eşitlik sağlanmasını ve 2003 Ağustos ayından önceki kazanılmış hakların iadesini öngören kanun teklifi 9 Kasım 2004'te esas komisyon olarak Plan ve Bütçe'ye, tali komisyon olarak da Sağlık ve Aile komisyonlarının gündemine girdi. 45 günlük süre ise geçirilmiş olduğundan teklifin Meclis Genel Kurulu'nda görüşülmesi imk nı doğdu. 




</TEXT>
</DOC>
