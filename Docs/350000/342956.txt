<DOC>
<DOCNO> 342956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/soneko17.html </URL>
<DATE> 2005/05/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Dolar değer kazanıyor... Peki yükseliş ne kadar sürecek 
</HEADLINE>
<TEXT>

     Dolar, ABD ekonomisine ait bazı önemli verilerin beklentilerin üzerinde gelmesinin de etkisiyle avro başta olmak üzere önemli paralar karşısında son ayların en yüksek seviyesine çıktı. 
     ABD Mart ayı dış ticaret açığının 55 milyar dolar ile beklentilerin altında kalması yanında 274 bin olan Nisan ayı tarım dışı istihdamı ve yüzde 1.4 artan perakende satışları gibi "parlak" veriler, ABD ekonomisinin AB ve Japonya gibi rakiplerine kıyasla daha iyi performans gösterdiği kanısını güçlendirdi. 
     ABD’nin dış ticaret ve cari açığı karşısında daha önce dolar satan spekülatörlerin de açık pozisyonlarını kapatmak için alıma geçmeleri, gün içinde avronun dolar karşısında 21 Ekim’den bu yana en düşük seviye olan 1.2582’ye kadar gerilemesini sağladı. 
     Son yükseliş hareketiyle birlikte dolar, avro karşısında 2005 başından bu yana yüzde 8.4 değer kazanmış oldu. 
     ABD Doları, Japon Yeni karşısında ise 107.70 yen ile son 4 haftanın en yüksek seviyesine çıktı. 
     Döviz analistleri, doların, diğer paraların aksine yen karşısında hızlı değer kazanamamasına gerekçe olarak Çin’in para biriminde yuan revalüasyon yapılacağı söylentileri ile doların bu yıl ortalama 105 yenden işlem göreceğini düşünen Japon ihracatçılarının, bunun üzerindeki seviyelerde satışa geçmelerini gösteriyorlar. Diğer önemli paralardan İngiliz Sterlini, dolar karşısında son 6 ayın en düşük seviyesi olan 1.8465’e kadar gerilerken, İsviçre Frangı karşısında 1.2285’ten işlem gören dolar, son 7 ayın zirvesine çıktı. Bazı analistler, ’hedge fonlarındaki büyük zararlar’ söylentileri neticesinde yatırımcıların açık pozisyonlarını kapatmak için dolar alarak ABD’ye dönmesinin son hareketlerde etkili olduğunu, son günlerde ABD tahvillerine olan talep artışının bu görüşü desteklediğini kaydediyorlar. Sumitomo Mitsui bankacılık grubunun Baş Ekonomisti Etsuko Yamashita’ya göre, petrol başta olmak üzere emtia fiyatlarındaki gerileme, belirsizlik karşısında risklerini azaltmak isteyen spekülatif fonların dolara geçerek ABD’ye döndüğünü doğruluyor. Yatırım bankası JPMorgan’ın döviz analisti Junya Tanase ise ABD ekonomisine ait olumlu verilere karşın Dow Jones ve Nasdaq endekslerinde ciddi bir yükseliş olmadığını, bu durumda dolardaki hareketin "spekülatif fonlardan kaynaklanması nedeniyle kısa vadeli kalacağını" ifade ediyor. 

     
</TEXT>
</DOC>
