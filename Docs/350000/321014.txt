<DOC>
<DOCNO> 321014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sondun34.html </URL>
<DATE> 2005/03/05/ </DATE>
<TIME> 21.32 </TIME>
<AUTHOR>  </AUTHOR>
<HEADLINE>
Emil Lahud, Esad'ın konuşmasından memnun 
</HEADLINE>
<TEXT>

     Lübnan Devlet Başkanı Emil Lahud'un, Suriye Devlet Başkanı Beşşar Esad'ın konuşmasını memnuniyetle karşıladığı bildirildi. 
     Lübnanlı resmi kaynaklara göre Lahud, Esad'ın konuşmasının, ''Lübnan ile Suriye arasındaki tarihi kardeşlik ilişkilerinin derinliğini gösterdiğini ve iki ülke arasındaki ilişkilere ve Suriye'ye zarar veren konuları bir bir açıkladığını'' belirtti. 
     Lahud'un, ''Lübnan, Suriye ordusunun, Filistinlilerin Lübnan topraklarına yerleşmesini engellemek için yaptığı fedakarlıkları, Suriye'nin Lübnan ordusuna ve güvenlik kuvvetlerine verdiği desteği ve milli istikrarın sağlanmasına ve Güney Lübnan'ın İsrail işgalinden kurtulması için yaptığı katkıları unutmayacaktır'' dediği belirtildi. 
     Suriye Devlet Başkanı Beşşar Esad, Lübnan'daki tüm birlikleri, önce ülkenin doğusundaki Bekaa bölgesine, sonra da Suriye-Lübnan sınırına çekeceklerini açıklamıştı. 
     Esad, Suriye parlamentosunda yaptığı konuşmada, Lübnan Devlet Başkanı Emil Lahud'la gelecek hafta çekilmeye ilişkin planı onaylamak üzere biraraya geleceklerini belirtmişti. 
     
</TEXT>
</DOC>
