<DOC>
<DOCNO> 305488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonspo11.html </URL>
<DATE> 2005/01/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Futboldan sonra Voleybolda da Brezilya rüzgarı esmeye başladı 
</HEADLINE>
<TEXT>

     Türkiye'de futboldan sonra şimdi de voleybolda Brezilya rüzgarları esmeye başladı. 
     Türkiye'deki 2 yıllık voleybol yaşamı boyunca değişik takımların formasını giyen ve son olarak Bayanlar Birinci Ligi takımlarından Ankara SSK Spor'da oynayan Elisangela De Souza, 5 ay önce Brezilya'da evlendiği voleybolcu eşi Enoch Paulino Junior'u da peşinden başkente getirdi. 
     De Souza ve Erkekler Birinci Ligi takımlarından Ziraat Bankası'nda oynayan Junior, Türkiye'de bulunmaktan çok mutlu olduklarını belirterek, ''Burda hava çok soğuk, çok üşüyoruz ama iskender kebap ve baklava harika'' dediler. 
     Tek şikayetlerinin Ankara'nın aşırı soğuğu olduğunu belirten Souza, ''Başka bir zorluk çekmiyoruz. Burada herkes çok iyi. Gece hayatımız yok. Arada bir sinemaya gideriz o kadar. Türkiye Ligi'nde, Brezilya'ya oranla daha çok takım var. Burada antrenmanlar daha az. Az çalışıyoruz ama daha çok kazanıyoruz'' dedi. 
     Brezilya Voleybol Ligi'nin buradakinden daha zor olduğunu vurgulayan Junior ise ''Sizin salonlarınız daha iyi. Ancak, teknik açıdan oyun sistemi çok yavaş. Biraz daha hızlı ve seri bir oyun sistemi geliştirilmesi gerek. Brezilya'da, voleybolcular çok daha fazla antrenman yapıyor'' diye konuştu. 
     
     PROFESYONEL SAMBACI 
     Brezilyalı çift, ülkelerinin milli dansı Samba'ya olan ilgileriyle de dikkatleri üzerlerine çekiyor. 
     Brezilya'da 5 yaşındaki çocuğun bile Samba yaptığını belirten Souza, ''Brezilya'da her yerde Samba var. Bu bizim için çok doğal bir şey. Rio Karnavalı'nda da Samba yaptım. Eşim de Samba yapmayı biliyor'' dedi. 
     Takım arkadaşlarının kendisinden Samba dersi almak istediğini vurgulayan Souza, şöyle devam etti 
     ''Arkadaşlarla ne zaman toplansak hemen bir CD koyup Samba yapmamı istiyorlar. Bazen onlara da öğretiyorum. Öğrenmeyi çok istiyorlar. Sadece kızlar değil, Junior'ın da takım arkadaşları Samba öğrenmek istiyormuş. Burada herkes bu dansı çok merak ediyor.'' On parmağında on marifet olan Souza, Brezilya'da gazetecilik eğitimi de görüyor. Okulunun bitmesine 2,5 yıl kaldığını ifade eden genç voleybolcu, mutlaka Brezilya'ya dönüp eğitimini tamamlayacağını sözlerine ekledi. 
     
</TEXT>
</DOC>
