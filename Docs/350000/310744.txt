<DOC>
<DOCNO> 310744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sondun34.html </URL>
<DATE> 2005/01/30/ </DATE>
<TIME> 22.39 </TIME>
<AUTHOR>  </AUTHOR>
<HEADLINE>
Irak seçimi arap saçı... 
</HEADLINE>
<TEXT>

     Irak'ta bugün 50 yıl aradan sonra yapılan ilk çok partili seçimlerde, ülkedeki ayrışma oy sandıklarında da kendisini gösterdi. 
     Seçim görevlileri ve yetkililer, boykot çağrıları ve saldırılara rağmen, seçimlere katılımın yüzde 60 civarında olduğunu, yaklaşık 8 milyon Iraklının oy kullandığını tahmin ediyor. 
     Genel ve yerel seçimlerde Sünni, Şii ve Kürtlerin güçlü olduğu bölgelerde farklı görüntüler ortaya çıktı. Şiilerin güçlü olduğu güney ile Kürtlerin denetimindeki kuzeyde sandık başlarında kuyruklar oluştu. Oy kullananların kiminin yüzünde gülümseme kiminde ise mutluluk gözyaşı vardı. 
     Buna karşın Sünnilerin çoğunlukta olduğu Irak'ın orta kesimlerindeki kentlerde, seçmenlerin saldırı korkusu ve seçimleri protesto etmesi sonucu katılım düşük oldu. 
     Felluce, Samarra, Ramadi gibi Sünni kentlerde seçmenler evde kalmayı tercih etti. 
     El Cezire'nin haberine göre, Samarra'da 200 bin kayıtlı seçmenden 1400'ü oy kullandı. Haberde, oy sayısına Iraklı asker ve polislerin kullandığı oyların dahil olduğu belirtildi. 
     Oy kullanma işleminin bitmesinin ardından seçim görevlileri, birçok yerde elektrik kesintisi nedeniyle mum ışığında oy sayımına başladılar. İlk sonuçların 6-7 gün sonra, nihai sonuçların ise 10 gün sonra açıklanması bekleniyor. 
     Irak'ta seçimler olağanüstü güvenlik önlemleri altında yapıldı. Seçim nedeniyle sınırlar kapatıldı, sokaklara barikatlar kuruldu, sokağa çıkma ve seyahat yasağı getirildi, resmi araç dışındaki araçlara trafiğe çıkma izni verilmedi. 
     
</TEXT>
</DOC>
