<DOC>
<DOCNO> 313386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun04.html </URL>
<DATE> 2005/02/08/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Irak seçimleri ABD Başkanı Bush'a yaradı 
</HEADLINE>
<TEXT>

     CNN, USA Today ve Gallup'un yaptığı bir anket, ABD Başkanı George Bush'un, Irak'taki seçimler sayesinde ülkesindeki desteğini artırdığını ortaya çıkardı. 
     Daha önce, 14-16 Ocak tarihlerinde yapılan bir ankette Bush'a destek verenlerin oranı yüzde 51 iken, Irak seçimlerinden sonra, 4-6 Şubat tarihleri arasında 1010 kişinin katılımıyla yapılan son ankete göre bu oran, yüzde 57'ye yükseldi. 
     Amerikan halkının yüzde 40'ının Bush'un politikalarına halen destek vermediğini gösteren anket, Irak'a asker göndermenin bir hata olduğunu düşünenlerin oranının 2 puan gerileyerek yüzde 47'den yüzde 45'e düştüğünü ortaya çıkardı. 
     Ankete katılanların yüzde 55'inin ise Irak'a asker göndermenin bir hata olmadığına inandığı kaydedildi. 
     Katılımcıların yüzde 61'i, Irak seçimlerinin ''beklenenden daha iyi'' geçtiğini ifade ederken, yüzde 31'i ise ''hemen hemen beklendiği gibi'' olduğunu kaydetti. 
     Amerikalıların yüzde 57'sinin demokratik hükümetlerin artmasına destek vermenin ABD'nin öncelikli politikaları arasında yer alması gerektiğini savunduğunu ortaya koyan ankete göre, Başkan Bush'un ekonomi politikalarına destek verenlerin oranı son bir ayda değişmeyerek yüzde 50'de kaldı. 
     
</TEXT>
</DOC>
