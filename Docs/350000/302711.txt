<DOC>
<DOCNO> 302711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/spor/axspo01.html </URL>
<DATE> 2005/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Carew'den örnek davranış 
</HEADLINE>
<TEXT>


Beşiktaş'ın yıldız golcüsü, Asya'da yaşanan tsunami felaketzedelerine destek için ülkesinde yardım topluyor. UNİCEF'e kendi adına banka hesap numarası açtıran Norveçli futbolcunun öncülüğünü yaptığı kampanya büyük ilgi görüyor 

İRFAN KURTULMUŞ 


Herkese ders verdi 
SİYAH - Beyazlı ekibin yıldızı John Carew, Asya'da yaşanan tsunami felaketine duyarsız kalmadı. Carew, Milli Takım'dan arkadaşları John Arne Riise, Steffen İversen ve Andre Bergdölmo ile görüşüp, harekete geçti. Norveç'te büyük bir yardım kampanyası başlatan Carew'in bu davranışı geniş yankı uyandırdı. Carew'in kendi adına yardım numarası 15, UNİCEF Banka Hesap Numarası 1644 04 09400 açtırdığı hesaba büyük para yardımı yapıldığı bildirildi. 

Norveç'i örgütledi 
ASYA'DAKİ felaketin kendisini çok etkilediğini belirten Carew, "Şu an ne kadar imkan olursa, o kadar çok insana yardım etmek istiyorum. Bu nedenle kendi UNİCEF hesabımı açtım. Tüm Milli Takım arkadaşlarım da yardıma hazır. Geniş bir katılım var. Her şey çok güzel gidiyor. Benim için önemli olan da bu" dedi. Tüm Norveç'i harekete geçiren Carew'in yardım kampanyasına iş dünyasından da büyük destek geldiği ifade edildi. 

'Hediyemiz şampiyonluk' 

Oktay umutlu 
BEŞİKTAŞ Asbaşkanı ve Futbol Şube Sorumlusu Kıvanç Oktay, 2004 yılında her şeyin aleyhlerine geliştiğini, ancak yeni yıla umutlu girdiklerini söyledi. Oktay, "2005'te Beşiktaş taraftarına verebileceğimiz en büyük hediye şampiyonluktur. İnancımızı kaybetmemeliyiz. Üç puanlık sistemde hiçbir zaman tren kaçmaz. İstikrarı sağlarsak, kimse önümüzde duramaz. İşimiz çok kolay değil. Ama daha çok maç var. Zoru başarmalıyız" dedi. 

Ersen'i istemedik 
JUANFRAN ile yollarını ayırmadıklarını kaydeden Kıvanç Oktay, "Sadece gelen teklifleri değerlendiriyoruz. O bizim için bir değerdir. Carew'i de satış listesine koymadık, teklif de almadık. Hocamızın da, bizim de Ersen'le ilgili talebi yok. Kocaelispor'un kalecisi Hakan'la ilgileniyoruz" diye konuştu. Beşiktaşlı yönetici, Ulvi Güveneroğlu'nun yardımcı antrenör olmadığını, oyuncu izleme heyetinin başında bulunduğunu da sözlerine ekledi. 


</TEXT>
</DOC>
