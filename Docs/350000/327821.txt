<DOC>
<DOCNO> 327821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/soneko47.html </URL>
<DATE> 2005/03/28/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Yunanistan Bankası Türkiye'de aracı kurum aldı... 
</HEADLINE>
<TEXT>

     Yunanistan'da kurulu EFG Eurobank Ergasias, İstanbul Menkul Kıymetler Borsası İMKB aracı kurumlarından HC İstanbul Menkul Değerler A.Ş.'nin ana şirketi HC İstanbul Holding A.Ş.'nin kontrol hissesini satın almak üzere anlaşmaya vardı. 
     Söz konusu anlaşma, HC İstanbul Holding A.Ş.'nin yüzde 55.90 oranındaki çoğunluk hissesine sahip olan HC Securities Investment S.A.E. ve diğer kurumsal ve bireysel pay sahipleri tarafından imzalandı. 
     HC İstanbul Menkul Değerler A.Ş.'den yapılan açıklamada, yetkili kurumlarca hukuki onaya tabi olan satış işleminin sonuçlanması ile birlikte, aracı kurum HC İstanbul Menkul Değerler A.Ş.'nin, İMKB'deki üç yıllık etkin varlığını geliştirmekle kalmayıp, faaliyet sahasını öncelikli olarak yurt içi sabit getirili menkul kıymetler piyasası ve yakın zamanda İzmir'de faaliyete geçmiş olan türev ürünler borsasının yanı sıra kurumsal varlık yönetimini de kapsayacak şekilde genişletmeyi hedeflediği bildirildi. 
     Açıklamaya göre, şirket, Goldman Sachs ve Morgan Stanley'de görev alan Genel Müdür Elif Bilgi'nin yönetiminde faaliyetlerini sürdürecek. Eurobank Üst Yönetici CEO Yardımcısı Nikos Karamouzis ise Yönetim Kurulu Başkanlığı görevini yürütecek. 
     HC İstanbul Holding A.Ş.'nin satın alınmasına ilişkin anlaşma, Eurobank'ın sermaye piyasaları kapsamındaki faaliyetlerini coğrafi olarak büyütme stratejisinin bir parçası olduğu, Güneydoğu Avrupa'daki varlığını geliştirme hedefi ile de uyumlu olduğu vurgulanan açıklamada, şöyle denildi 
     ''Söz konusu alım ile, Eurobank, Avrupa Birliği'nin Ekim ayında Türkiye ile üyelik görüşmelerine başlama kararını almasını takiben, nüfusu ve ekonomisi ile önemli bir pazar büyüklüğü ifade eden Türkiye'ye adım atmaktadır. Bunun yanı sıra, Eurobank'ın bireysel ve kurumsal müşterilerden oluşan Yunanlı ve uluslararası yatırımcı tabanı da, Türkiye pazarında sunulan tüm ürün ve hizmetlerden yararlanma olanağı bulacaktır.'' EFG Eurobank Ergasias 1990 yılında Euromerchant Bank adıyla kuruldu. Yunanistan ve dışında 13 bin 700'ün üzerinde çalışanı, 300'den fazla şubesi ile faaliyet gösteriyor. EFG Eurobank Ergasias'ın yüzde 41.2 hissesi Cenevre'de yerleşik EFG Bank European Financial Group'a ait bulunuyor. 
     
</TEXT>
</DOC>
