<DOC>
<DOCNO> 302853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sontur37.html </URL>
<DATE> 2005/01/02/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Çek senet operasyonunda 29 kişi gözaltına alındı... 
</HEADLINE>
<TEXT>

     İstanbul Kağıthane'de, yedi ayrı yerde yapılan operasyonlarda, silah zoruyla çek senet imzalatan ve bu senetleri şantajla tahsil eden 29 kişi yakalandı. 
     İfadelerinin alınmasının ardından Şişli Adliyesi'ne sevk edilen zanlıların üzerinden 791 adet trilyonluk çek ele geçirildi. 
     Kağıthane İlçe Emniyet Müdürlüğü, ihbar üzerine, yedi ayrı yerde operasyon yaptı. Operasyonlar sonucu, silah zoruyla çek senet imzalatan, tehdit suçlarına karışan, şantaj suretiyle çek tahsilatı yapan, 29 kişi gözaltına alındı. 
     
     Yüklü miktarda çek ve silah ele geçirildi 

     Zanlıların, üzerlerinde ve işyerlerinde yapılan aramalarda, sekiz silah, polis kelepçesi ve jopuyla birlikte, 791 adet üç trilyon liralık çek ele geçirildi. 
     Aralarında çete lideri olduğu iddia edilen Coşkun ve Cafer Yılmaz kardeşlerin de bulunduğu toplam 29 kişi, ifadelerinin alınmasının ardından Şişli Adliyesi'ne sevk edildi. 
     
</TEXT>
</DOC>
