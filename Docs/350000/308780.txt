<DOC>
<DOCNO> 308780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/yasam/axyas02.html </URL>
<DATE> 2005/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaspçının şüpheli ölümü 
</HEADLINE>
<TEXT>


Bayramın 1. günü gasp suçundan gözaltına alınan Gökhan Bergüzar, konulduğu nezarette ölü bulundu 

OSMAN KARA İstanbul 

Gasp olaylarına karıştığı gerekçesiyle gözaltına alınan bir genç, Bakırköy Asayiş Büro Amirliği'nin nezarethanesinde ölü bulundu. İddiaya göre, Gökhan Bergüzar, bayramın 1. günü, Bakırköy'de 2 kişinin bıçak tehdidiyle para ve cep telefonlarını gasp ettiği için gözaltına alındı. 

2 gün gözetim süresi 
Osmaniye'deki Asayiş Büro Amirliği'ne getirilen Bergüzar için iki gün gözetim süresi alındı. Teşhis edilen Bergüzar, önceki akşam nezarethanede ölü bulundu. Aynı nezarethanede bulunan Olgay Helvacı ise olay sırasında uyuduğunu söyledi. 

Kör nokta çıktı 
Polis merkezindeki kameranın ise nezarethanede "kör nokta diye" tabir edilen gencin ölü bulunduğu yeri görüntülemediği belirtildi. Bergüzar'ın vücudunda herhangi bir darp ya da yara izine rastlanmadığı ifade edildi. 
Baba İrfan Bergüzar ise, "Kendisini öldürmesi için bir neden yoktu. O gün orada kim varsa hepsini dava edeceğim" diye konuştu. 



</TEXT>
</DOC>
