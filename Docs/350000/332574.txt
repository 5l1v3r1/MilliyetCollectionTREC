<DOC>
<DOCNO> 332574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko70.html </URL>
<DATE> 2005/04/12/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Şener Türkiye 15 milyon öğrencisi ile Avrupa'nın umudu 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Türkiye, 15 milyonu aşan öğrenci nüfusuyla yalnız kendisi için değil, Avrupa'nın bütününün geleceği için bir umuttur'' dedi. 
     Şener, Dedeman Oteli'nde Ulusal Ajans tarafından düzenlenen ''Türkiye'nin Avrupa Birliği Eğitim ve Gençlik Programlarına Katılımı'' konulu toplantıda yaptığı konuşmada, ''Eğitimde kalitenin artırılmasının geleceği garanti altına almak için hükümet tarafından şart olarak görüldüğünü'' söyledi. 
     Abdüllatif Şener, uygulanan program sayesinde Türkiye'nin en ücra ve fakir yerlerinde görevlerini yerine getirmeye çalışan öğretmenlerin bile daha önce hayal bile edemeyecekleri bir şekilde mesleklerini Avrupa boyutunda yerine getirme imkanına kavuşacaklarını ifade etti. 
     Şener, AB eğitim ve gençlik programlarına başvuru sayılarında patlama yaşandığını ve bazı programlarda başvurunun kontenjanın 17 katına çıktığını belirterek, 2013 yılında sona erecek 3. dönemde 350-450 bin civarında eğitmen ve öğrencinin bu programlardan yararlanabileceğinin tahmin edildiğini bildirdi. 
     Devlet Bakanı ve Başbakan Yardımcısı Şener, AB eğitim programlarında yararlanacak bu 350-400 bin kişinin Türkiye'nin AB ile müzakere sürecinde önemli pozitif katkılardan biri olacağını kaydetti. 
     Avrupa Birliği'nin yüzlerce yıldır din, mezhep ve ulus çatışmalarıyla çalkalandıktan sonda artık huzuru hak ettiğini belirten Şener, şunları kaydetti 
     ''AB'nin kuruluş felsefesi ve AB eğitim ve gençlik programlarının temel amacı, ırkçılıkla mücadele, kültürler arası diyalog, yabancı düşmanlığının önlenmesi, azınlık hakları bilincinin geliştirilmesidir.'' Şener, toplantının ardından düzenlenen kokteylde AB Türkiye Delegasyonu Başkanı Büyükelçi Hans Jörgen Kretschmer ile bir süre sohbet etti. 
     Başbakan Yardımcısı Şener, bu tür programlarının ortak kültür ortamının gelişmesi açısından önemli olduğunu ve bu programlara başvuru sayısında artış kaydedildiğini belirterek, Kretschmer'e bu Türk programlardan yararlanacakların sayısının artırılması gerektiğini söyledi. 
     Şener, bu konuda yapılacak artışı önemli bir maliyetinin olmayacağını da belirterek, ''AB bu konuda muhafazakar. Muhafazakarlığı ne kadar bozarsak o kadar faydalı sonuçlar alırız. Bu kuralları bozalım'' diye konuştu. 
     Bu arada, Kretschmer de bu tür programların kültürlerin paylaşılması ortak değerlerde buluşulması anlamında önemli olduğunu, ancak bu sayıyı artıma konusunda yetkili olmadığını söyledi. 
     Bunun üzerine Şener, ''Yetkisiz de olsa demokrasilerde yetkisiz olanlar oluşturdukları atmosferle yetkili olanları etkileme gücüne sahiptirler'' dedi. 
     Şener, Kretschmer'e bir plaket verdi. 
     
     KRETSCHMER 
     AB Komisyonu'nun Türkiye Delegasyonu Başkanı Hans Jörg Kretschmer de, konuşmasında, her yaştan kişinin yüksek kalitede eğitim imkanına erişebilmesi gerektiğini, birçok AB ülkesinin, bu amaca erişmek için eğitim sistemini reforme etmekte olduğunu söyledi. 
     Konuşmasında, Birlik olarak eğitime verdikleri önemi vurgulayan ve Ulusal Ajans'ın mevzuatı hakkında bilgiler veren Kretschmer, AB'nin farklı ülkelerinden üniversiteler arasındaki işbirliğini örnek verdi. 
     Kretschmer, Türkiye'nin, tartışma halindeki birçok hassas siyasi konuya rağmen, mesleki eğitim alanında AB'nin finanse ettiği çok sayıda faaliyeti yürütmeyi sürdürdüğünü kaydetti. 
     Doğaları gereği ''görünen'' faaliyetlerin yanında, özel olarak sorulmadıkça ''farkedilmeyen'' ya da belli bir süre sonra farkedilen faaliyetler bulunduğuna dikkati çeken Kretschmer, AB'ye üyelik sürecinde, AB müktesebatının Türkçe'ye çevrilmesi gibi birtakım teknik unsurlar bulunduğunu da belirtti. 
     Kretschmer, AB üyeliğinin, doğası gereği, farklı aktörler ve kurumların çeşitli düzeylerde dahil olduğu ''uzun ve sancılı'' bir süreç olduğunu ifade ederek, ''başarının anahtarının sabır ve kararlılık olduğunu'' belirtti. Hans Jörg Kretschmer, bu tür eğitim faaliyetlerinin, Türkiye'nin AB üyeliği yolunda önemli katkılar sağladığını söyledi. 
     
</TEXT>
</DOC>
