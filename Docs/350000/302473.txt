<DOC>
<DOCNO> 302473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/dunya/axdun02.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kürtlerin kopma hakkı kalmadı' 
</HEADLINE>
<TEXT>


Anayasa Mahkemesi Üyesi ve Türkiye'nin eski Bağdat Büyükelçisi Paksüt Kürtler çatışmayla ayrılırlarsa sonucuna katlanırlar 

UTKU ÇAKIRÖZER Ankara 


Anayasa Mahkemesi üyesi ve Türkiye'nin eski Bağdat Büyükelçisi Osman Alifeyyaz Paksüt, Irak'ta 15 Aralık'ta yapılan genel seçimlerle artık Kürtlerin Irak'tan koparak bağımsız bir devlet kurma olanaklarının hukuken kalmadığını açıkladı. 
Irak Savaşı öncesi ve sonrasında 2002-2004 arasında Türkiye'nin Bağdat Büyükelçisi olarak görev yapan Paksüt, Irak'ta geçen hafta yapılan seçimlere hukuki bakışını şöyle anlattı 

Irak artık bölünmez 
"Seçimlerin yapılmasıyla artık Irak'ın bölünme tehlikesi tamamen ortadan kalktı. Kürtler dahil hiçbiri 'biz bu ülkenin içinde kalmak istemiyoruz' diyemez. Hukuken artık hiçbir grup için ayrılma hakkı kalmamıştır." 
Başta Kürtler olmak üzere tüm grupların kendi geleceğini tayin etme hakkı gibi gerekçelerle Irak'tan kopma şansını yitirdiğini söyleyen Paksüt, şöyle devam etti 
"Çünkü hiçbiri savaştan sonraki yeniden yapılanma sürecinde çıkıp 'biz ayrılacağız' demedi. Irak'ın yeni siyasi organlarında yerlerini aldılar. Kürtler geçici konseye girdiler, geçici anayasanın yazımına katkıda bulundular, onu onayladılar. Geçiş dönemi hükümetinde üst mevkilerde yer aldılar. Yeni anayasanın yazımında çok etkili oldular ve referandumda da en yüksek destek oyu Kuzey Irak'tan çıktı. Bu anayasa doğrultusunda yapılan son seçimlere de katıldılar. Bu sürecin her aşamasının altında imzaları var. Tüm kararları ve eylemleriyle Irak'ın parçası olarak kalmayı istediklerini gösterdiler. Sürece hiç katılmasalardı, damgalarını vurmasalardı mağdur olduklarını iddia edebilirlerdi. Mesela Sünniler 'Suriye ile birleşmek istiyoruz' deseler ya da ayrı Sünni devlet kurmak isteseler belki mazeret olabilirdi. Çünkü son seçime kadar hiçbir sürece katılmadılar. Ama Kürtler ve Şiiler başından bu hakkı yitirdi." 

Ayrılmanın şartı 
Paksüt, "Bağımsızlık hakkı, sadece ülke içindeki tüm taraflar kabul ederse, kendi anayasasındaki unsurlar izin veriyorsa olabilir. Çekoslovakya'da öyle oldu, Çek ve Slovak diye ayrıldılar. Ama sadece azınlık grubun isteğiyle bağımsızlık olmaz" dedi. 
Kürtlerin bundan sonra "vazgeçtik, istemiyoruz" diyemeyeceklerini kaydeden Paksüt, "Baştan sürece hiç girmeden söyleyeceklerdi. Artık öyle bir hakları kalmadı. BM temel şartı, ülkelerin toprak bütünlüğünü garanti eder. Herkes buna uymak zorunda" diye konuştu. 
Paksüt, sadece şiddet ve çatışmayla kopma olabileceğini belirterek, "Ama onu yapan da sonuçlarına katlanır" ifadesini kullandı. 


</TEXT>
</DOC>
