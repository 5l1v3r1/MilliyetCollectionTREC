<DOC>
<DOCNO> 333788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sontur37.html </URL>
<DATE> 2005/04/15/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Batman Valisi "Kürt Kızılay"ı iddialarını yalanladı 
</HEADLINE>
<TEXT>

     Batman Valisi Haluk İmga, ''Kürt Kızılayı'' kurulduğu ve Güneydoğu'daki bazı illerde terör örgütüne kan bağışı yapıldığı yolundaki iddiaların, gerçekleri yansıtmadığını bildirdi. 
     Vali İmga, yaptığı yazılı açıklamada, son günlerde bazı basın yayın organlarında yer alan, ''terör örgütü PKK Kongra-Gel'in, Batman'ın da aralarında bulunduğu bazı illerde, maddi destek sağlamak amacıyla kan topladığı'' yönündeki haberlerin gerçeği yansıtmadığını belirterek, şunları kaydetti 
     ''Terör örgütünün kan ticaretine başladığı, sözde Kürt Kızılayı adına çalışan kişilerin, Batman, Diyarbakır, Mardin ve Şanlıurfa'da kan topladığı yönünde haberler çıkmıştır. Haberlerde, kanların Kandil Dağı'na, oradan da Avrupa ülkelerindeki çeşitli enstitülere gönderilerek para karşılığı satıldığı, bu yöntemle gelir elde edildiği, bugüne kadar 3 bin 500 kan örneğinin toplandığı ve kan gruplarından yola çıkarak doku grupları üzerinde bir gen haritası çıkarılmaya çalışıldığı yer almıştır. İlimiz ve bölgemizde iddia edildiği şekilde bir faaliyet olmadığı, bölgedeki güvenlik kuvvetlerimizce teyit edilmiştir. Batman'da terör örgütüne kan bağışı yoktur.'' 
     
</TEXT>
</DOC>
