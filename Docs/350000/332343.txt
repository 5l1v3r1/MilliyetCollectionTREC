<DOC>
<DOCNO> 332343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/ekonomi/aeko.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Belediye ekibi' tartıştı ilk fire THY'den geldi 
</HEADLINE>
<TEXT>


Daha önce İstanbul Belediyesi'nde birlikte çalıştığı arkadaşlarıyla ters düşen THY Genel Müdürü Gündoğdu görevden alınacağı kesinleşince izne ayrıldı. Gündoğdu'nun, 18 Nisan'daki genel kurulda istifa edeceği söyleniyor 

Dilek Taş 

Hükümet Türk Hava Yolları Genel Müdürü Abdurrahman Gündoğdu'yu görevden alma kararı aldı. 
Gündoğdu, görevden alınacağının kesinleşmesi üzerine dün 15 gün izne ayrıldı. 18 Nisan'da yapılacak THY Genel Kurulu'na kadar da istifa edeceği tahmin ediliyor. 
Başbakan Recep Tayyip Erdoğan'ın İstanbul Büyükşehir Belediye Başkanı olduğu dönemde Ulaşım AŞ'nin başında bulunan Abdurrahman Gündoğdu'nun yine o dönemde belediyeye bağlı İDO'nun başında bulunan şimdiki Ulaştırma Bakanı Binali Yıldırım ve THY'nin bağlı olduğu Maliye Bakanlığı ile arasındaki anlaşmazlığın tırmanması sonucu istifa kararı aldığı belirtiliyor. 
Gündoğdu ile THY Yönetim Kurulu arasında da bazı tartışmaların olduğu kaydediliyor. 

'Özerk davrandı' 
Şirketin başına atanması 'kadrolaşma' tartışmalarına neden olan Gündoğdu'nun, 'özerk' davrandığı, özelleştirme kapsamında olması nedeniyle bağlı olduğu Maliye Bakanlığı'nın ve Yönetim Kurulu üyelerinin atama ve diğer konularla ilgili önerilerini dikkate almadığı ifade ediliyor. 
Edinilen bilgilere göre Gündoğdu ile Ulaştırma Bakanı Binali Yıldırım arasındaki sorun, Bakan Yıldırım'ın 'uçuş noktaları' konusundaki önerilerini geri çevirmesi sonucu ortaya çıktı. 
Bu kapsamda 'özel havayollarının, hükümet nezdinde yaptıkları girişimlerde, bazı illere uçuşların kendilerine bırakılmasını istedikleri, yönetim kurulunda destek bulan bu isteklere Gündoğdu'nun direndiği ifade ediliyor. 
Gündoğdu'nun, Maliye Bakanlığı'nın, 'özel havayolları ile rekabet için fiyat kır' istediğini de kabul etmediği bildirildi. Gündoğdu'nun, Yönetim Kurulu'nun atamasını istediği kişileri atamadığı, bu şekilde baskıyla ataması yapılan kişilerle de çalışmak istemediği, bakanları aşarak, sorunları direkt Başbakan'a götürdüğü, bunun da 'rahatsızlık' yarattığı ifade ediliyor. Gündoğdu'nun turizm sezonunun başladığı bir dönemde istifa söylentileri havacılık ve turizm çevrelerinde sürprizle karşılandı. 
Gündoğdu'nun istifasının gündeme gelemesi ile birlikte, iki genel müdür yardımcısının adı genel müdürlük için geçmeye başladı. Bu iki isim, Genel Müdür Mali Yardımcısı Kadir Fazlı Danışman ile yine Genel Müdür Teknik Yardımcısı Doç. Dr. Temel Kotil. Kotil, şu anda Gündoğdu'ya vekalet ediyor. 

Atanması 'kadrolaşma' iddialarına yol açmıştı Eski Genel Müdür Yusuf Bolayırlı'nın emekliye ayrılması ile 1 Nisan 2003'te THY Genel Müdürlüğü'ne getirilen Abdurrahman Gündoğdu'nun ataması 'kadrolaşma' eleştirilerine neden olmuştu. Aynı dönemde, yine İstanbul Büyükşehir Belediyesi eski İktisadi Teşebbüsler Daire Başkanı Candan Karlıtekin de THY'nin Yönetim Kurulu Başkanı olmuştu. 
Her iki ismin de İstanbul Büyükşehir Belediyesi Başkanlığı döneminde belediyede yönetici olmaları, 'Erdoğan'ın ekibinden kişilerin kuruma atandığı' yorumlarına neden olmuştu. 
Gündoğdu'nun atanmasından sonra, CHP Yozgat Milletvekili Emin Koç, Gündoğdu'nun İBB Spor Kulübü'ne 'reklam gideri' adı altında 643 milyar lira kaynak aktardığı, İBB'den kiralanan helikopterlerde usulsüz olarak RP'ye yüzde 50 indirim yaptığı, ayrıca Albayraklar Holding'e bağlı Metro - Tem ile yapılan temizlik sözleşmesinde erken ödemeler yaptırarak şirketi zarara uğrattı iddiasıyla soru önergesi vermişti. 
Gündoğdu'nun ayrıca Ulaşım AŞ ana sözleşmesine aykırı olarak şirket dışından çok sayıda personel çalıştırdığı, şirkete alınan otomobilleri şirket dışındaki kişilere tahsis ettiği belirtilmişti. 


</TEXT>
</DOC>
