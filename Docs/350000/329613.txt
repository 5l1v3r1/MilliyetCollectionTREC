<DOC>
<DOCNO> 329613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sondun06.html </URL>
<DATE> 2005/04/02/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Nepal'de genel grev... Çatışmalarda 8 kişi öldü, 20 kişi yaralandı... 
</HEADLINE>
<TEXT>

     Nepal'de, Kralın hükümeti görevden almasını protesto için bugün genel grev ilan edilirken, çatışma ve saldırılarda 8 kişi öldü, 20 kişi yaralandı. 
     Asker ve polisin verdiği bilgiye göre, ülkenin çeşitli yerlerindeki çatışmalarda dün en az 6 Maocu gerilla ile 2 asker öldü. 
     Başkent Katmandu'nun 500 kilometre batısındaki Nepalgunj'da hükümet binalarına ve bir pazar yerine yapılan saldırılarda da 20 kişinin yaralandığı belirtildi. 
     Bu arada, Kral Gyanendra'nın 1 Şubat'ta Maocu gerillalarla başa çıkmada yetersiz kaldığı gerekçesiyle hükümeti görevden alarak olağanüstü hal ilan etmesini protesto için Maocuların çağrısıyla ülkede bugün grev yapılıyor. 
     Bu çerçevede ülkenin birçok yerinde işyerleri açılmazken, yolların da hemen hemen boş olduğu görüldü. Sürücülerin riske girmemek için yola çıkmaktan kaçındıkları belirtiliyor. 
     Bugün başlayan genel grevin 11 gün sürmesi bekleniyor. 
     
</TEXT>
</DOC>
