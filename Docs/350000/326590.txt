<DOC>
<DOCNO> 326590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sondun24.html </URL>
<DATE> 2005/03/24/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Denktaş'ın torunlarından pasaport açıklaması 
</HEADLINE>
<TEXT>

     KKTC Cumhurbaşkanı Rauf Denktaş'ın torunları, ''hiçbir dayanak olmamasına karşın, siyasi tartışmalara malzeme yapılmalarının hak ve adalete sığmadığını'' belirtti. 
     Denktaş'ın 11 torunu adına, Güney Kıbrıs'tan pasaport almasıyla gündeme gelen Rauf Kürşat yaptığı yazılı açıklamada, ''Anavatan Türkiye Başbakanı Sayın Recep Tayyip Erdoğan'ın önceki gün yaptığı açıklama, Cumhurbaşkanı Denktaş'ın torunları olarak hepimizi bir kez daha üzmüştür'' ifadesini kullandı. 
     Açıklamada şu görüşlere yer verildi 
     ''Hiçbir dayanak olmamasına karşın, bizlerin siyasi tartışmalara malzeme yapılması hak ve adalete sığmaz diye düşünüyoruz. Hiçbir gerçekle ilgisi olmamasına karşın, bizlerin Güney Kıbrıs'ta Rumlarla dolaştığımızı iddia etmek en basit deyimiyle insafsızlık ve vicdansızlıktır. 
     Kıbrıs Türk halkının lideri Rauf Denktaş'ın 11 torunu ve Kıbrıs Türk halkının birer ferdi olarak, bizler onun gösterdiği doğru yolda yürümekten ve binlerce şehidimizin canı, kanı pahasına sahip olduğumuz devletimizi, bağımsızlığımızı, egemenliğimizi savunmaktan gurur duymaktayız. Bu yolda sonuna kadar yürümekte kararlıyız. Kamuoyuna saygıyla duyurulur.'' 
     
</TEXT>
</DOC>
