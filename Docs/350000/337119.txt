<DOC>
<DOCNO> 337119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur11.html </URL>
<DATE> 2005/04/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Arı kovanlarını dağıtan sığırlar yüzünden kan aktı 
</HEADLINE>
<TEXT>

     Ümit KILIÇ DHA 

      KARS'ın Arpaçay İlçesi'nde 70 yaşındaki Şamil Karabağ, başıboş kalan sığırların, arı kovanlarını dağıttığı gerekçesiyle tartıştığı yeğeni 19 yaşındaki Coşkun Karabağ tarafından tabancayla vurularak yaralandı. 
     Olay, dün saat 14.00 sıralarında Kakaç Köyü'nde meydana geldi. Arıcılık yapan Şamil Karabağ'ın kovanlarını, amcasının oğlu Ramiz Karabağ'a ait başıboş kalan sığırlar dağıttı. Sezona hazırlık yaptığı sırada kovanlarının bozulmasına öfkelenen Şamil Karabağ, Ramiz Karabağ'ın yanına giderek hesap sordu. 
     Tartışma, Ramiz Karabağ'ın oğlu Coşkun Karabağ da katılınca kavga çıktı. Ruhsatsız tabancasını çeken Coşkun Karabağ, Şamil Karağ'a 4 el ateş etti. Başından ve ayaklarından yaralanan Şamil Karabağ, kaldırıldığı Arpaçay Sağlık Ocağı'ndaki ilk müdahalenin ardından Kars Devlet Hastanesi'ne sevk edildi. 
     Yoğun bakıma alınan Karabağ'ın sağlık durumunun ciddi olduğu belirtilirken, Ramiz Karabağ ile oğlu Coşkun Karabağ gözaltına alındı. Olayla ilgili soruşturmanın sürdürüldüğü bildirildi. 
     
</TEXT>
</DOC>
