<DOC>
<DOCNO> 334108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/siyaset/asiy.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
En 'resmi' ziyaret 
</HEADLINE>
<TEXT>


Güney Kore Cumhurbaşkanı Roh Moo-Hyun ve eşi, resmi program dışında otelden çıkmadı. Nedeni ise, ülkelerinde muhalefetin 'eğlenmeye gittiler' diye tepki göstermesi 

Utku Çakırözer - Ankara 


Muhalefetin "eğlenmeye gittiler" diye tepki göstermesinden çekinen Güney Kore Cumhuriyeti Cumhurbaşkanı Roh Moo - Hyun ve eşi Kwon Yang - Suk, Türkiye'den, resmi görüşmeler dışında sosyal ve kültürel program organize edilmemesi ricasında bulundu. Ankara'ya 14 Nisan gecesi gelen Roh Moo - Hyun ve eşi, Çankaya Köşkü'nde önceki gün Cumhurbaşkanı Sezer, Başbakanlık Konutu'nda da Başbakan Erdoğan'la görüştü. Kore lideri, Anıtkabir ve Kore Şehitleri Anıtı'nı da ziyaret etti. 

'Müze, defile ve çarşı yok' 
Kwon Yang - Suk da Türkiye'ye gelen diğer first lady'lere uygulanan sosyal - kültürel aktivitelerin programda yer almamasını rica etti. Müze ziyareti, Türk motifli elbiselerin sergilendiği defileye katılım ve halı - antika alışverişi gibi alternatiflerin hiçbirini istemeyen Kwon, Sezer'in eşi Semra Sezer'in onuruna verdiği yarım saatlik çaya katılmakla yetindi. 

'Halk çok etkileniyor' 
Roh Moo - Hyun ve eşinin bu tercihlerinin ardında ülkelerindeki muhalefetin ve kamuoyunun, liderlerin yurtdışındaki görüntülerine verdiği önemin yattığı öğrenildi. Koreli yetkililerin, "Liderlerimizin yurtdışındaki kültürel ve turistik faaliyetlerdeki görüntüleri, muhalefet tarafından 'Bunlar oraya eğlenmeye gitmiş' biçiminde kullanılınca halk çok etkileniyor. O nedenle her gittiğimiz yerde aynı taleplerde bulunuyoruz" dediği kaydedildi. 
Ankara'da çok hassas davranan konuk cumhurbaşkanı ve eşi, dün gittikleri İstanbul'da ise Başbakan Recep Tayyip Erdoğan'ın ricasını kıramayarak Boğaz gezisine çıktı. 

Boğaz turu Çırağan'da son buldu 

Erdoğan ve Roh'un 15.30'da bindikleri yata gazeteciler alınmadı. Roh'un eşi, Erdoğan'ın eşi, Bakan Atalay, AKP'li Egemen Bağış, Vali Muammer Güler ve eşi, İstanbul Belediye Başkanı Kadir Topbaş ve eşi ile heyet üyelerinin de katıldığı gezi 1.5 saat sürdü. Çırağan Sarayı'nda son bulan gezide Erdoğan ve Roh eşleriyle birlikte el salladılar. 


</TEXT>
</DOC>
