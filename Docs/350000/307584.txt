<DOC>
<DOCNO> 307584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sontur21.html </URL>
<DATE> 2005/01/18/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Sarıgül Baykal'ın karnesinde hiç pekiyi yok 
</HEADLINE>
<TEXT>

     Şişli Belediye Başkanı Mustafa Sarıgül, ''CHP'de, küçük olsun benim olsun mantığına son vermek istiyoruz'' dedi. 
     Mustafa Sarıgül, eşi Aylin Sarıgül ile birlikte geldiği İzmir Adnan Menderes Havalimanı'nda, gazetecilerin sorularını yanıtladı. Sarıgül, havalimanında kendini karşılamaya gelenlerin coşkusuna işaret ederek, ''CHP'yi demokratikleştirmek için İzmir'de bulunduğunu'' söyledi. 
     CHP'de parti içi demokrasiyi kurum ve kurallarıyla yerleştirmek istediğini belirten Sarıgül, şöyle konuştu 
     ''Bundan sonra, CHP'de küçük olsun benim olsun mantığına son vermek istiyoruz. İstiyoruz. Artık CHP'de küçük olsun benim olsun mantığı olmayacak, çünkü küçüklüğün hiç kimseye faydası yok. Artık büyük olacak ve halkın olacak. İstiyoruz ki artık CHP'de koltuk savaşları olmasın, düşünce savaşları olsun, ulusumuzun özlemlerine cevap verecek projelerin savaşı olsun.'' CHP'yi iktidara taşımayan hiçbir hareketin siyasi başarısından söz edilemeyeceğini öne süren Sarıgül, ''Ben istiyorum ki CHP müze durumuna gelmesin, CHP bayrakları yastık altında istirahat etmesin'' dedi. 
     
     BAYKAL'A ELEŞTİRİ 
     Mustafa Sarıgül, CHP Genel Başkanı Deniz Baykal'ın kendisi ile ilgili sözleri üzerine, ''Baykal'a bugüne kadar yaptığı hizmetlerden dolayı teşekkür ediyoruz. CHP'yi iktidara taşımayan hiçbir model, başarılı bir model değildir'' dedi. 
     Öğrencilerin sene sonunda karne aldığını, siyasetçilerin ise karnelerinin seçimlerde verildiğini söyleyen Sarıgül, kendisinin son seçimlerde yüzde 76 oy oranı ile seçilirken, Baykal'ın ''başarılı'' olamadığını kaydetti. 
     Mustafa Sarıgül, ''Baykal'ın karnesinde hiç pekiyi yok. Benim ise karnemde pekiyi notlarım var'' dedi. 
     Sarıgül, Zülfü Livaneli'nin Kurban Bayramı sonrası, 29 Ocak'ta yapılacak kurultayda adaylığını açıklama olasılığı ve birleşme ile ilgili soru üzerine, ''Biz aday olan herkese saygı duyarız. Birleşmeyi, meydanlar ve kurultayda sandık belirler'' karşılığını verdi. 
     Mustafa Sarıgül, Deniz Baykal'ın kurultayı partililerden ve kamuoyundan kaçırmaya çalıştığını, daha önce hiçbir genel başkanın yapmadığı şekilde delegeleri tek tek arayarak oy istediğini ileri sürdü. 
     Sarıgül, daha sonra Aydın'a geçti. 
     
</TEXT>
</DOC>
