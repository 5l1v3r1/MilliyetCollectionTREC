<DOC>
<DOCNO> 346319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun38.html </URL>
<DATE> 2005/05/27/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
AB Komisyonu ''Türkiye ile müzakereler uzun sürmiyecek'' 
</HEADLINE>
<TEXT>

     Avrupa Komisyonu Başkan Yardımcısı Franco Frattini, Türkiye’nin Avrupa Birliği’ne AB tam üyeliği için 3 Ekim 2005’te başlayacak olan müzakere sürecinin uzun bir zaman alabileceğini söyledi. 
     Frattini, İtalya’nın Palermo kentinde bugün yapılan bir konferansta, "Türkiye ile üyelik müzakereleri, 3 Ekim’de başlayacak. 
     Reform sürecini tamamlama, bir başka deyişle Avrupa’ya ulaştıran bir yol arama niteliğindeki bu müzakereler kısa sürmeyecek" dedi. 
     "Ekim ayında bu temelin ilk taşının konulmuş olacağını" kaydeden Frattini, "On yıl öncesine kadar bunu düşlemek bile mümkün değildi" şeklinde konuştu. 
     Frattini, Palermo’daki Avrupa-Akdeniz Konferansı’ndaki konuşmasında, Akdeniz havzasında yer alan ülkelerde terörle mücadele konusunda diyalog yolunun seçilmesinin de önemli olduğuna işaret etmesinin ardından, sözlerini şöyle sürdürdü 
     "Avrupa-Akdeniz bölgesindeki istikrar konusunda maalesef henüz arzulanan mesafe kaydedilemedi. Bölgede, ABD ve İspanya’daki olayları andıracak türden, sembolik de olsa terör saldırılarına tanık olabilmekteyiz. Avrupa bu olguya, Akdeniz’in güneyindeki ülkelerle diyalog içerisinde, güçlü ve de birlik içinde bir yanıt vermeyi başarmalıdır". 
     Frattini, ülkelerin terörizmle tek başlarına mücadele edemeyeceklerine dikkati çekerek, "Terörü beraberinde getiren aşırılık, köktendincilik ve şiddeti önleme konusunda güvenlik, Avrupa-Akdeniz politikasında en stratejik konudur. Bu, devletlerin münferit olarak verebilecekleri bir mücadele değil" dedi. 
     
</TEXT>
</DOC>
