<DOC>
<DOCNO> 315352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun32.html </URL>
<DATE> 2005/02/15/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Tahran'daki cami yangınında bilanço ağır 51 ölü 
</HEADLINE>
<TEXT>

     İran'ın başkenti Tahran'daki Erk Camii'nde dün çıkan yangında ölü sayısı 51 olarak açıklandı. 
     İRNA'nın haberine göre, Adli Tıp Kurumu Halkla İlişkiler Bölümü'nden yapılan açıklamada, yangın sonunda şimdiye kadar hayatını kaybeden 51 kişinin isminin kayıtlara geçtiği belirtildi. 
     Ölenlerden 13'ünün kadın olduğu, 28 kişinin kimlik tespitinin yapıldığı, ölenler arasında biri 4 yaşında 8 çocuk bulunduğu belirtilen açıklamada, ölenlerden yüzde 30'unun yanarak, geri kalanının ise çıkan izdihamda ezilerek ve aldıkları yaralarla hayatını kaybettiği kaydedildi. 
     Bu arada İran'ın dini lideri Ayetullah Ali Hamaney, akşam namazı sırasında çıkan yangında meydana gelen ölümlerden derin üzüntü duyduğunu belirterek, hayatını kaybedenlerin yakınlarına başsağlığı diledi. 
     Cumhurbaşkanı Muhammed Hatemi de yayımladığı mesajda, ''Bu korkunç olayda ölenlerin yakınlarına başsağlığı diliyorum'' dedi. 
     Erk Camii'nde çıkan yangında, 59 kişinin öldüğü ve 200'den fazla kişinin yaralandığı bildirilmişti. 
     
</TEXT>
</DOC>
