<DOC>
<DOCNO> 309959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/son/sonspo22.html </URL>
<DATE> 2005/01/27/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Anelka 24 saat içinde Fenerli olacak 
</HEADLINE>
<TEXT>

     Milliyet İNTERNET 

Fenerbahçe'nin haftalardır peşinde olduğu Fransız golcü Nicholas Anelka'nın transferinde mutlu sona çok yaklaşıldı. Anelka'nın şu anki kulübü olan Manchester City yöneticileri, BBC'ye yaptıkları açıklamada, ünlü futbolcunun 24 saat içinde Fenerbahçe ile sözleşme imzalayacağını belirtti. 
     Bu açıklamanın ardından İngiliz kulüple Fenerbahçe'nin bonservis bedeli konusunda bir anlaşmaya vardıkları ve artık imza için sadece Anelka'nın "Evet"inin yeterli olacağı konuşulmaya başlandı. Habere göre iki takım 7 milyon Pound'luk bir bonservis bedelinde fikir birliğine vardı. 
     
     ANELKAOS 

     
Dört maçtır sakatlığından dolayı takımda yer alamayan Anelka, Arsenal karşılaşmasından önce idmana çıkmayı reddederek hocası Kevin Keagan'ı bir hayli kızdırmıştı. Manchester City'ye PSG'den 13 milyon Pound'a transfer olan Anelka, 89 Premier Lig maçında 38 kez ağları havalandırdı. 
     26 yaşındaki futbolcu, PSG'den ayrıldıktan sonra tartışmalı bir kariyere sahip oldu. 1997'de henüz 17 yaşındayken Arsenal'e gelen Anelka, 2 yıl geçmeden 23 milyon poundluk bir bonservis bedeliyle Real Madrid'e transfer oldu. İspanyol ekipte bir sezon geçiren Anelka, yeniden ilk takımı PSG'ye döndü, Liverpool'a kiralandı ve 2002'den bu yana da Manchester City'de forması giydi. 
     
     YERİ DOLDU BİLE 

     Anelka'yı tamamen gözden çıkaran Manchester City, Fransız oyuncunun yerinde oynayacak golcüyü seçti. İngiliz kulüp, Belçika'nın Anderlecht takımında forma giyen Mpenza'yı 6 aylığına kiralamak için harekete geçti. Manchester City'nin peşinde olduğu bir diğer golcü Mısırlı Mido ise Premier Lig takımlarından Totthenam ile anlaştı. 
     

SAYILARLA ANELKA Sezon Kulüp Oynadığı maç Gol -1997 PSG 10 2 1997-1999 Arsenal 65 23 1999-2000 Real Madrid 19 2 2000-2002 PSG 39 10 2001-2002 Liverpool kiralık 20 4 2002-2003 Manchester City 38 14 2004-2005 Manchester City 32 17      

Doğum tarihi 14.03.1979. Doğum yeri Versailles, Fransa. Boyu 1.84m. Ağırlığı 77 kg. Oynadığı mevki Forvet      

     
</TEXT>
</DOC>
