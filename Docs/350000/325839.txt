<DOC>
<DOCNO> 325839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sondun36.html </URL>
<DATE> 2005/03/22/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Romanya, Irak'tan çekilmeyi düşünmüyor 
</HEADLINE>
<TEXT>

     Romanya Savunma Bakanı Teodor Anastasiu, Irak'taki Rumen askerlerinin, Irak yönetiminin güvenliği tamamen ele alıncaya kadar görev yapmaya devam edeceklerini belirterek, ''Irak'tan askerlerimizi şu aşamada geri çekmeyi düşünmüyoruz'' dedi. 
     Resmi bir ziyaret için Bulgaristan'a gelen Romanya Savunma Bakanı Anastasiu Bulgaristan Savunma Bakanı Nikolay Svinarov ile görüştü. 
     Görüşmede, Irak'taki son gelişmeler ve Romanya ile Bulgaristan arasında savunma alanındaki işbirliğinin geliştirilmesi ele alındı. 
     Anastasiu, görüşmenin ardından düzenlenen basın toplantısında, Irak'taki son gelişmeleri değerlendirirken, bu ülkede görev yapan Rumen askerlerinin Irak yönetiminin güvenliği tamamen ele alıncaya kadar geri çekilmeyeceğini ifade ederek, ''Irak'tan askerlerimizi şu aşamada geri çekmeyi düşünmüyoruz'' dedi. 
     Romanya'nın Irak'ta düzen ve istikrarın bir an önce sağlanması için yapılan tüm girişimlere destek vereceğini ifade eden Anastasiu, ''Biz Irak'ta demokrasinin yerleşmesini ve bölgenin huzura kavuşmasını istiyoruz'' diye konuştu. 
     Bulgaristan Savunma Bakanı Nikolay Svinarov ise Irak'taki Bulgar askerlerinin yıl sonuna kadar Bulgaristan'a geri çekilmesinden yana olduğunu açıkladı. 
     Svinarov, Irak'tan geri çekilme işleminin kademe kademe yapılması gerektiğini belirterek, parlamentonun karar vermesi durumunda Irak'taki Bulgar askerlerinin tamamının yıl sonuna kadar geri çekilebileceğini söyledi. 
     
</TEXT>
</DOC>
