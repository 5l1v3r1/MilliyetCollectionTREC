<DOC>
<DOCNO> 310841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/dunya/dun01.html </URL>
<DATE> 2005/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkulan olmadı 
</HEADLINE>
<TEXT>


Seçmene yönelik terör tehdidi önlemler sayesinde beklenen düzeyde gerçekleşmedi. Zarkavi grubu 13 intihar saldırısında 36 kişiyi öldürdü 

DIŞ HABERLER SERVİSİ 


Irak'ta direnişçilerin seçim gününde ülkeyi kan gölüne çevirecekleri yolundaki tehditleri, sıkı güvenlik önlemleri sayesinde beklenen düzeyde gerçekleşmedi. Sorumluluğu Ürdünlü terörist Ebu Musab el Zarkavi'nin grubu tarafından üstlenilen 13 intihar saldırısında toplam 36 kişi öldü. 
Seçim gününün bu kanlı bilançosu, Irak'taki sıradan bir günde kaydedilenden çok farklı değildi. Irak İçişleri Bakanlığı'ndan yapılan açıklamada, 96 kişinin de yaralandığı saldırıların beklenenin onda birinden az olduğu belirtildi. 
Güvenlik önlemleri çerçevesinde araçların trafiğe çıkmasının yasaklanması nedeniyle bombalı araç kullanamayan teröristler, vücutlarına bağladıkları patlayıcılarla saldırılar düzenledi. Bağdat'ın doğusunda bir teröristin seçim merkezi önündeki kuyrukta üzerindeki bombayı patlatmasıyla 6 kişi öldü. Kentin güneyinde oy vermeye gidenleri taşıyan bir minibüste düzenlenen intihar saldırısında 5 kişi öldü. Çoğu Bağdat'taki seçim merkezlerinde olmak üzere, düzenlenen diğer saldırılarda da 25 kişi öldürüldü. Seçimde, ABD askerlerinin desteğindeki 100 binin üzerinde Iraklı polis ve asker görev yaptı. 

Eşekte bile bomba aradılar 

Basra'da polis, bombalı olabileceğinden kuşkulanmış olmalı ki, oy vermeye gelen bir Iraklının eşeğini metal detektörüyle tarıyor. 


</TEXT>
</DOC>
