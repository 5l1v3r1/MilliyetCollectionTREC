<DOC>
<DOCNO> 312675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sonsiy14.html </URL>
<DATE> 2005/02/05/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
Rice, Lavrov ile görüştü... 
</HEADLINE>
<TEXT>

     ABD Dışişleri Bakanı Condoleezza Rice, Rusya Dışişleri Bakanı Sergey Lavrov ile Hilton Oteli'nde çalışma yemeğinde bir araya geldi. 
     Hilton Oteli'nin Marco Polo restoranında saat 20.15 civarında başlayan görüşme halen sürüyor. 
     Bu arada Lavrov, yemekten önce Dışişleri Bakanlığı Müsteşarı Ali Tuygan ile Rusya'nın Ankara Büyükelçiliği'nde bir görüşme yaptı. 
     Diplomatik kaynaklar, Tuygan'ın görüşmede, Lavrov'dan Kıbrıs konusunda destek istediğini kaydettiler. 
     Kaynaklar, Lavrov'un da görüşmede, KKTC'ye yönelik ticari izolasyonların kaldırılmasına karşı olmadıklarını ve BM Genel Sekreteri Kofi Annan'ın gayretlerine kendilerinin de destek olduğunu söylediğini belirttiler. 
     Görüşmede, Irak konusunda Türkiye'nin bilinen görüşlerinin iletildiğini, bu çerçevede anayasa sürecine tüm Iraklıların dahil olması görüşünün dile getirildiğini belirten kaynaklar, Rus bakanın da aynı görüşleri ifade ettiğini kaydettiler. 
     
     RICE-LAVROV GÖRÜŞMESİ SONA ERDİ 

     ABD Dışişleri Bakanı Condoleezza Rice ile Rusya Dışişleri Bakanı Sergey Lavrov arasındaki çalışma yemeği sona erdi. 
     Hilton Oteli'nde Marko Polo restoranda yapılan görüşme yaklaşık 2,5 saat sürdü. Lavrov, görüşmeden sonra gazetecilere herhangi bir açıklamada bulunmadan otelden ayrıldı. 
     Rus Bakan, bu gece Türkiye'den ayrılacak. 
     
</TEXT>
</DOC>
