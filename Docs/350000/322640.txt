<DOC>
<DOCNO> 322640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur34.html </URL>
<DATE> 2005/03/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Memur, şube müdürünü dövdü 
</HEADLINE>
<TEXT>

     Aksaray İl Gençlik ve Spor Müdürlüğü'nde bir memurun, gece bekçiliğine getirilmesi nedeniyle personel şube müdürünü dövdüğü iddia edildi. 
     Edinilen bilgiye göre, memur kadrosuyla Gençlik ve Spor İl Müdürlüğü'nde görev yapan Arife A, yeni yapılan görev dağılımı sonucu gece bekçiliğine getirildi. 
     İddialara göre, görevini beğenmeyen Arife A, Personel Şube Müdürü Hamdi Turan'ın odasına giderek Turan ile tartışmaya başladı. 
     Tartışmanın kavgaya dönüşmesi üzerine Arife A'nın, Hamdi Turan'a önce yumruk attığı sonra da boynundan tutarak başını masaya ve duvara vurduğu öne sürüldü. 
     Aksaray Devlet Hastanesi'ne kaldırılan Turan'ın 5 gün iş göremez raporu aldığı bildirildi. Gözaltına alınan Arife A, savcılığın sözlü talimatıyla serbest bırakıldı. 
     Arife A'nın daha önce bir polisi darp etmekten sabıkası bulunduğu öğrenildi. 
     
</TEXT>
</DOC>
