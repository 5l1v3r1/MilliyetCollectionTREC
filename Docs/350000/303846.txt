<DOC>
<DOCNO> 303846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/dunya/adun.html </URL>
<DATE> 2005/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Demokrasi dersi 
</HEADLINE>
<TEXT>


Filistin Meclisi'nde konuşan Dışişleri Bakanı Abdullah Gül, dünyanın Filistin davası konusunda harekete geçmesi için önce yolsuzluğun yok edilmesi gerektiğini söyledi 

Utku Çakırözer - Ramallah 


Başbakan Yardımcısı ve Dışişleri Bakanı Abdullah Gül, efsanevi liderleri Yaser Arafat'ı usulsüzlük iddialarının gölgesinde toprağa veren Filistinlilere, "yolsuzlukla mücadale" çağrısı yaptı. 
Gül, dün Ortadoğu turunun ikinci ayağı Filistin'de temaslarda bulundu. İsrail'de önceki gün makam aracına İsrail bayrağı taktırmayan Gül, dün Ramallah'taki temasları sırasında Türk bayrağının yanına Filistin bayrağı takılmasına izin verdi. 

Besmeleyle başladı 
Muadili Nebil Şaat ve Başbakan Ahmed Kurey ile görüşen Gül, Filistin Meclisi'nde konuşan ilk yabancı dışişleri bakanı oldu. Gül, "besmele" çekerek başladığı konuşmasında, 9 Ocak'taki seçimlerden sonra kurulacak yeni Filistin yönetimine reform çağrısı yaptı. Gül, şunları söyledi 
"Demokratik mekanizmalarını güçlendirmiş, yargı reformlarını tamamlamış, kamu harcamalarında saydamlığa kavuşmuş, yolsuzluk ile sonuna kadar mücadele etmiş bir Filistin'in barış sürecinde ve kendi iç siyasi yapılanmasında çok güçlü bir konuma sahip olacağına inanıyorum. Demokrasi ve reformlar uluslararası kamuoyunu Filistin davası konusunda mobilize edebilecektir." 
Gül, Türkiye'nin reformlar konusunda yardımda bulunabileceğini de vurguladı. İsrail'deki temasları sırasında Şaron yönetiminin şiddet yanlısı politikalarına değinmeyen Gül, Meclis'teki konuşmasında sert bir üslupla, "Filistin halkına yönelik baskı ve kuşatmaların İsrail'e de güvenlik ve huzur getirmediği açıktır. Aşırı kuvvet ve terör ortamı sadece barış karşıtlarına hizmet eder" dedi. Gül, Türkiye'nin, İsrail'in, Filistin ile arasına inşa ettiği "duvar"a karşı olduğunu da vurguladı. Gül, konuşmasını "teşekkür" anlamına gelen, "şükran cezilen" diyerek tamamladı. 
Gül, 9 Ocak'taki devlet başkanlığı seçimlerinin en güçlü adayı FKÖ lideri Mahmud Abbas ile Ramallah'ta dün gece geç saatlerde görüştü. Abbas, gecikme için defalarca özür dilediği Gül'e, "Burası da sizin Anadolu gibi. Seçim gezisinde bir köye uğradınız mı bir daha kurtulamıyorsunuz. 2 saatliğine gittim, 10 saat sürdü" dedi. Abbas, kendisine gösterilen sevgi gösterileri nedeniyle bir parmağının da kırıldığını Gül'e anlattı. 


</TEXT>
</DOC>
