<DOC>
<DOCNO> 343910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/yazar/altan.html </URL>
<DATE> 2005/05/19/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Suretiyle, tabiatıyla, netekim, binaenaleyh, bittabi... 
</HEADLINE>
<TEXT>


İlk sabah çayını bardağa koymak suretiyle içtim. Öğleden sonra da, arabaya binmek suretiyle Bağdat Caddesi'ne indim. Çakmağı çakmak suretiyle de bir de sigara yaktım. Eve dönünce de, cebimden çıkardığım anahtarı, anahtar deliğine sokup çevirmek suretiyle kapıyı açtım. 

Tabiatıyla Türkiye teslimiyetçi bir politika izlememelidir. Altına imza attığımız uluslararası anlaşmaları onların istediği gibi değil, kendi istediğimiz gibi uygulamak tabiatıyla hakkımızdır. 
Tabiatıyla bir iktidar, altına imza attığı uluslararası anlaşmaları kendi istediğimiz gibi değil de, onların istediği gibi uygularsa milli irade yerine, düşmanın iradesine boyun eğmiş olur. Tabiatıyla Türk milleti buna izin vermeyecektir. 
Bir milletin gururu, sırtını kendi eliyle kaşımasına bağlıdır. Sırtını başkasına kaşıtan milletler, tabiatıyla "sırtı kaşınan milletler" kategorisine girer ki, bunu da tarih asla affetmez. 

Netekim ilk sabah çayını içince, tabiatıyla ikinci çayı da içmek için, bardağa önce demlikten dem koymak suretiyle üstüne sıcak su doldurdum. Çay henüz daha tazeliğini kaybetmemişti netekim. 
Netekim devletini düşünenler, nasıl geçineceğini düşünenlerden daha vatanseverlerdir. Devletini düşünen vatanseveler de, nasıl geçineceğini düşünenlerden daha iyi yaşarlar netekim... 
Netekim sabahları ikinci bardak çaylarını içenlerin, devleti düşünmek suretiyle başlarının göğe ermesi tabiatıyla Deniz Kuvvetleri'ne yeni gemiler almayı da kapsadığından başı göğe değmeyenler, sadece Aboricenlerin yumruğu sıkılmış, bilekten kırık, öne fırlayan kol jestlerini alırken, gemi alanların başları göğe daha çok değmiştir netekim. 
Netekim, hainler sehpalarda sallanmadıkça devletin gücünü de kimse takıp sallamaz. Devletin gücünü kimse takıp sallamayınca, düşmanlarımızın ekmeklerine yağ sürülür netekim. Netekim hainler düşmanları devletini düşünenler milleti millet de, devletini düşünenlerin yüzünü güldürmüştür her zaman netekim... 

Binaenaleyh ikinci sabah çayından sonra, üçüncü sabah çayını da içmek istiyorsanız tabiatıyla bardağı yeniden doldurmak suretiyle, üçüncü çayı da içebilirsiniz netekim... 
Binaenaleyh üçüncü sabah çayını da içtikten sonra, masanın üstündeki yarım poğaçayı da, elinizi uzatmak suretiyle alıp yiyebilirsiniz. Tabiatıyla yarısını önceden yediğiniz poğaçanın, ikinci yarısını da yemeye başlamanız tabiatıyla ülkenin nasıl kalkındığını gösterir. 
Binaenaleyh, kapkaççılığın yayıldığını söylemek, gerçekleri ink r etmektir netekim. 
Bianenaleyh, nutuk söyleyerek vatanını sevdiğini kanıtlayanların tabiatıyla nutuk söylemeden geçinmeye çalışanlardan daha çok alkışlamasını, milli bir zafer saymak suretiyle değerlendirmek hakiki bir vatan severliktir netekim. 

19 Mayıs Gençlik ve Spor Bayramı'nın, 23 Nisan Çocuk Bayramı'ndan sonra gelmesi, bittabi çocukların, her iki bayram arasındaki 26 gün içinde biraz daha büyümüş olmasından kaynaklanmaktadır. Zamanın geçmesi suretiyle çocuklar büyümekte binaenaleyh çocukken kutladıkları Çocuk Bayramı'ndan sonra da, tabiatıyla Gençlik Bayramı'nı kutlamaktadırlar. 
Binaenaleyh çocukken Çocuk Bayramı'nı, daha sonra Gençlik Bayramı'nı kutladıktan sonra tabiatıyla kazanacakları zaferlerden sonra da, bayrak asmak suretiyle 30 Ağustos Zafer Bayramı'nı kutlayacaklardır. 
Bittabi bütün bu bayramlar, sadece bu bayramları hak etmiş olanların hakkıdır. 
Binaenaleyh, Türk düşmanlarının kutlamaktan yoksun olduğu bayramlar, bizim şerefimizdir netekim. 
Bittabi, her şerefin gerçek sahibi önünde tüm dünyayı, belini öne doğru kırmak suretiyle eğilmeye davet etmek de, tabiatıyla Birleşmiş Milletler'in alması gerekli bir karardır netekim. 

Binaenaleyh üçüncü sabah çayından sonra, dördüncüyü de içip içmemek, keyfe bağlıdır netekim. 
Binaenaleyh dördüncü çayı içmek istemeyince, bardağa yeniden çay koymamak suretiyle, bittabi çay içmekten vazgeçmiş olursunuz tabiatıyla... 
Tabiatıyla dördüncü çayı içmekten vazgeçmek, AİHM kararlarının nasıl uygulanıp uygulanmayacağını düşünmeye de engel değildir netekim. 
Binaenaleyh dördüncü bardak çayı içmemek suretiyle, milli çıkarlara ters düşmüş olmazsınız bittabi.. 

Bittabi TC'nin kirli ülkeler sıralamasındaki yerini tekrarlayıp durmak da tabiatıyla yarar sağlamaz kimseye netekim. 
Binaenaleyh, birkaç münferit hadise için, ülkenin imajını bozmak gibi, hainlerin yüzünü güldürmek, hiçbir vatansevere yakışmaz bittabi. Her sepette birkaç çürük elma bulunabilir. Suçluları yargıya havale etmek suretiyle, hepsinin üstesinden gelecek bir güçtedir Türkiye netekim. 
Binaenaleyh kirasını ödeyemeyenler, devleti düşünmeli devleti düşünenlerin ayda ne kazandıklarını ve nasıl yaşadıklarını da asla düşünmemelidirler bittabi... 
Netekim vatanını milletini devletini, bayrağını düşünenler, her zaman kazançlı çıkıp daha iyi yaşamışlar elektrik faturalarını, banka borçlarını, çocuklarının okul taksitlerini, mutfak masraflarını düşünenler de tabiatıyla özendikleri hayatları yaşayamamışlardır. 
Binaenaleyh, bir yolunu bulup sık sık nutuk söylemek suretiyle, vatana hizmeti tek amaç edinmişlerden olmak tabiatıyla en iyi geçimi de sağlamanın en sağlıklı yoludur netekim ve bittabi... 



</TEXT>
</DOC>
