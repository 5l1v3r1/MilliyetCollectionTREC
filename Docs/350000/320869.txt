<DOC>
<DOCNO> 320869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonyas12.html </URL>
<DATE> 2005/03/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Migren yuva yıkıyor 
</HEADLINE>
<TEXT>

     İbrahim ÖZÇEKİÇ DHA 

      ERCİYES Üniversitesi Tıp Fakültesi Nöroloji Anabilim Dalı öğretim üyesi Prof.Dr. Ali Soyuer, migren hastalığının eşler arasında iletişim bozukluğuna neden olduğunu belirterek, hastalığın tedavi edilmemesi durumunda boşanmalara neden olabileceğini söyledi. 
     Prof. Dr. Ali Soyuer, başağrısı şeklinde ortaya çıkan migrenin çeşitli biçimlerinin ve ağırlık derecelerinin bulunduğunu belirtti. Migren görülen kişilerde günlük yaşamdan soyutlanmanın sık görüldüğünü söyleyen Prof.Dr. Soyuer, migrenin çocuklarda da ortaya çıktığının bilimsel bir gerçek olduğunu kaydetti. 
     İnsan topluluklarının hemen hepsinde migren vakasının görüldüğünü anlatan Prof.Dr. Soyuer, tekrarlayan başağrısı şeklinde ortaya çıkan migrenin kadınların yüzde 75'inde, erkeklerin de yüzde 57'sinde görüldüğünü söyledi. 
     Migrenin görülme sıklığının dünyada yüzde 7- 12 arasında değişirken, bu oranın Türkiye'de yüzde 16 olduğunu dile getiren Prof.Dr. Soyuer, 6 yaşındaki bir çocukta migren görülme olasılığının yüzde 39, 15 yaşındaki bir çocukta ise yüzde 70 olduğunu ifade etti. 
     Migren hastalığının erkekere oranla kadınlarda daha fazla görüldüğünü kaydeden Prof.Dr. Ali Soyuer, şöyle dedi 
     "Migrenin etkisi sadece hasta üzerinde olmayıp, eş, iş ve sosyal çevreyi de olumsuz etkiler. Özellikle migrenli hastanın eşiyle ilgili sorunlarda iletişim bozukluğu yaşanması, etkileşimin azalması, seks sayısında görülen azalma ve daha çok tartışma yaşanması evlilik kurumunu derinden etkilemektedir. Eşlerin, hastalıkla birlikte başlayan sorunların hastalık kaynaklı olduğunun bilinci dışında hareket etmesi sorunu daha da körüklemektedir. Bu durum, boşanmalara kadar gitmektedir.'' Prof.Dr. Soyuer, hastada başağrısıyla fotofobi' ışıktan rahatsız olma ve fonofobi' sesten rahatsız olma sorunlarının yaşandığına da değinerek, bu durumun aile kurumunda zamanla ciddi sorunlara neden olduğunu söyledi. 
     
</TEXT>
</DOC>
