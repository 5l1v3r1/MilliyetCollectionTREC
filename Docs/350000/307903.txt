<DOC>
<DOCNO> 307903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur42.html </URL>
<DATE> 2005/01/19/ </DATE>
<TIME> 18.42 </TIME>
<AUTHOR>  </AUTHOR>
<HEADLINE>
Uçuruma yuvarlanan dana 3 saatte kurtarıldı 
</HEADLINE>
<TEXT>

     Zonguldak'ta, sahibi tarafından bağlandığı ipi koparan dana, kaçarken yuvarlandığı uçurumdan vinç yardımıyla yaklaşık 3 saatte kurtarıldı. 
     Hüseyin Nail, hayvan pazarından bugün satın aldığı danayı, Sendika Mahallesi'nde evinin önündeki ağaca bağladı. Bir süre sonra bağladığı yerde dananın olmadığını fark eden Nail, mahallede aradığı hayvanını, evinin yakınındaki uçurumda çalılara sıkışmış vaziyette buldu. 
     Danayı kendi çabasıyla kurtaramayan Nail, polise haber verdi. 
     Mahalleye getirilen Zonguldak Şoförler ve Otomobilciler Odası'na ait vinç, uçurumun yol kenarına uzak olması nedeniyle geri götürüldü. Vincin olay yerinden ayrılması üzerine vatandaşlar, danayı ip bağlayarak sıkıştığı yerden çıkartmaya çalıştılar. 
     Bu sırada ürken ve çalılıklardan kurtulan hayvan, yaklaşık 20 metre aşağıda istinat duvarının önüne yuvarlandı. Vincin tekrar gelmesiyle, karın bölgesinden halatla bağlanan dana, vatandaşların da yardımıyla yaklaşık 3 saat süren bir operasyonla kurtarıldı. 
     
</TEXT>
</DOC>
