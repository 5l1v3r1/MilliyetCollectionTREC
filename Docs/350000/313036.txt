<DOC>
<DOCNO> 313036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/spor/yercan.html </URL>
<DATE> 2005/02/07/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Sıkıntılı bir maç 
</HEADLINE>
<TEXT>



İşin içine "duygusallık" girince Trabzonspor bu sıkıntıyı her sezon yaşıyor. Kardeş kulüp olarak bağırlarına bastıkları Akçaabat Sebatspor'un lig sıralamasındaki yeri, bu maçlarda Bordo - Mavili futbolcuları psikolojik olarak etkileyip, oyundan düşürüyor. Dün koskoca ilk yarıda sahada gezinen, etkisiz, isteksiz ve alışılmışın dışında bir Trabzonspor vardı. Tarlayı andıran zeminin de top kontrolünü zorlaştırdığı maçta Bordo - Mavili ekip, futbol adına hiç bir varlık koyamadı doksan dakikaya. Lider Fenerbahçe'nin puan kaybetmesi bile gerekli motivasyonu sağlayamamış, yeterince hırslandıramamıştı. 
Şenol Güneş, yine farklı galibiyet düşüncesiyle dört forvetli ve hücum ağırlıklı bir kadro sürdü sahaya. Trabzonspor'un kolu kanadı olan ve tüm ataklarına ağırlığını koyan iki kanat oyuncusu Gökdeniz ve Yattara vasat bir gününde olunca, Fatih ve Mehmet Yılmaz'dan oluşan forvet bir türlü beklediği gollük pasları alamadı. Akçaabat Sebatspor'un, savunma ağırlıklı kontratak futbolundan güzel örnekler verip, Trabzonspor'u sıkıntıya soktuğu bu dakikalarda Şenol Güneş yeni transfer Polonyalı Szymkowiak'ı oyuna alarak hücuma hareketlilik getirme düşüncesine gitti. Bu değişiklikle kıpırdanır gibi olan Bordo - Mavili ekip golü bulmakta gecikmedi. 

Yedekler kazanılmalı 
Ender gelişen Akçaabat Sebat kontrataklarında hatasız oynayan ve maç boyunca Orhan'a adım attırmayan Karel D'Haene, karambol bir pozisyonda topu ağlara göndererek günü ve maçı kurtaran adam oldu. Tekrar görev aldığı Trabzonspor'da zor da olsa üçüncü sınavını da kazanan Şenol Güneş, şampiyonluk potasına giren Bordo - Mavili ekibin iddiasını sürdürebilmesi için yedekleri ihmal etmeyip, Volkan ve İbrahim Ege gibi yetenekleri de bir an önce takıma kazandırmalıdır. 
Karşılaşmanın orta hakemi Bülent Demirlek, oyunun genelinde kontrolü elinde tutmasına rağmen maçın kaderini etkileyecek bir pozisyonu kaçırdı. 52. dakikada Orhan'ın ceza alanı içinde D'Haene tarafından yere indirilmesini iyi süzemedi. 



</TEXT>
</DOC>
