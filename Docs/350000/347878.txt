<DOC>
<DOCNO> 347878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy29.html </URL>
<DATE> 2005/06/01/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Çelik Kayıt sırasında yolma, soyma olursa her türlü yasal tedbir alınır 
</HEADLINE>
<TEXT>

     Milli Eğitim Bakanı Hüseyin Çelik, "okula kayıt sırasında bağışa ilişkin herhangi bir zorlamanın söz konusu olması ve bunun kendilerine bildirilmesi halinde, işin içindeki idareci ve öğretmen hakkında yasal tedbir alınacağını ve gerekenlerin yapılacağını" bildirdi. 
     Çelik, Türk Sanayicileri ve İşadamları Derneği TÜSİAD tarafından hazırlanan "Doğru Başlangıç Okul Öncesi Eğitim" konulu raporun açıklandığı toplantının ardından gazetecilerin sorularını yanıtladı. 
     Hüseyin Çelik, "Her yıl kayıt parası alınmayacak denmesine rağmen kayıt parası alınıyor. Bu yıl bu durum engellenebilecek mi " sorusu üzerine, okul aile birliklerinin neye karışacakları ve müdahale edebileceklerinin belli olduğunu belirterek, şunları söyledi 
     "Bizim temennimiz yasaların uygulanması, yasal olmayan hiçbir şeyin yapılmamasıdır. Yasal zeminde yapılabilecek ne varsa, bu yapılır. 
     Bir veli kendi çocuğunun devam edeceği okula bağışta bulunmak istiyorsa, okul aile birliğine katkıda bulunmak istiyorsa ’sen katkıda bulunma’ denmez. Ama fakir fukarayı yolma, soyma anlamına gelebilecek zorlamalar söz konusu olursa ve bu bize bildirilirse kesinlikle o idareci, öğretmen hakkında veya o işin içinde kim varsa her türlü yasal tedbir alınır ve gerekli şey yapılır." Velilerden zaman zaman "bağışa zorlandıkları" yönünde şikayetler geldiğine işaret eden Çelik, "Ver dilekçeyi müracaat et. Müracaat yok... ’Eğer ben bunu yaparsam çocuğum zarar görür’ diye düşünülüyor. 
     Eğer biz bu cesareti gösteremezsek bunun önüne geçemeyiz. Veliler cesur olacak. Bize dilekçeyle yazılı bir şekilde müracaat edecekler. 
     Biz de kendilerini bağışa zorlayan insanlar hakkında gerekli tedbirleri alacağız" dedi. 
     
     "MERKEZİ SINAVLARDA TÜRKİYE ÖRNEK" 
     Hüseyin Çelik, üniversite sınavına ilişkin bir soru üzerine de, üniversite ve özel okullar sınavına girecek bütün öğrencilere başarılar dileyerek, "Sınava konsantre olsunlar, ama bunu bir hayat memat meselesi haline getirmesinler. Kazanmayı dünyanın büyük nimeti, kazanmamayı dünyanın sonu gibi değerlendirmesinler. Neticede burada bir eleme yapılıyor" diye konuştu. 
     Türkiye’de sınav şeklinin, ÖSS’nin doğru olup olmadığının tartışılabileceğini dile getiren Çelik, sözlerini şöyle sürdürdü 
     "Ama Türkiye’de sınavlar adil yapılır. ÖSYM’nin bugüne kadar bu konuda kesinlikle iyi bir şöhreti var. Merkezi sınavlarda Türkiye, bugüne kadar kendi komşularına ve birçok dünya ülkesine örnek olabilecek bir performans, uygulama sergilemiştir. Bundan sonra da böyle olacak." Sınav nedeniyle son sınıflardaki dersliklerin boşalmasıyla ilgili bir soru üzerine ise Çelik, bunun bir sonuç olduğunu ve bu sonucu doğuran sebepler ortadan kaldırılmadığı sürece aynı durumun devam edeceğini söyledi. 
     Hüseyin Çelik, bunun ÖSS sistemiyle ilgili olduğunu ve sınava az bir zaman kala bu tür tartışmaların pratikte bir faydası olmayacağını vurgulayarak, "Biz bu problemleri görüyoruz, biliyoruz. Görevimiz bu problemleri çözmektir. Ümit ediyorum ki önümüzdeki yıl bu olmaz. Çünkü YÖK ile yaptığımız görüşmelerde, onlar da bu manada çalıştıklarını ve gelecek sene bunun olmaması için gerekli adımların atılacağını söylüyorlar" dedi. 
     
     SİSTEMATİK 
     Milli Eğitim Bakanı Çelik, yabancı dil eğitimine ilişkin soru üzerine de, yabancı dil eğitimi ile yabancı dilde eğitimin farklı olduğunu, bu eğitimi daha elastiki bir uygulama haline getirdiklerini, ancak kaldırmanın söz konusu olmayacağını bildirdi. 
     Hüseyin Çelik, yeni uygulamayla yabancı dil eğitiminin daha önemli hale getirildiğini ifade ederek, "Biz yabancı dil eğitimini daha anlamlı, daha sistematik hale getirdik. Yabancı dil eğitimini önemsememe veya bir kenara bırakma kesinlikle söz konusu değil" diye konuştu. 
     "Okullarda kayıt takviminin çok uzun olmasının okul idarecileri ve öğretmenler tarafından eleştirildiğinin" söylenmesi üzerine ise Çelik, "Öğretmenlerin görevi bu. Onun hesabı iyi yapılmıştır" dedi. 
     TÜSİAD’ın okul öncesi eğitime ilişkin raporunu değerlendireceklerini de kaydeden Çelik, kapalı olan köy okullarını açarak ana sınıf açmayı hedeflediklerini, 1, 2 ve 3. sınıftaki öğrencilerin taşımaya tabi tutulmaması için de illere genelge gönderdiklerini bildirdi. 
     Milli Eğitim Bakanı Çelik, "Her köy okulu, o köy için bir deniz feneri olmalı ve mutlaka açık olmalı" diye konuştu. 
     
</TEXT>
</DOC>
