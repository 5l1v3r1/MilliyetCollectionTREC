<DOC>
<DOCNO> 301794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/yazar/guclu.html </URL>
<DATE> 2004/12/29/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eğitimde bir yılın değerlendirmesi 2 
</HEADLINE>
<TEXT>


Milli eğitimde son bir yılda neler yapıldığını dün yazdık. Bugün ise bir ölçüde değerlendirmesini yapacağız... 
Bakan Çelik'e bir karne vermemiz gerekse 100 üzerinden kaç alır Bütünlemeye kalmaz ama notları da çok parlak olmaz herhalde. 
Aslında milli eğitimde sorunlar öylesine çok ki ne kadar çok çalışırsanız çalışın, ne kadar çok yeni projeye imza atarsanız atın, eleştirilecek konular hep vardır. 
Bu gece Kanal D'de Genç Bakış'ta öğrenciler Bakan Bey'e icraatları nedeniyle bir karne verecekler. Oradaki dersler çok farklı. Biraz da o andaki atmosfere bağlı. Benim bugün burada vereceğim karnenin dersleri ise daha değişik. Öğrenciler orada o andaki performansına karne veriyorlar. Ben ise bir yılın değerlendirmesini yapacağım. Hem de farklı bir açıdan. 
İşte derslerimiz ve işte Bakan Bey'in bir yıllık performansı 
Üretkenlik Son dönem bakanlar içerisinde en çok proje üretenlerden biri oldu. Kronik eğitim sorunlarının üzerine, yıpranacağını bile bile cesaretle gitti. Çoğu zaman arı kovanına çomak sokmaktan çekinmedi. Bu konuda çok başarılı olduğu söylenebilir. 
Kararlılık Girişimcilik konusundaki performansını, ürettiği projeleri kararlılıkla savunma konusunda gösterdiğini söylemek çok zor. Yeni projeler, eskilerini hep gölgede bıraktı. Cumhuriyet tarihinin en büyük projesi dediği girişimlerini bile bir süre sonra unuttu izlenimi verdi. 
Cesaret Pek çok konuda gözü kara oldu. YÖK yasası, 10 bin öğrencinin ücretsiz okutulması gibi tepki çeken konularda gereğinden fazla dayatmacı oldu. Sonuçta geri adım atmak zorunda kaldı. 
Yaratıcılık Yaratıcılığı konusunda bazen çok yüksek performans sergiledi bazen de tıkandı kaldı. Günlük işlerin içerisinde boğulması yüzünden vizyon gerektirecek konulara fazla zaman ayıramadı. 
Politize olma Bu konuda ne İsa'ya yarandı ne de Musa'ya. Muhalefet, bakanlığı politize etti diye veryansın ederken, partilileri de hiçbir isteğimizi yerine getirmiyor diye eleştiri yağmuruna tuttu. Sıkı bir AKP'li olarak politize olmadığı söylenemez. Partinin öncelikleri, hep ön planda oldu. 
Hoşgörü Zaman zaman içine kapansa da eleştiriler karşısında hoşgörü sınırı bir hayli yüksek. Kendisinin yeterince anlaşılamadığı kanısında. Kinci değil. Ama çok paylaşımcı olduğu da söylenemez. 
Ekip çalışması Kendine yakın isimlerle çalışmayı seviyor. Güvenmediği isimleri yakın çalışma kadrosu içerisine almıyor. Bürokrasinin kendisine ayak bağı olduğuna inananlardan. 
Hukuka saygı Hazırladığı yasa taslakları ya da Meclis'ten geçirdikleri zaman zaman hukuka aykırı bulundu. YÖK yasa tasarılarının sil baştan yeniden ele alınması ve geri çekilmesinin önemli nedenlerinden biri de buydu. Zaman zaman, "Ben yaparım, olur" yanılgısı içerisine girdi. 
İnandırıcılık ÖSS konusunda verdiği sözleri yerine getiremedi. Sürekli zaman kaybediyor. Atamalar konusunda da öğretmen adaylarını yeterince tatmin edemedi. Kırmızı çizgileri olan alanlarda verdiği tavizler inandırıcılığına gölge düşürdü. 
Özetin özeti Bakan Çelik'in bir yılda birkaç yaş yaşlandığı kesin. Kısa sürede çok şeyler yapmak istiyor. En büyük rakibi yine kendisi. Yaptıklarını gölgelemede üzerine yok. Yeni yılda projeler yerine mevcutları oturtması, eğitimde kalıcı izler bırakmasına olanak sağlayacaktır. 



</TEXT>
</DOC>
