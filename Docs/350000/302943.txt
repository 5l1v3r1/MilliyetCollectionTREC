<DOC>
<DOCNO> 302943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/yasam/yas13.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçaklar boğuldu 
</HEADLINE>
<TEXT>


Midilli Adası'na kaçak taşıyan tekne Ayvalık'ta battı. 2 kişi ölürken, 12 kaçak ise kurtarıldı 

AHMET ERTAN Balıkesir DHA 

Balıkesir'in Ayvalık ilçesinde yasa dışı yollardan Yunanistan'ın Midilli Adası'na kaçak taşıyan tekne aşırı yük nedeniyle battı. Olayda 2 kişi hayatını kaybederken, 12 kaçak kurtarıldı. Ayvalıklı balıkçılar dün sabah saatlerinde Sahil Güvenlik Komutanlığı'na Ayvalık Feneri bölgesinde bir teknenin battığını bildirdi. İhbar üzerine bölgeye gelen ekipler, denizde iki ceset buldu. Cesetlerden birinin Somalili kaçağa ait olduğu belirtilirken, diğerinin ise teknenin Türk kaptanına ait olduğu öne sürüldü. 

Gözaltına alındılar 
Denizdeki araştırmayı genişleten ekipler, 2 si kadın 12 kaçağı sağ olarak kurtarmayı başardı. İran, Somali ve Moritanya uyruklu oldukları belirtilen kaçaklar, Ayvalık Devlet Hastanesi'nde tedavilerinin ardından İlçe Jandarma Komutanlığı'nda gözaltına alındı. 




</TEXT>
</DOC>
