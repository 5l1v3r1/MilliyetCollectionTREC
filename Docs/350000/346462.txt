<DOC>
<DOCNO> 346462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonspo52.html </URL>
<DATE> 2005/05/27/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Barrichello "Schumacher'i artık takım arkadaşım olarak görmüyorum" 
</HEADLINE>
<TEXT>

     Otomobil sporlarında, Formula 1 takımlarından Ferrari’nin Brezilyalı pilotu Rubens Barrichello, Alman takım arkadaşı Michael Schumacher’i, artık takım arkadaşı olarak görmediğini açıkladı. 
     Formula 1’de 7 kez dünya şampiyonu olan Schumacher’in, geçen hafta koşulan Monaco Grand Prix’sinin son metrelerinde kendisini geçmek istemesinin, çok riskli bir davranış olduğunu belirten Barrichello, "Artık onu bir takım arkadaşı olarak görmüyorum" diyerek olaya tepkisini dile getirdi. 
     33 yaşındaki tecrübeli sürücü, tepkisini takım patronu Jean Todt’a 
     da aktardığını ifade ederek, "Beni geçmeye kalkışırken birbirimize temas edebilirdik, bu da takıma çok gerekli 3 puana mal olabilirdi" ifadesini kullandı. Takımdan gelecek bir emir söz konusu olduğunda, Schumacher’e yol verebileceğini kaydeden Barrichello, "Ancak o durumda böyle bir emir söz konusu değildi. Michael, benim yarış çizgimi ihlal etti" diye konuştu. Görüşü alınan Michael Schumacher ise "Onu doğum günü için telefonla aradım. Olayı tartıştık ve sakinleşip ikna oldu" dedi. Öte yandan Alman Bild gazetesi, Barrichello’nun, 2006’da bitecek kontratının uzatılmayacağını, Ferrari’nin, Brezilyalı pilottan boşalan yeri yine Brezilyalı Felipe Massa ile dolduracağını iddia etti. Efsanevi pilot Michael Schumacher, geçen pazar Monaco’da koşulan Monte Carlo Grand Prix’sinin son metrelerinde yaptığı tehlikeli atakla takım arkadaşının önüne geçmiş ve yarışı 7. sırada bitirip bir puan daha fazla kazanmıştı. Ünlü sürücünün, Toyota pilotu kardeşi Ralf, konuyla ilgili, "Ağabeyimin aklından zoru var. Bir kaza olsaydı en iyi ihtimalle boynunu kırardı" yorumunu yapmıştı. Michael Schumacher de kardeşine, "Burada gazozuna yarışmıyoruz. Bu ciddi bir iş" diye cevap vermişti. 5 yıldır üst üste takımlar şampiyonluğuna ulaşan İtalyan takımı Ferrari, bu sezon aldığı başarısız sonuçlarla tepki çekiyor. 
     
</TEXT>
</DOC>
