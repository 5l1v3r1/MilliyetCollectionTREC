<DOC>
<DOCNO> 311743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonspo27.html </URL>
<DATE> 2005/02/02/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Çalımbay Beşiktaş benim dünyamdaki herşey... 
</HEADLINE>
<TEXT>

     Beşiktaş'ın çiçeği burnunda teknik direktörü Rıza Çalımbay, Beşiktaş'ın hedefinin Şampiyonlar Ligi olduğunu, beklentinin büyüklüğünün de kendisini korkutmadığını söyledi. 
     Çalımbay, Beşiktaş Kulübü'nün yarın satışa çıkacak resmi yayın organı Beşiktaş Dergisi'nde yer alan röportajında, taraftarın takımdan ve kendisinden büyük beklentilerinin olmasının, kendisini korkutmadığını belirterek, şunları söyledi 
     ''Bir kere ben hedefi olan bir insanım. Futbol oynarken de böyleydi, teknik direktörlük hayatımda da böyle oldu. Mesela ben Denizlispor'un başına geldiğimde Kümede kalsın, yeter dediler. Küme düşmek üzere olan takımı ben 5. yaptım ve UEFA'ya gittik. Bu sezon da Çaykur Rizespor'un belli bir hedefi yoktu, ama bizle aynı puanda. Ben de buraya geldiğime göre Beşiktaş'ın hedefi tabii ki Şampiyonlar Ligi'dir. Beklentinin büyüklüğü beni korkutmuyor, aksine hırslandırıyor.'' Oyun stili olarak takımda bir değişiklik düşünüp düşünmediğinin sorulması üzerine Çalımbay, ''Ben elimdeki kadroya göre hareket ederim. Elimdeki kadro ne oynayabilirse onu oynatırım. Karşı takımın hem kuvvetli yönleri vardır hem de zayıf yönleri vardır. Kuvvetli yönlerini durdurup, zayıf yönlerinden faydalanmaya çalışacağız'' diye yanıt verdi. 

     
</TEXT>
</DOC>
