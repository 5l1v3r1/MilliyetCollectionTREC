<DOC>
<DOCNO> 337505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sontur32.html </URL>
<DATE> 2005/04/27/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Öğretmenlerin nakil başvuruları başladı 
</HEADLINE>
<TEXT>

     Öğretmenlerin il içi nakil başvuruları bugün başladı. 
     Milli Eğitim Bakanlığı, öğretmenlerin yer değiştirme kılavuzunu ve başvuru takvimini belirleyerek www.meb.gov.tr internet adresinde yayımladı. 
     Buna göre, zorunlu çalışma yükümlülüğü bulunmayan veya bu yükümlülükten muaf olan öğretmenlerden 30 Eylül 2005 tarihi itibariyle bulundukları okullarda ya da hizmet alanında en az 2 yıllık çalışma süresini tamamlayanlar il içinde yer değiştirme isteğinde bulunabilecekler. Adaylığın kalkmış olması durumunda norm kadro fazlası olan öğretmenler için bu süre şartı aranmayacak. 
     Bu durumdaki öğretmenlerden görev yaptıkları hizmet alanı içinde yer değiştirme isteğinde bulunacaklar en fazla 4, görev yaptıkları yerleşim yeri dışına atanma isteğinde bulunanlar en fazla 2 yerleşim yeri tercih edebilecekler. 
     
     İLLER ARASI NAKİL 
     Zorunlu çalışma yükümlülüğü bulunmayan veya bu yükümlülükten muaf olan öğretmenlerden bulundukları illerde 3 yıllık çalışma süresini 30 Eylül 2005 tarihi itibariyle tamamlayanlar atama isteğinde bulunabilecekler. Ayrıca, zorunlu çalışma yükümlülüğü nedeniyle ikinci hizmet bölgesi kapsamındaki illerde 4 yıl, üçüncü hizmet bölgesi kapsamındaki illerde 3 yıl, son görev yaptığı ilde en az 2 yıl olmak üzere her iki bölge kapsamındaki illerde toplam 4 yıllık süreyi 30 Eylül 2005 tarihinde tamamlayacak öğretmenler de atama talebinde bulunabilecek. 
     
     ZORUNLU ÇALIŞMA YÜKÜMLÜLÜĞÜNE BAĞLI NAKİL 
     Öğretmenlik görevine ilk defa 11 Haziran 2000 tarihinden sonra atananlar zorunlu çalışma yükümlülüğüne tabi oldukları için bunlardan birinci hizmet bölgesi kapsamında bulunan illerde görevli olanlar adaylıklarının kaldırılmış olması şartıyla istemeleri halinde zorunlu çalışma yükümlülüklerini yerine getirmek üzere ikinci veya üçüncü hizmet bölgesi kapsamındaki illere atama isteyebilecekler. 
     Ayrıca, zorunlu çalışma yükümlülüğü nedeniyle ikinci veya üçüncü hizmet bölgesi kapsamında bulunan illerde görevli olup bulunduğu ilde 30 Eylül 2005 tarihi itibariyle en az 2 yıllık çalışma süresini dolduranlar ikinci veya üçüncü hizmet bölgesi kapsamındaki illere yer değiştirme talebinde bulunabilecekler. 
     
     ÖZÜR DURUMUNA BAĞLI YER DEĞİŞTİRMELER 
     Öğretmenler, zorunlu çalışma yükümlülüğünün bulunup bulunmadığına veya bulundukları görev yerinde, hizmet alanında ya da ilde çalışmaları gereken süreyi tamamlayıp tamamlamadıklarına bakılmaksızın sağlık, eş ve öğrenim durumu özürleri nedeniyle atama isteyebilecekler. 
     
     İHTİYAÇ FAZLASI ÖĞRETMENLER 
     Okul, kurum veya bölüm kapatılması sonucunda buralarda görevli öğretmenler yeni okul açılarak öğrencilerin taşınması halinde bu okul veya kurumlara, öğrenci azlığı nedeniyle kapatılan okul, kurum veya bölümlerde görevli olanlar ise norm kadro açığı bulunması halinde öncelikle öğrencilerin taşındığı okullar olmak üzere il içinde alanlarında ihtiyaç duyulan eğitim kurumlarına atanacaklar. Görevli oldukları okul veya kurumlarda program değişikliği, Talim ve Terbiye Kurulu'nun öğretmenliğine atanacakların tespitine ilişkin kararı ile alanı kaldırılan öğretmenler, il içinde alanlarında ihtiyaç duyulan eğitim kurumlarına tayin edilecekler. 
     Her iki durumdaki öğretmenlerin atamaları yapılırken tercihleri ve özür durumları dikkate alınacak. 
     Bu şekilde yapılan atamalarla fazlalığın giderilememesi halinde bu durumdaki öğretmenler öncelikle il içinde okullarının bulunduğu yerleşim yerlerindeki, öğrenimleri ve alanları itibariyle atanabilecekleri eğitim kurumlarına norm kadro fazlası olarak atanacaklar. 
     Herhangi bir nedenle istihdam alanı daralan öğretmenler ile görevli oldukları okullarda norm kadro esasları çerçevesinde öğretmen norm kadro sayısının azalması halinde norm kadro fazlası olarak belirlenen öğretmenler görevli oldukları okullarda norm kadro fazlası olarak görevlerine devam edecekler. 
     Fen, Sosyal Bilimler ve Anadolu liselerinde görev yapan öğretmenlerin il içi veya iller arası yer değiştirme işlemleri mevzuatları çerçevesinde yapılacak. 
     
     BAŞVURU TAKVİMİ 
     Nakil isteyecek öğretmenler http ilsis.meb.gov.tr adresindeki elektronik başvuru formunu dolduracaklar. 
     Başvuruların geçerli olabilmesi için öğretmenler, elektronik başvuru formunun çıktısını alarak imzalayacaklar. 
     İl içi nakil başvuru süresi 6 Mayıs 2005 tarihinde sona erecek. 
     İller arası yer değiştirme başvuru süresi 2-13 Mayıs 2005, özür durumuna bağlı yer değiştirme başvuru süresi de 1 Haziran-29 Ağustos 2005 olarak belirlendi. 
     Alan değişikliğine bağlı yer değiştirme işlemleri için de 12-30 Eylül 2005 tarihleri arasında başvurulabilecek. 
     2005 yılı yer değiştirmelerine ilişkin duyurular ve iller arası atama sonuçları http personel.meb.gov.tr adresinde yayınlanacak. 
     
</TEXT>
</DOC>
