<DOC>
<DOCNO> 344875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/dunya/axdun01.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sünniler ittifak kurdu 
</HEADLINE>
<TEXT>


Irak'ta Arap Sünniler, ülke siyasetine ağırlık koyabilmek amacıyla politik ve dini bir ittifak kurdu. İttifakın ilk eylemi, İçişleri Bakanı'nın istifasını istemek oldu 

DIŞ HABERLER SERVİSİ 


Irak'ta Saddam Hüseyin rejiminin devrilmesiyle yönetimden uzaklaşan Sünniler, genel seçimleri boykot kararının ardından Şiilere kaptırdıkları politik güçlerini geri almak için ittifak kurdu. Cumartesi günü başkent Bağdat'ta bir araya gelen 2000'e yakın Sünni siyasi parti yetkilisi, dini grup ve aşiret lideri, politik ve dini bir organizasyon oluşturma kararını verdi. 
Sünni Vakfı Başkanı Adnan El Duleymi, "Sünnilerin siyasi ve dini otoritesi olarak, Irak'ta bir Sünni bloku kurma kararı aldık. Alınan kararı tüm Sünni partiler, hareketler, İslamcılar, bağımsızlar, tüccarlar, ordudaki subaylar, aşiret başkanları ve işçiler kabul edecek" dedi. Sünni Vakfı, Müslüman Din Adamları Birliği ve Irak İslami Partisi, yeni bloka katılan ilk hareketler oldu. Yeni blokun ilk önce başkent Bağdat'ta, sonra ülkenin diğer bölgelerinde büro açacağı belirtildi. 

Anayasa endişesi 
New York Times gazetesine demeç veren Sünni siyasetçi Adnan Paçacı, Sünni Arapların seçimlerin boykot edilmesini bir hata olarak gördüğünü belirterek, şu anki en büyük endişenin, Irak Anayasası'nın yazılması sürecinde kendilerinin "eşit ortak" yerine yalnızca "danışman" olarak görülmesi olduğunu söyledi. Paçacı, Sünnilerin bundan sonra daha geniş bir politik ağ kurarak, laik Şiiler ve Kürtlerle de bağlantıya geçeceğini vurguladı. Yeni Sünni ittifakı ilk olarak, Sünni din adamlarına yönelik son günlerde artan saldırıları kınamak amacıyla Irak İçişleri Bakanı Beyan Cabir'in istifasını istedi. Yeni blokun kuruluş bildirisinde, "Yasa adı altında camilere yapılan baskınları ve imamların tutuklanmasını kınıyoruz. Tutuklananların öldürülüp öldürülmediğini ortaya çıkarmak için bağımsız bir komite kurulmasını ve İçişleri Bakanı'nın derhal istifa etmesini istiyoruz" denildi. 

Camiler 3 gün kapatıldı 
Bu arada Irak çapında Sünni camileri, Sünni din adamlarının öldürülmesini protesto etmek için önceki günden itibaren 3 günlüğüne kapatıldı. 


</TEXT>
</DOC>
