<DOC>
<DOCNO> 348046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/guncel/axgun01.html </URL>
<DATE> 2005/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum'a Aydın Doğan İlköğretim Okulu temeli 
</HEADLINE>
<TEXT>


Aydın Doğan İlköğretim Okulu'nun temeli atıldı. Törende konuşan Atatürk Üniversitesi Rektörü Prof. Sütbeyaz, "Eğer bu temel atılmasaydı şimdiki okula sadece 17 öğrenci alabilecektik. Şimdi 150 öğrenciyi kaydedebileciğiz" dedi 

Erzurum DHA 

Doğan Holding Yönetim Kurulu Başkanı Aydın Doğan tarafından Atatürk Üniversitesi Kampusu'nda yaptırılan 16 derslikli Aydın Doğan İlköğretim Okulu'nun temeli dün törenle atıldı. 
Törene Vali Celalettin Güvenç, 9. Kolordu Komutanı Korgeneral Hayri Kıvrıkoğlu, Büyükşehir Belediye Başkanı AKP'li Ahmet Küçükler, Rektör Prof. Dr. Yaşar Sütbeyaz ile öğretim üyeleriyle öğrenciler ve veliler katıldı. Rektör Sütbeyaz, 2003 - 2004 öğretim yılında açılan Atatürk Üniversitesi Vakfı'na ait Atatürk Özel İlköğretim Okulu'nu özel bir konuma getirmek için çaba harcadıklarını, yeni okulun adının Atatürk Üniversitesi Aydın Doğan Özel İlköğretim Okulu olacağını kaydetti. 

'150 öğrenci' 
Sütbeyaz, "Eğer bu eğitim yuvamızın temelini atmamış olsaydık, şimdiki okulun kapasitesi yetersiz olduğu için sadece 17 öğrenci alabilecektik. Şimdi 17 yerine 150 öğrenci alacağız. Yavrularımıza yaklaşık 1 trilyon liraya çıkacak okulu yaptıran hayırsever işadamı Aydın Doğan'a huzurlarınızda şükran ve minnetlerimi bildiriyorum" diye konuştu. 
Vali Güvenç de Aydın Doğan'a Erzurum halkı adına teşekkür etti. 


</TEXT>
</DOC>
