<DOC>
<DOCNO> 315673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun06.html </URL>
<DATE> 2005/02/16/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
El Kaide büyük terör eylemleri yapacak .. 
</HEADLINE>
<TEXT>

     Terör örgütü El Kaide ve Taliban konusunda rapor hazırlayan bir Birleşmiş Milletler BM ekibi, ihtiyaç duydukları paraya ve bomba yapım malzemelerine hala kolayca ulaşabilen El Kaide ve Taliban teröristlerinin büyük terör saldırılarında bulunacaklarını iddia etti. 
     Terör konusunda uzman olan ekip tarafından BM Güvenlik Konseyi'nin El Kaide ve Taliban'a karşı almış olduğu yaptırımların takibinden sorumlu komisyona sunulan raporda, El Kaide'nin desteğinde yapılacak terör eylemleri ve kitle imha silahları dünyanın karşı karşıya bulunduğu en büyük tehditler arasında gösterildi. 
     BM tarafından uygulanan yaptırımların çok kısıtlı bir etkiye sahip olduğuna dikkat çekilen raporda, kimyasal, biyolojik, radyolojik ve nükleer silahlar elde etmeye çalışan terör örgütü El Kaide'nin hala büyük terör eylemleri gerçekleştirecek durum ve kabiliyette olduğuna işaret edildi. 
     El Kaide'nin büyük bir terör eylemine girişmesinin sadece bir zaman meselesi olduğu ileri sürülen raporda, hiçbir sınıra saygı duymayan bir terör örgütü olarak El Kaide'nin takibinin, tutarlı bir yapısı ve liderliğinin olduğu bir ya da iki yıl öncesine göre, bugün çok daha zor olduğu kaydedildi. 
     Güvenlik Konseyi tarafından alınan kararlar doğrultusunda uygulamaya konan BM yaptırımları, BM üyesi 191 ülkenin Usame Bin Ladin liderliğindeki El Kaide terör şebekesi ve eski Afganistan yöneticileri ile ilişkisi olan 430'dan fazla kişi ya da gruba seyahat yasağı ve silah ambargosu koymalarını bu kişi ve grupların mali varlıklarını dondurmalarını öngörüyor. 
     
     ''IRAK'TAKİ MEVCUT DURUMU KULLANIYORLAR'' 

     Ekip koordinatörü Richard Barret, yaptığı açıklamada, El Kaide'nin kitle imha silahı edinmek yönündeki çabasına rağmen, bu terör örgütünün bu tarz tam bir bomba elde edebileceğini sanmadığını, ancak toksit ya da radyoaktif malzemeler gibi bu kitle imha silahlarının bazı parçalarını ele geçirebileceklerini söyledi. 
     Barret ayrıca, yeni militanlar toplamak için El Kaide'nin Irak'taki mevcut durumu kullandığını kaydetti. 
     BM üyesi devletlerin ordu tarzı silahlar konusunda ambargo uygulamak üzere adımlar atmasına rağmen, terör saldırılarının küçük silahlar ve patlayıcılar kullanılarak devam ettiğinin belirtildiği raporda, özellikle taşınabilir uçaksavar füze sistemlerinin bu terör gruplarının eline geçmesinin yaratacağı tehdide karşı önlemler alınması gereğine vurgu yapıldı. 
     Büyük çaplı terörist eylemleri durdurmanın en etkili yolunun, terörist grupların mal varlıklarının dondurulması gibi, mali yaptırımlar olduğuna işaret edilen raporda, teröristlerin para transferlerini durdurmak için birçok ülkenin bankacılık reformları yaptığına işaret edildi. 
     El Kaide ve Taliban üyesi olanlardan oluşan listede yer alan isimlere seyahat yasağı uygulamasının sıkılaştırılması gereğine de işaret eden rapor, özellikle seyahat amaçlı düzenlenen sahte belgelerle mücadele konusunda BM ile İnterpol'ün yakın işbirliği içinde çalışması önerildi. 
     El Kaide ve Taliban üyelerinin seyahat yasağını ihlal ettiğine ilişkin herhangi bir ulusal merciden bugüne kadar hiçbir bilgi gelmediğinin belirtildiği raporda, hiçbir El Kaide ya da Taliban üyesinin bir ulusal sınırdan geçmediğine inanmanın güç olduğuna dikkat çekildi. 
     
     YEMEN'DE, 5 KİŞİ TUTUKLANDI 

     Öte yandan, Yemen'de, El Kaide üyesi oldukları gerekçesiyle 5 kişinin tutuklandığı bildirildi. 
     Güvenlik yetkilileri, biri kadın olan bu kişilerin Yemen'deki büyükelçilikler ile Batı ülkelerine ait tesislere saldırı planladıklarını açıkladı. 
     Rai News adlı bir gazetenin haberinde de, bu kişilerden birinin intihar saldırısı düzenlemekten son anda vazgeçerek polise teslim olduğu, bu kişinin verdiği bilgiler ışığında diğerlerinin yakalandığı belirtildi. 
     Gazete, polisin söz konusu kişilerin evlerinde yaptığı aramalarda silah ve patlayıcı maddeler bulduğunu kaydetti. 
     
</TEXT>
</DOC>
