<DOC>
<DOCNO> 323039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/dunya/adun.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlış harf krizi 
</HEADLINE>
<TEXT>


ABD Kongresi'nin sitesindeki 'ABD, Sudan'da nükleer denemeler yaptı' ifadesi, Sudan'ı karıştırdı yönetim, ülkedeki kanser vakalarından ABD'yi sorumlu tuttu. Oysa, ABD'deki 'Sedan' yanlışlıkla 'Sudan' olmuştu 

DIŞ HABERLER SERVİSİ 


ABD Kongresi'nin web sitesinde geçtiğimiz hafta başında yer alan bir imla yanlışı, Afrika'daki Müslüman ülke Sudan'ı alarma geçirdi. 
Sitedeki, "ABD 1962'den 1970'e kadar Sudan'da nükleer denemeler yaptı" ifadesi üzerine, Sudan yetkilileri öncelikle ABD yönetiminden açıklama isterken, daha olayın aslını öğrenmeden de, ABD'yi topa tutan açıklamalar yapmaya başladı. 
Sudanlı yetkililer, ülkedeki kanser vakalarının artışından Washington'u sorumlu tutmaktan, ülkeye gönderilen gıda yardımlarının radyasyonlu olduğuna kadar akıl almaz iddialar ortaya attılar. 

Milliyet'e açıklama 
Kongre'nin sitesindeki habere ilk celallenen Sudanlı yetkililerden Dışişleri Bakanı Dr. Mustafa Osman İsmail, Washington'u acil olarak açıklama yapmaya çağırdı. Cumhurbaşkanlığı Danışmanı Dr. Kutbi, hükümetin ve halkın ABD'ye tepki göstermesini istedi. Sudan'ın Türkiye Büyükelçiliği, konuya Türk kamuyonunun dikkatini çekmek için Milliyet'e basın açıklaması dahi gönderdi. 
Daha ne olup bittiği tam olarak anlaşılmadan ABD'ye veryansın eden açıklamalar, protesto dozajı yükselerek sürdü. Tarım Bakanı Dr. Majzub Khalifa, 1990'ların başlarında ABD'den gelen insani yardım paketlerinde radyasyona rastladıklarını ileri sürdü. Dr. Khalifa, un paketlerinde radyasyon olduğunun "keşfedilmesi" üzerine tüm yardımın ABD'ye geri gönderildiğini söyledi. 
Khalifa, Sudan'da artan kanser vakalarından da "kötü devlet" dediği ABD'yi sorumlu tuttu. Bakan 1962 - 1970 arasındaki nükleer deneylerin yansımalarını şimdi yaşadıklarını iddia etti. Sudan Meclis Başkanı Ahmed İbrahim Tahir ise Kongre'nin web sitesinde yer alan haberin ciddi olduğunu kaydederek, BM'nin tepki göstermesini istedi. 

Bir harf hatası 
Sudan bir bardak suda fırtına koparırken, neyse ki olayın bir imla yanlışından kaynaklandığı ortaya çıktı. Kongre'nin web sitesinde nükleer deneylerin yapıldığı yer olarak gösterilen Sudan'ın aslında Nevada eyaletindeki Sedan olduğu ve yanlışlıkla Sudan olarak yazıldığı anlaşıldı. Hartum'daki ABD elçiliği de ABD'nin Sudan'da hiç nükleer deney yapmadığı konusunda güvence verdi. 


</TEXT>
</DOC>
