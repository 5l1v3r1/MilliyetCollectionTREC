<DOC>
<DOCNO> 346392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonsiy13.html </URL>
<DATE> 2005/05/27/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
CHP'li vekiller "Ne böreği yerim ne de oy veririm" 
</HEADLINE>
<TEXT>

     TBMM Genel Kurulu’nda, Radyo ve Televizyon Üst Kurulu RTÜK üyelerinin, siyasi parti gruplarının milletvekili sayısı esas alınarak Meclis Genel Kurulu’nca seçilmesini öngören Anayasa değişikliği teklifinin ikinci tur görüşmelerine bazı CHP milletvekilleri katılmazken, bazıları da ret oyu kullandı. 
     TBMM Genel Kurulu’na girmeden önce, kulislerde toplanan iktidar ve muhalefet milletvekilleri, Anayasa değişikliği oylaması öncesi dün genel kurulda yaşanan tartışmaları değerlendirdi. 
     İktidar milletvekillerine kulislerde su böreği dağıtılacağı, cep telefonlarına gönderilen mesajla duyurulurken, tepsilerle getirilen böreklerin bir kısmı da muhalefet kulisine gönderildi. CHP milletvekilleri börek yerken gazetecilere, "Sakın böreği yiyip oy vereceğimizi sanmayın. Böreği yiyoruz ama oy vermeyeceğiz" dedi. Bazı CHP milletvekilleri ise "Ne böreği yerim, ne de oy veririm" diye konuştu. 
     Oylama öncesinde CHP grup başkanvekilleri, Anayasa değişikliği ile ilgili grup karar alamadıkları için grubun bu konuda serbest davranacağını söylerken, bazı milletvekilleri, oylama ile ilgili düşüncelerini açıklamaktan kaçındılar. 
     TCK ile ilgili teklifin görüşmeleri sırasında dün verilen önergenin kabulünün ardından ortaya koydukları tavrı sürdürmeleri gerektiğini söyleyen bazı milletvekilleri, Anayasa değişikliğine ret oyu vereceklerini ifade ettiler. Bazı milletvekilleri ise "bu değişikliğin parti yararına olduğunu" söyleyerek, teklife "evet" oyu kullanacaklarını belirttiler. 
     
</TEXT>
</DOC>
