<DOC>
<DOCNO> 302482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/ekonomi/eko05.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK ile İMKB Abant'taki toplantıda barıştı 
</HEADLINE>
<TEXT>


EKONOMİ SERVİSİ 

Daha önce Başbakanlık Tasarruf Genelgesi kapsamında karşı karşıya gelen Sermaye Piyasası Kurulu SPK ile İstanbul Menkul Kıymetler Borsası İMKB , Bolu - Abant'taki SPK toplantısında barış ilan ettiler. SPK Başkanı Doğan Cansızlar, toplantıda yaptığı konuşmada, özerk kurumların, yurtdışı ziyaretleri için bile Başbakanlık'tan izin almak zorunda kaldığını, tasarruf adına yapılan birçok uygulamanın daha büyük harcamalara yolaçtığını söyledi. 
SPK'nın düzenlediği, 6. Sermaye Piyasası Arenası toplantısı Abant'ta dün başladı. Toplantıda, SPK ile İMKB arasındaki tasarruf tartışmasında barış mesajları verildi. 
Bilindiği gibi SPK'nın, İMKB'deki denetiminde, kurumda Başbakanlık Tasarruf Genelgesi'ne uyulmadığı ileri sürülmüş, iki kurumun yönetimleri arasında başlayan tartışmada İMKB'nin havuzu bile gündeme gelmişti. 


</TEXT>
</DOC>
