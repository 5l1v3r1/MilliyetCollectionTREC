<DOC>
<DOCNO> 342516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/soneko10.html </URL>
<DATE> 2005/05/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Babacan IMF kredileri bütçe finansmanında kullanıldı 
</HEADLINE>
<TEXT>

     Devlet Bakanı Ali Babacan, AK Parti iktidarı döneminde IMF, Dünya Bankası ve diğer uluslararası finans kuruluşlarından sağlanan kredilerin bütçe ve çeşitli sektörlerin finansmanında kullanıldığını bildirdi. 
     CHP Antalya Milletvekili Nail Kamacı’nın, AK Parti’nin iktidara geldiği tarihten bu yana alınan dış kredilere ilişkin soru önergesini yanıtlayan Babacan, IMF’ye ödenen faiz oranının, her hafta uluslararası kabul görmüş para birimlerinin Euro, Sterlin, ABD Doları ve Japon Yeni faiz oranlarında meydana gelen değişmelere bağlı olarak yeniden hesaplandığını, haftalık bazda değişiklik gösterdiğini vurguladı. 
     IMF kredilerinin toplam vadesinin 2 yıl 3 ayı geri ödemesiz 4 yıl, Dünya Bankası’nda Türkiye’nin de dahil olduğu grubun sağladığı kredilerin 5 yılı ödemesiz dönem olmak üzere toplam 17 yıl vadeli olduğunu belirten Babacan, Dünya Bankası’ndan sağlanan krediler için uygulanan faiz oranının LIBOR 0.50 olduğunu ifade etti. 
     Babacan, diğer uluslararası finans kuruluşlarından sağlanan kredilerin faiz ve vade koşullarının, kredi veren kuruluşa göre değişmekle birlikte bu tür kullanımların iç piyasada gerçekleştirilen borçlanmalara göre daha düşük faiz oranı ve daha uzun bir vade yapısı içerdiğini kaydetti. 
     
     KREDİLER NERELERDE KULLANILDI 
     Devlet Bakanı Babacan, dış kredilerin nerelerde kullanıldığına ilişkin soruyu yanıtlarken de uygulanmakta olan program kapsamında IMF’den sağlanan kredilerin bütçe finansmanı amacıyla kullanıldığını belirtti. Dünya Bankası’ndan sağlanan program kredilerinin bütçe finansmanı amacıyla, proje kredilerinin de tarım, enerji ve sağlık sektörleri ile KOBİ’lerin finansmanı amacıyla kullanıldığını anlatan Babacan, diğer kuruluşlardan proje finansmanı amacıyla sağlanan kredilerin ise ağırlıklı olarak sanayi enerji , tarım, altyapı, sağlık, eğitim ve ulaştırma sektörleri için kullanıldığını bildirdi. 
     
     DIŞ BORÇTAN KURTULMA PROGRAMI 
     Devlet Bakanı Ali Babacan, dış ve iç borçtan kurtulmak için nasıl bir program uygulamayı düşündüklerini ilişkin soruyu yanıtlarken de 1990’lı yıllar boyunca kamu harcamalarının yükselmesi sonucu, kamu 
     kesimi borçlanma ihtiyacının da arttığını belirtti. Bu durumun, kamunun yüklü miktarda borçlanması gereğini doğurduğunu, borçlanma maliyetlerinin yüksek seyretmesine neden olduğunu ve borç stokunun arttığını anlatan Babacan, şunları kaydetti "Temelinde yüksek kamu açıkları ve yüksek borçlanma maliyetleri bulunan borç stoku artışının çözümü temel olarak bu iki unsura bağlıdır. Kamu açıklarının ve borçlanma maliyetinin düşürülmesi borç stokunun azaltılmasında temel rol oynayacaktır. Bu çerçevede öncelikle kamu kesimi faiz dışı fazlasının artırılması ve reel faiz seviyesinin düşürülmesi gerekmektedir. 2002 yılından bu yana kamu kesimi faiz dışı fazlasının artırılması amacına yönelik olarak sıkı maliye politikası uygulanmaktadır. Bu sayede mali disiplin sağlanabilmiş, faiz dışı fazla artırılabilmiştir. 2003 yılında faiz dışı fazlanın GSMH’ye oranı yüzde 6.3 olmuş, 2004 yılında ise bu oran yüzde 7 civarında gerçekleşmiştir. 
     
     İÇ BORÇLANMA MALİYETİ 
     Mali disiplini sürdürme konusundaki kararlılık ve şeffaflık ilkesine bağlı bir yönetim anlayışı benimsendiği açık olarak ortaya konmuş, bu durum piyasalarda son derece olumlu algılanarak uygulanan politikalara güven artmıştır. Ekonomik istikrarla birlikte güven ortamı borçlanma maliyetinin ciddi miktarda gerilemesini sağlamıştır." Babacan, 2002 yılı sonu itibariyle yüzde 64 seviyesinde olan TL cinsi iç borçlanma ortalama maliyetinin 2004 yılında yüzde 24.7’ye gerilediğini, 2005 yılı ilk çeyreğinde ise yüzde 18.4 olarak gerçekleştiğini hatırlattı. 
     Politik istikrar ortamının sağlanması sayesinde ekonominin hızlı bir toparlanma sürecine girdiğini, Türk Lirası’na duyulan güvenin arttığını, borçlanma maliyetinde kayda değer düşüşler yaşandığını dile getiren Babacan, sıkı maliye politikası sayesinde de borçlanma ihtiyacının önemli ölçüde azaldığını, dolayısıyla borç stokunun artış hızının yavaşladığını belirtti. 
     
     "MAASTRİCT KRİTERİ’NİN ALTINA İNECEK" 
     Devlet Bakanı Ali Babacan, şunları kaydetti 
     "Bu dönemde kamu net borç stokunun GSMH’ye oranı olan borç yükü büyük oranda azalmıştır. Kamu net borç stokunun, milli gelire oranı 2003 yılında 2002 yılına kıyasla 8.1 puan azalarak yüzde 70.4 
     düzeyine, 2004 yılında da 7 puanlık bir azalma ile yüzde 63.5 seviyesine gerilemiştir. 2005 yılında da disiplinli maliye politikası sürdürülecek olup faiz dışı fazlanın GSMH’ye oranının yüzde 6.5 olması hedeflenmektedir. Bunun yanı sıra ekonomik istikrarın sürmesi, finansal kesimin güçlenmeye devam etmesi ile borçlanma maliyetlerinin düşmesi beklenmektedir. Böylelikle makro ekonomik istikrarın kalıcı kılınması ve mali disipline verilen önemin devam etmesi ile borç stokunun milli gelire oranı Maastricht kriteri olan yüzde 60 seviyesinin de altına kısa zamanda inecektir." 
     
</TEXT>
</DOC>
