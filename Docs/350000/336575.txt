<DOC>
<DOCNO> 336575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/yasam/ayas.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Madende hayat devam edecek 
</HEADLINE>
<TEXT>


Kütahya Gediz'de 4 gün önce 18 kişiye mezar olan maden ocağı, işsizlerin en büyük umudu. İş için zaten sırada olan 350 kişiden 'şanslılar', ölenlerin yerine işbaşı yapacak 

ŞAKİR AYDIN Kütahya 

Kütahya'nın Gediz ilçesine bağlı Gökler beldesinde 21 Nisan'da 18 kişiye mezar olan maden ocağı, çevredeki işsizlerin en büyük umudu. 110 kişinin çalıştığı maden ocağında işe girebilmek için yaklaşık 350 kişi sırada. Bu kişilerden 18'i ölenlerin yerine işbaşı yapacak. 'En acı iş'in sahibi olacak bu kişiler de, aylık 420 YTL'ye çalışacak. 
Gökler ve çevresinde 4 büyük maden olacağı var. Halk, ölüme alışık. Her yıl 1-2 kişi hayatını kaybediyor. Buna rağmen Kömür İşletmeleri'nde çalışmak için dilekçe verenlerin sayısı 350'ye yakın. Çalışanlar ise, "Korkuyoruz ama mecburuz" diyor. 

'Kız vermiyorlar' 
Kömür ocağında iş bulanlar ise sıkıntılı. Hasan Ali Kurt 18 ortaokulu bitirdikten sonra babası ve ağabeyi gibi maden ocaklarında çalışmaya başlamış. Hayati tehlikesi nedeniyle artık kimsenin madenciye kız vermek istemediğini söyleyen Kurt, sevdiği kızın da işi bırakması için baskı yaptığını söylüyor. 
lkokul 5. sınıfta okulu bırakan abisi gibi madenci olan Murat Düzenli 19 ise, "Başka çaremiz yok. Her sabah ailemizle helalleşiyoruz. Ölümleri kanıksadık. Sendikamız da yok, istemeye kalkışsak işten çıkartırlar" diye konuşuyor. 
Geçim sıkıntısı nedeniyle 1 yıl ilkokula giden Doğan Yiğit 18 de, "Madencilik kaderimiz. Daha çocukluğumda dedem elimden tutarak madene götürüp getiriyordu" diyor. 

Mustafa'nın dramı 

Son maden kazasında dayısı Musa Kartal'ı kaybeden Mustafa Yaman 20 , madenciliğe 16 yaşında, kaçak işçi olarak başlamış. 2003'te göçük altında kalınca da tekerlekli sandalyeye mahk m olmuş. Yaman, "Sigortasız çalışırken kazadan sonra 1 günde işyeri sahibi sigortamı yaptı. İşyerini dava ettim, mahkeme devam ediyor" diyor. 

Rakamlar korkutuyor 

Çalışma ve Sosyal Güvenlik Bakanlığı İş Teftiş Kurulu Başkanlığı müfettişlerinin 44 ildeki yeraltı ve yerüstü madeninde 2004'ün son üç ayında yaptığı denetimler, sektörde çalışanların içinde bulundukları tehlikenin büyüklüğünü gözler önüne serdi. Rapora göre, 772 işyerinden yalnızca 47'sinin kurma iznine, 87'sinin de işletme belgesine sahip olduğu belirlendi. İşletmelerde geçen bir yıl içerisinde 2735 iş kazasının meydana geldiği, bu kazalarda 17 kişinin yaşamını yitirdiği, 2683 kişinin yaralandığı, 37 kişinin de uzuv kaybına uğradığı tespit edildi. 


</TEXT>
</DOC>
