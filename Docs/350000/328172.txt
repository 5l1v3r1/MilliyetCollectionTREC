<DOC>
<DOCNO> 328172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonsiy10.html </URL>
<DATE> 2005/03/29/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
CHP'den istifa eden 5 milletvekili SHP'ye katıldı 
</HEADLINE>
<TEXT>

     CHP'den istifa eden beş milletvekili SHP'ye geçti. Kurultay'da Sarıgül'ü destekleyen Ahmet Güryüz Ketenci, Hakkı Akalın, Ersoy Bulut, Züheyir Amber ve Mustafa Sayar dün yaptıkları ortak basın toplantısında istifa ettiklerini açıkladı. 
     Açıklamalarında CHP lideri Deniz Baykal'a yüklenen grup, SHP'ye geçeceklerini de dünkü basın toplantısında duyurdu. 
     Beş milletvekili saat 11.00 sıralarında düzenlenen törenle SHP'ye geçti. 
     CHP'li muhaliflerin SHP'ye geçmesi ile Murat Karayalçın'ın genel başkanı olduğu parti 1.8 trilyon liralık hazine yardımı almaya hak kazanacak. Yasaya göre en az üç milletvekili ile Meclis'te temsil edilen partiler hazineden 1.8 trilyon lira yardım alabiliyor. 
     
     KARAYALÇIN BU BİR TRANSFER DEĞİL 

     CHP'den istifa eden 5 milletvekili törenle SHP'ye katıldı. SHP Genel Başkanı Murat Karayalçın, ''Bu bir transfer değildir. Milletvekillerimiz bu kararlarıyla TBMM'ye demokratik meşruiyet kazandırdılar'' dedi. 
     CHP'den dün istifa eden milletvekilleri Hakkı Akalın İzmir , Ahmet Güryüz Ketenci İstanbul , Ersoy Bulut Mersin , Mustafa Sayar Amasya ve Züheyir Amber'in Hatay SHP'ye katılımı nedeniyle tören düzenlendi. 
     Genel Merkez binasının önünde, partili vatandaşların da katıldığı törende konuşan SHP Genel Başkanı Murat Karayalçın, milletvekillerine, ''Göğsünüzü gere gere, zevkle siyaset yapabileceğiniz bir partiye geldiniz'' diye seslendi. 
     Milletvekillerinin SHP'ye katıldıklarına ilişkin dilekçelerini, dün TBMM'ye sunduklarını, partisinin Merkez Yürütme Kurulu'nun da aynı gün 5 milletvekilinin kaydını yaptığını bildiren Karayalçın, sözlerini şöyle sürdürdü 
     ''Milletvekillerimizin SHP'ye katılmasından rahatsızlık duyanlar, akılları sıra transfer benzetmesi yapmaktadırlar. Bu sözü kullananlara yanıt vermeye bile gerek duymuyorum. Ama bir yanıt vermek gerekirse sevgili İsmet Paşamızı rahmetle anarak onun söylediği gibi 'hadi canım sen de' demek istiyorum. 
     Türkiye siyaseti önemli bir değişim geçiriyor. Akıllarını hizipçiliğe, kulislere takmış olanların bunları yeterince algılaması mümkün değil.'' Son genel seçimlerle oluşan TBMM yapılanmasının hukuki meşruiyetinin tartışmasız olduğunu, ancak ''demokratik meşruiyeti bulunduğunu söylemenin'' mümkün olmadığını öne süren Karayalçın, halkın yarısının oyunu alan iki partinin Meclis'i oluşturduğunu kaydetti. 
     5 Milletvekilinin SHP'ye katılmasının ''transfer'' olarak nitelenemeyeceğini söyleyen Karayalçın, ''Milletvekillerimiz bu kararlarıyla TBMM'ye demokratik meşruiyet kazandırdılar'' diye konuştu. 
     
     ''KORKUNUN ECELE FAYDASI YOK'' 

     Karayalçın, gelişmeler üzerine apar topar siyasi partilere Hazine yardımı ile ilgili yasa değişikliğinin gündeme getirildiğini ifade ederek, şunları kaydetti 
     ''Bir siyasi partiye devlet yardımı verilebilmesi için sadece üç milletvekili yetmiyor. Bu siyasi partinin YSK kararı ile seçime girebilecek yeterliliğe sahip olması gerekiyor. Yani en az 41 ilde örgütlenmesini tamamlamış olması şartı aranıyor. Ondan sonra 3 milletvekili katılırsa Hazine yardımı yapılıyor. Şimdi bunun önünü kesmek için yapay bir çaba içindeler. Güya teklif 2 yıl önce hazırlanmış. 2 yıl önce hazırlanmışsa neden şimdi Meclis'e getiriyorsunuz Birdenbire telaşlandınız ama korkunun eceyle faydası yok.'' AK Parti ve CHP'nin ''halkı rehin aldıklarını'' öne süren Karayalçın, ''iki parti arasında halkın rehin alınması için başından beri gizli, zımni bir ittifak vardır. Ama bu zımni ya da gizli ittifak, siyasi partilere devlet yardımı konusunda açık bir mutabakata dönüşmüştür'' dedi. 
     Solun gerçek temsilcisinin SHP olduğunu iddia eden Murat Karayalçın, alacakları Hazine yardımını parti kulisleri ve kurultay için değil, halk için kullanacaklarını söyledi. 
     Siyaset alanının tümüyle değiştirilmesi gerektiğini belirten Karayalçın, sadece Hazine yardımıyla ilgili düzenlemenin değil, başka yasa değişikliklerinin de yapılması gerektiğini kaydetti. Karayalçın, ''Gelin, yüreğiniz yetiyorsa genel başkan hegemonyasına, sultasına son verecek düzenlemeleri de yapalım. Yüzde 10 baraj uygulamasını değiştirelim. Kişisel tatminsizliğe dayalı siyaset yapılanmasına son verilmeli siyaset, toplum gereksinimlerine yanıt verebilmek için yapılmalı'' diye konuştu. 
     
     ALTIN ROZET 

     Karayalçın, konuşmasının ardından SHP'ye katılan 5 milletvekiline parti rozeti taktı. 
     Rozetlerin altın olduğuna dikkati çeken Karayalçın, ''Bu rozetler devlet yardımıyla alınmamıştır. Altın kalpli SHP'lilerin, altın milletvekillerine aldığı altın rozetlerdir'' dedi. 
     Daha sonra İstanbul Milletvekili Ahmet Güryüz Ketenci, solun tek bir çatı altında toplanmasını istediklerini, bunun için Erdal İnönü'nün işaretini alarak karar verdiklerini söyledi. Ketenci, ''Siyasi tarihler, hiçbir zaman ne sultanların sofralarını süsleyen soytarıları, ne de despotların, diktatörlerin paçasına, eteğine tutunarak siyaset yapanları yazmamıştır. Adam olanları, adam gibi siyasi duruş sergileyenleri yazmıştır ve yazmaya da devam edecektir'' dedi. 
     Amasya Milletvekili Mustafa Sayar da CHP'nin, ''Baykal hastalığı nedeniyle ölüm döşeğinde olduğunu'' öne sürdü. 
     Mersin Milletvekili Ersoy Bulut da kısa bir süre içerisinde SHP'nin yüzde 15'lere çıkacağını, CHP'nin ise yüzde 5 oy oranının altında kalacağını savundu. 
     Katılımın ardından TBMM'deki sandalye dağılımı şöyle oldu 
     

AK Parti 359 CHP 163 DYP 6 ANAP 5 SHP 5 HYP 1 BAĞIMSIZ 10 BOŞ 1      
</TEXT>
</DOC>
