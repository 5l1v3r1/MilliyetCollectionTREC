<DOC>
<DOCNO> 302124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun30.html </URL>
<DATE> 2004/12/30/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Schröder Türkiye özellikle ekonomik olarak dinamik bir ülke 
</HEADLINE>
<TEXT>

     Almanya Başbakanı Gerhard Schröder, ''Türkiye'nin özellikle ekonomik olarak dinamik bir ülke olduğunu'' söyledi. 
     Schröder, Alman Handelsblatt gazetesinde yayınlanan yazısında, AB'nin Türkiye ile müzakerelere başlamasının Alman ekonomisine olumlu etkileri olacağını belirterek, ''Türkiye özellikle ekonomik olarak dinamik bir ülke. Türkiye'de reformların devam etmesi ve üyelik prespektifi olması bu dinamizmi artıracaktır'' ifadelerine yer verdi. 
     Almanya'nın halen Türkiye'nin en büyük ticari ortağı olduğuna dikkati çeken Schröder, bu durumun Almanya'da yeni işyerlerinin açılmasına katkı sağlayacağını ifade etti. 
     
     EKONOMİK DURGUNLUK SON BULDU 
     Başbakan Schröder, yazısında, geçen yılın bir bilançosunu da çıkararak, önceki yıllarda yaşanan ekonomik durgunluğun son bulduğunu ve Almanya'nın uluslararası rekabet gücünün arttığını belirtti. 
     Almanya'nın bu yıl dünyanın en fazla ihracat yapan ülkesi olduğunu kaydeden Schröder, ülkenin dünya pazarından aldığı payın arttığını vurguladı. 
     Schröder, Almanya'nın ''Ajanda 2010'' reformlarıyla birlikte kendi imkanlarıyla tekrar güç kazandığını, 1 Ocak 2005'te uygulamaya girecek vergi reformunun son ayağının vergi mükelleflerine 7 milyar euro tutarında bir rahatlama getireceğini, bunun da iç pazarın canlanmasına katkı sağlayacağını belirtti. 
     Vatandaşların yeni reformlarla fedekarlığa zorlandığının bilincinde olduğunu ifade eden Schröder, bu reformların kaçınılmaz olduğunu savundu. 
     Schröder, politika ve ekonomide gerçekleştirilen yenileşme hareketlerinin büyüme ve yeni işyerleri yarattığını, ''Almanya'da ekonomik konjonktürün güvenilir bir iyileşme yaşadığını'' belirtti. 
     
</TEXT>
</DOC>
