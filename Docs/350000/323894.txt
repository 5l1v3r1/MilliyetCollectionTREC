<DOC>
<DOCNO> 323894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/spor/axspo02.html </URL>
<DATE> 2005/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyunlara gelmeyin 
</HEADLINE>
<TEXT>


Daum, bazı kesimlerin kendilerini kavga ortamının içine çekmek istediğini belirterek, futbolcularını dikkatli olmaları konusunda uyardı 

YUSUF DURSUN 


'İşinize bakın' 
FENERBAHÇE Teknik Direktörü Christoph Daum, futbolcularıyla yaptığı özel toplantıda kalan 10 hafta için sert uyarılarda bulundu. Bazı kesimlerin kendilerini kavga ortamına sürüklemek istediğini ileri süren Alman hoca, "Ne var ki biz bu oyunlara gelmeyeceğiz. Kendi işimize bakacağız. Şu an rakiplerimizden beş puan öndeyiz. Herşey bizim elimizde. Dikkatli olun, bu avantajı koruyun" diye konuştu. 

'Polemiğe girmeyin' 
SARI - Lacivertli ekibin hocası, "Yapacağımız en küçük hatanın bedeli ağır olur. Gereksiz polemiklerden uzak durun. Rakiplerinize saygı duyun. Son iki haftadır maçı bir kişi eksik tamamlıyoruz. Artık sinirlerinizi kontrol etmenizi istiyorum. Hakemlerle diyaloğa girmeyin. Sadece işine yoğunlaşın. Önümüzdeki çok kritik haftalar var. Bu camiaya iki kupayı da hediye etmeliyiz. Bunun için savaşın, kazanın" dedi. 

Anelka kaçamadı 

FENERBAHÇELİ futbolcular 26 yaşına giren Anelka'ya da Brezilyalı usulü doğum günü kutlaması düzenledi. Sakatlığı nedeniyle antrenmana çıkmayan Fransız yıldız çalışma bitiminde pasta kesmek için sahaya çağrıldı. Ardından tüm oyuncular Anelka'nın üzerine atladı ve kafasında önce yumurta kırıldı, ardından su ve un döküldü. 
DENİZLİ maçının hazırlıklarına başlayan Fenerbahçe taktik ağırlıklı bir antrenman yaptı. Teknik Direktör Daum, ayağa pas ve pres çalışması uyguladı, hata yapanları azarladı. Bu arada Tuncay, Serkan, Ümit Özat, Mehmet, Rüştü, Volkan, Recep, Murat, Kemal, Selçuk, Mahmut, Önder ve Gürhan'ın sabah tesislere gelerek özel çalıştığı belirtildi. 

Emre, kaptana emanet 

Yönetim, yıldız oyuncuyu ikna etmek için Ümit Özat'ı görevlendirdi. Tecrübeli futbolcu, Milli Takım kampında Emre'ye Fenerbahçe'nin hedeflerini anlatacak 

CÜNEYT KARAKAYA 

İşi sıkı tutuyor 
YENİ sezon için Inter'de forma giyen Emre Belözoğlu'nu transfer etmekte kararlı olan Fenerbahçe işi sıkı tutuyor. Yönetim, gelecek hafta Arnavutluk maçı nedeniyle Milli Takım kampına katılacak olan yıldız oyuncuyu, kaptan Ümit Özat ile markaja alacak. Tecrübeli oyuncu, Emre'ye Fenerbahçe'deki maddi rahatlığı, arkadaşlık havasını ve Avrupa hedeflerini anlatacak. 

Geremi gündemde 
FENERBAHÇE'NİN ayrıca Chelsea'de forma giyen Geremi'yi de gündemine aldığı öğrenildi. Kamerunlu oyuncunun, fazla şans bulamadığı için takımdan ayrılmak istediği kaydedildi. Daha önce Gençlerbirliği formasını giyen Geremi'nin tekrar Türkiye'ye dönmeye sıcak baktığı, Sarı - Lacivertli yöneticilerin ayrıca Nihat Kahveci ile de temasta oldukları bildirildi. 

Maraton harek tı 

YÖNETİM, Gençlerbirliği maçında yaşanan olaylar nedeniyle kolları sıvadı. Şükrü Saracoğlu Stadı'ndaki güvenlik önlemlerini artırmaya karar veren Fenerbahçe Kulübü, çıkış tünelinin her iki yanında oturan seyircileri de sıkı kontrole alacak. Zaman zaman futbolculara küfür eden, son olarak Gençlerbirliği takımına saldıran bu taraftarlar tespit edilecek. 
KRİTİK haftalara girilirken, muhtemel bir saha kapama cezasının takıma ağır darbe vuracağını düşünen Fenerbahçeli yöneticiler, takımlar sahaya çıkarken, özel bir koruma bandı da oluşturulacak. Bu arada Fenerbahçe, Gençlerbirliğili oyunculara yönelik saldırılar nedeniyle Disiplin Kurulu'na sevk edildi. Temsilci Haluk Gözen ve gözlemci Mahmut Çetiner'in eylemleri rapor ettiği öğrenildi. 

Yüzmeye dev bütçe 

YÜZME Federasyonu Başkanlığı'na, Fenerbahçe Kulübü'nün eski genel sekreteri Sema Küçüksöz resmen aday olurken, Gençlik ve Spor Genel Müdürü Mehmet Atalay, Başkan Aziz Yıldırım'dan bu branşa destek sözü aldı. Atalay, yüzmedeki başarıyı artırmak için Yıldırım ile görüştü, 2000 ve 2004 Olimpiyatları'nda ilk 8'e girmiş yabancı sporcuları Türkiye'ye getirmesi konusunda anlaşmaya vardı. 
MEHMET Atalay, Fenerbahçe'yi olimpiyatlarda üs konumuna getirmenin yanısıra, rekabeti kızıştırarak Türk yüzücülerin başarısını artırmayı da hedefliyor. Başkan Aziz Yıldırım, yüzmeye 1 milyon dolar bütçe ayırabileceklerini, gerekirse yabancı antrenör de getirebileceklerini ifade etti. Yıldırım bu branşta Türkiye'yi zirveye çıkarmak için ellerinden gelen çabayı harcayacaklarını bildirdi. 


</TEXT>
</DOC>
