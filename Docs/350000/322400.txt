<DOC>
<DOCNO> 322400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/yasam/ayas.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Jaguar'ı kırmızı ışıkta 'avladılar' 
</HEADLINE>
<TEXT>


Pelit Pastaneleri'nin ortağı Ali Ayan'ın kızı Elif Ayan, Jaguar marka otomobiliyle kırmızı ışıkta beklerken gasp edildi 

MUTLU BOZDAĞ İstanbul 

Daha önce de villalarına hırsız giren, Mercedesleri gasp edilen Ayan ailesi, bir kez daha aynı dehşeti yaşadı. Pelit Pastaneleri'nin ortağı Ali Ayan'ın kızı Elif Ayan, Etiler'de otomobilide saldırıya uğradı. Elif Ayan, önceki gece saat 23.00 sıralarında 34 EA 650 plakalı Jaguar marka lüks otomobiliyle, Etiler Huzurevi'nin önündeki kırmızı ışıkta durdu. Bu sırada araca yaklaşan bir kişi, kapıyı açarak, bıçak tehdidiyle Ayan'ı indirdi. Araca binen saldırgan, yanındaki arkadaşını da Jaguar'a alıp kaçarken, Elif Ayan, şoku atlattıktan sonra durumu polise bildirdi. Polis, otomobili Merter'de buldu. Polisler peşlerine düşünce, gaspçılar aracı, Güngören'de Maden İş Blokları önünde terk ederek kayıplara karıştı. 

Bu 3. dehşetleri 
Gaspçılar polisten kaçarken hasar gören Jaguar, gerekli incelemeler yapıldıktan sonra çekici yardımıyla Asayiş Şube Müdürlüğü'ne götürüldü. 
Elif Ayan ise, poliste verdiği ifadede olayı şöyle anlattı 
"Arkadaşımı ziyaret ettikten sonra arabamla yola çıktım. Etiler Nispetiye Caddesi, Profesörler Sitesi önünde, kırmızı ışık yanınca durdum. Yaklaşan 18-20 yaşlarında bir kişi, aniden kapıyı açıp elindeki bıçağı gösterek beni zorla indirdi. Bu kişi, arabamla hareket ettikten 20 - 30 metre sonra, kaldırımda bekleyen bir başka şahsı arabaya alarak hızla uzaklaştı." 
Elif Ayan'ın amcası Selahattin Ayan'ın Etiler'deki villasından 2003'te yüklü miktarda döviz ve ziynet eşyası çalınmış, bu olayın çözülememesi nedeniyle Hırsızlık Büro Amirliği'nde 41 polisin görev yerlerinin değiştirildiği öne sürülmüştü. 
Selahattin Ayan'ın 2004 yılında da içinde 40 milyar lira para ve değerli evraklar bulunan Mercedes marka otomobili, Esentepe'de 3 kişi tarafından çalınmıştı. Saldırganlar Ayan'ı kapıyı açıp zorla indirmiş ve kaçmıştı. 




</TEXT>
</DOC>
