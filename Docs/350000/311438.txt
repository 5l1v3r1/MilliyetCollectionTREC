<DOC>
<DOCNO> 311438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur14.html </URL>
<DATE> 2005/02/01/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Ehliyet sınavlarında en çok kopya İstanbul, Mardin, Şırnak'ta çekiliyor 
</HEADLINE>
<TEXT>

     Sürücü sınavlarında, kopya çekildiği tespit edilen salonlarda çalışan sınav görevlilerine ve okullara bir daha sınav görevi verilmeyecek. 
     AA muhabirinin aldığı bilgiye göre, Milli Eğitim Bakanlığı MEB ''usulsüz yollardan ehliyet alımına son vermek'' amacıyla 2002 yılında merkezi sistemle yapılmaya başlanan sürücü sınavlarında kopyanın önlenmesi için harekete geçti. 
     Mevzuata göre 2 ayda bir yapılan sürücü sınavlarında kopya çektiği tespit edilen adayların sınavları iptal ediliyor ve valiliklere konuya ilişkin uyarıda bulunmaları için yazı gönderiliyor. Ancak uyarı ve önlemlere karşın kopyanın tümüyle engellenememesi üzerine MEB, kopya çekilen salonlarda görev alanlar ile kopya çekilen okullara bir daha sınav görevi vermemeyi kararlaştırdı. 
     Bakan adına MEB Eğitim Teknolojileri Genel Müdürü Nizami Aktürk imzasıyla valiliklere gönderilen yazıda konuya ilişkin karara yer verilerek, kopya çekilen iller ve kopya çekenlerin sayıları bildirildi. 
     Yazıda, 18 Aralık 2004 tarihinde yapılan Motorlu Taşıt Sürücü Adayları Sınavı'nın değerlendirme sonuçlarının 11 Ocak 2005 tarihinde ilan edildiği anımsatılarak, şöyle denildi 
     ''Ek listede belirtilen okulların kopya çekilen salonlarında görev yapan salon başkanı ve gözcülerin dikkatleri çekilecek ve yapılacak olan sınavlarda bu görevlilere bir daha sınav görevi verilmeyecek, konu Genel Müdürlüğümüzce de takip edilecektir. Ayrıca bundan sonra Motorlu Taşıt Sürücü Adayları sınavlarında kopya çekildiği tespit edilen okullara da sınav görevi verilmeyecektir.'' 
     
     İKİLİ KOPYA YAYGIN 
     Sınavı gerçekleştiren Eğitim Teknolojileri Genel Müdürlüğü'nün hazırladığı listeye göre 18 Aralık 2004 tarihinde yapılan ve 438 bin 520 adayın katıldığı sınavda 57 ilde toplam 1313 adayın kopya çektiği saptandı. Bu adaylardan 220'sinin toplu, 1103'ünün ikili kopya çektiği belirlendi. 
     En çok kopya çekilen illerin başında sınava giren aday sayısı diğer illere göre fazla olan İstanbul 189 kişiyle ilk sırada yer alıyor. İstanbul'u, Mardin 175 , Şırnak 163 , Batman 125 , Adıyaman 66 , Diyarbakır 65 , Ardahan 38 , Ankara 37 , Adana 36 , Gaziantep 36 , Bingöl 33 ve Şanlıurfa 31 izliyor. 
     Mardin'de 37, Batman'da 63, Şırnak'ta 54, Ardahan'da 24, Bingöl'de 17, Adıyaman'da 12, Hakkari'de 7, Tekirdağ'da 6 kişinin toplu kopya çektiği tespit edildi. 
     
     ''CEP TELEFONU KULLANIYORLAR'' 
     MEB yetkilileri özellikle cep telefonu ile kopya çekmenin yaygın olduğunu belirttiler. Bunun önüne bir türlü geçilemediğini kaydeden yetkililer, ''Aday 2-3 cep telefonuyla geliyor, görevliler aramalar sırasında birini bulsa diğerini bulamıyor'' diye konuştular. 
     
</TEXT>
</DOC>
