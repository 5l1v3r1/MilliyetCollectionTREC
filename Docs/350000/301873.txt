<DOC>
<DOCNO> 301873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/soneko25.html </URL>
<DATE> 2004/12/29/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
BDDK Başkanı Yapı Kredi ile ilgili gelişmeleri izliyoruz 
</HEADLINE>
<TEXT>

     Bankacılık Düzenleme ve Denetleme Kurulu BDDK Başkanı Tevfik Bilgin, Yapı ve Kredi Bankası'nın hisselerinin satışıyla ilgili olarak, JP Morgan ve Çukurova Grubu'nun BDDK ve TMSF'yi periyodik olarak bilgilendirdiklerini söyledi. 
     BDDK Başkanı Bilgin, Türk Sanayicileri ve İşadamları Derneği'nin TÜSİAD düzenlediği ''Bankacılık Sektörü ve Reel Sektör İlişkileri'' konulu panelin ardından, gazetecilerin Yapı ve Kredi Bankası hisselerinin satışına ilişkin sorusunu yanıtladı. 
     JP Morgan ve Çukurova Grubu'nun, hangi aşamada oldukları, sürecin nasıl devam ettiği konusunda bilgi verdiklerini kaydeden Bilgin, ''Yaptığımız toplantıların mahiyeti bu kapsamdadır. Gelişmeleri biz de yakından izliyoruz, 2 ayrı otorite olarak'' diye konuştu. 
     Bilgin, başka teklif olup olmadığına ilişkin soru üzerine de, ''Hepsini değerlendiriyoruz. Şu anda bir açıklama yapmanın zamanı değil'' dedi. 
     
</TEXT>
</DOC>
