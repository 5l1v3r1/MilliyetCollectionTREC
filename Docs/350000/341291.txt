<DOC>
<DOCNO> 341291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonspo39.html </URL>
<DATE> 2005/05/10/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Gençlerbirliği futbolcuları maça motivasyon olarak hazır... 
</HEADLINE>
<TEXT>

     Gençlerbirliği’nin son haftalardaki formda futbolcusu Sertan Eser ile Uğur Boral, Galatasaray ile yapacakları maçın çok zorlu geçeceğini, ancak kendilerinin daha şanslı olduklarını söyledi. 
     Kırmızı-siyahlı takımın futbolcuları, Beştepe İlhan Cavcav Tesisleri’nde düzenledikleri basın toplantısında, Galatasaray maçının her iki takımın da ligdeki hedefleri nedeniyle zevkli geçeceğini belirterek, "Galatasaray maçı çok güzel bir mücadele olacak. Onlar şampiyonluğu, biz lig beşinciliğini kovalıyoruz. Her iki takım da bu maça çok iyi konsantre oldu. Bizim son haftalardaki çıkışımızı sürdürmek için bu maçtan da mutlak galibiyetle ayrılmamız lazım. 
     Galatasaray’ın ise puan kaybına tahammülü yok. Bu açıdan onlar daha çok zorlanacak" diye konuştular. 
     
     SERTAN’IN KART CEZASI 
     Malatyaspor maçında gördüğü sarı kartla Galatasaray maçında cezalı duruma düşen Sertan Eser, şöyle konuştu 
     "Malatyaspor maçında gördüğüm sarı kart çok ağır bir ceza oldu. 
     Olay ceza alanı dışında oldu. Hakem burada penaltı değil zaten faul verecekti. Daha sonra televizyonda defalarca izledik. Rakip dengemi bozacak şekilde temas etti. Orada bir penaltı olsun diye kendimi yere atmadım. Bunu sadece ben değil, bütün futbol yorumcuları da söyledi. 
     Son haftalardaki çıkışımı bu sarı kart engelledi." 
     
</TEXT>
</DOC>
