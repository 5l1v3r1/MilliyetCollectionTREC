<DOC>
<DOCNO> 316320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/yasam/axyas02.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
7 bebek taşıyor ama 4'ü alınabilir 
</HEADLINE>
<TEXT>


Yediz bebek bekleyen Sibel Deniz'in hamileliği 8'inci haftasında. Doktor, "Bebeklerden 4'ü alınmalı" diyor 


İzmir'de, yıllarca kısırlık tedavisi gördükten sonra 1 çocuk doğuran 30 yaşındaki Sibel Deniz, 3 yıl sonra aşılama yöntemiyle yediz bebeğe hamile kaldı. Şimdi eşi Hüseyin Deniz'le çok önemli bir karar vermek zorunda. Erken doğum tehlikesi olduğu için Dr. Özer Gürbüz, çifte, bebeklerden 4'ünü almayı teklif etti. Konunun ekonomik, psikolojik ve tıbbi olmak üzere 3 boyutu bulunduğunu belirten Dr. Gürbüz, "Literatürü taradık. Dünyada sadece ABD'li bir çiftin yedizi olmuş. Onlara da 'bir kısmını alalım' önerisi getirilmiş. Ancak anne kabul etmemiş. Biz de şimdi ailenin kararını bekliyoruz" dedi. Ailenin karar vermesi durumunda bebeklerin alınması işleminin 3 hafta sonra yapılacağını açıklayan Gürbüz, "Bebekler şu anda 8 haftalık ve 21 milimetre boyunda. Hepsinin kalbi atıyor" diye konuştu. 

'Hepsini istiyoruz' 
Karar aşamasında olduklarını belirten Hüseyin Deniz ise şunları söyledi "Her şey sağlıklı gider derlerse 7 bebeği de isteriz. Sürenin sonu olan 11. haftayı bekleyelim ve sakin kafayla düşünelim diyoruz." 




</TEXT>
</DOC>
