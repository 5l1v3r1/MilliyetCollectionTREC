<DOC>
<DOCNO> 329314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/soneko47.html </URL>
<DATE> 2005/04/01/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Konut kredisinde faizler düşüyor 
</HEADLINE>
<TEXT>

     Ekonomide sağlanan istikrar ve enflasyondaki gerileme süreci paralelinde düşen kredi faizleri, vatandaşların ev sahibi olmalarını kolaylaştırıyor. 
     Konut kredisini düşüren bankalar kervanına son olarak Bank Europa katılırken, 10 yıllık vade için belirlediği yüzde 1.45'lik faizle aynı zamanda en düşük faizi uygulayan banka ünvanını aldı. 
     Ekonomideki gelişmelerin yanı sıra yasal altyapısı hazırlanan ve önümüzdeki yıl yürürlüğe girmesi planlanan mortgage sistemi öncesinde pazar paylarını artırmak isteyen bankalar, faizlerini düşürmeye devam ediyorlar. Bankaların düşen bono ve tahvil faizleri nedeniyle artık esas faaliyet alanları olan 'borç verme' işleminden para kazanacaklarını hatırlatan sektör yetkilileri, dolayısıyla bireysel kredilere büyük önem verildiğine dikkat çekiyorlar. 
     
     En düşük oran Bank Europa'dan 

     Yaklaşık iki ay önce konut kredisi faiz oranlarının yüzde 1.5 seviyelerine indirilmesiyle hız kazanan faiz indirimlerine son olarak Bank Europa katıldı. Banka, daha önce yüzde 1.49 olarak belirlediği faiz oranlarını 10 yıl vadede yüzde 1.45 seviyesine çekerek sektörde en ucuz krediyi veren banka ünvanını da almış oldu. 
     Bank Europa, aynı zamanda euroya endeksli konut kredisi faiz oranlarını 10 yıl vadede yüzde 0.65'den yüzde 0.59'a, 15 yıl vadede yüzde 0.69'dan yüzde 0.61'e düşürdü. 
     
     50 milyara 909 milyon TL 

     Bankanın YL kredilerine uyguladığı yüzde 1.45 faiz ile 50 milyar TL kredi alan bir tüketicinin 10 yıl boyunca aylık 909 milyon lira ödemesi gerekiyor. 10 yıl sonundaki toplam ödeme miktarı ise 109 milyar 150 milyon TL'ye ulaşıyor. 
     Sektörde diğer büyük bankaların kredi oranları da yüzde 1.49 ile yüzde 1.55 arasında değişiyor. Vadeler ise 5 yıl ile 20 yıl arasında. 
     HSBC Bank, 10-20 yıl arası vadeye yüzde 1.49 oranında faiz uygularken, 10 yıl vade için 50 milyar lira kredi alan bir tüketicinin aylık geri ödeme tutarı 926 milyon lira olarak belirleniyor. 
     Koçbank 10 yıl için yüzde 1.55 ve 12 yıl için yüzde 1.49, Vakıfbank 20 yıla kadar yüzde 1.49, İş Bankası 10 yıl için yüzde 1.55, Yapı Kredi de 7 yıl için yüzde 1.55 oranında faiz uyguluyor. 
     Dışbank, azami 60 aya kadar değişen vade seçenekleri sunuyor. 36-60 ay için faiz yüzde 1.55 seviyesinde bulunuyor. 

     
</TEXT>
</DOC>
