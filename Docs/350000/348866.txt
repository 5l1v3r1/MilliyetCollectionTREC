<DOC>
<DOCNO> 348866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sondun09.html </URL>
<DATE> 2005/06/04/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
İngiliz halkı, Afrika'ya yardımların faydasına inanmıyor... 
</HEADLINE>
<TEXT>

     İngiltere’de yapılan bir anket, halkın yüzde 83’ünün Afrika’ya yapılan yardımların "havaya uçtuğuna" inandığını ortaya koydu. 
     İngiltere’nin ev sahipliğini yapacağı ve gündemin ana maddesini Afrika kıtasına yapılacak yardımların oluşturması beklenen G-8 zirvesi öncesinde halkın nabzını tutan The Daily Telegraph gazetesi, yüzde 83’lük bir kesimin Afrika kıtasına gönderilen paraların "akıllıca" 
     harcandığına inanmadığını bildirdi. 
     İngiliz halkının yüzde 79’u, Afrika’nın sorunları ve fakirliğini yolsuzluklara ve iktidarların güçsüzlüğüne bağlarken, İngilizlerin sadece yüzde 11’lik bölümü, Afrika’nın yardıma ihtiyacı bulunduğunu ve verilen her kuruşun yerine ulaştığına inandığını söyledi. 
     İngiltere Başbakanı Tony Blair, gelecek hafta Üçüncü Dünya’daki açlık ve fakirliğe karşı mücadele için yapılacaklar konusunda Washington’ın desteğini sağlamak amacıyla ABD’ye gitmeye hazırlanıyor. 
     G-8 zirvesi sırasında, ünlü pop şarkıcısı Bob Geldof’un başını çekiği, biri Londra’da verilecek beş eşzamanlı konserle büyük yardımlar toplanması bekleniyor. 
     İngiltere Maliye Bakanı Gordon Brown, dünkü açıklamasında, bu konserlerden elde edilecek gelirin vergi dışı tutulacağını bildirmişti. 
     
</TEXT>
</DOC>
