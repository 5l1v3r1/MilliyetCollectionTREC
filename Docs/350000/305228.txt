<DOC>
<DOCNO> 305228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur32.html </URL>
<DATE> 2005/01/10/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Önce yalan söyledi, sonra itiraf etti 
</HEADLINE>
<TEXT>

     Şanlıurfa'nın Hilvan İlçesi'nde önce silahlı kişiler tarafından kamyonundaki 70 bin YTL'lik beyaz eşyanın gasp edildiği iddiasında bulunan kamyon şoförü, daha sonra eşyaları kendisinin çaldığını itiraf etti. 
     AA muhabirinin aldığı bilgiye göre, Adana'daki bir firmadan yüklediği buzdolabı, çamaşır makinesi ve fırından oluşan yaklaşık 50 adet beyaz eşyayı, Diyarbakır'a götürmek üzere yola çıkan Esat Türkeri, Hilvan'a geldiğinde İlçe Jandarma Karakolu'na giderek, silahlı kişiler tarafından kamyonundaki eşyaların gasp edildiğini söyledi. 
     Kamyon şoförünün eşyaların gasp edildiğini iddia ettiği Kırbaşı Köyü yakınlarında hiçbir bulguya rastlayamayan jandarma ekipleri, daha sonra Türkeri'ye tatbikat yaptırdı. Tatbikatta çelişkili ifadeler veren Esat Türkeri, sorgulanmak üzere İlçe Jandarma Komutanlığı'na götürüldü. Türkeri, ifadesinde, borçları nedeniyle kamyonunda bulunan eşyaları kendisinin çaldığını itiraf etti. Eşyaları Şanlıurfa'da bir başka kamyona yüklediğini söyleyen Türkeri, sevk edildiği mahkemece tutuklanarak cezaevine gönderildi. 
     Olay sırasında kullanıldığı bildirilen 73 AE 918 plakalı kamyonun Gaziantep'te boş olarak terk edilmiş halde bulunduğu bildirildi. 
     
</TEXT>
</DOC>
