<DOC>
<DOCNO> 321527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sonsiy24.html </URL>
<DATE> 2005/03/07/ </DATE>
<TIME> 19.31 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, noter kanununu onayladı 
</HEADLINE>
<TEXT>

     Cumhurbaşkanı Ahmet Necdet Sezer, Noterlik Kanunu'nda değişiklik yapan kanunun da aralarında bulunduğu 3 kanunu onayladı. 
     Cumhurbaşkanlığı Basın Merkezi'nden yapılan açıklamaya göre, 09 sayılı ''Noterlik Kanununda Değişiklik Yapılmasına Dair Kanun'', 13 sayılı ''Türkiye Cumhuriyeti Hükümeti ile Suriye Arap Cumhuriyeti Hükümeti Arasında Uluslararası Karayolu Yük ve Yolcu Taşımacılığı Anlaşmasının Onaylanmasının Uygun Bulunduğuna Dair Kanun'' ve 14 sayılı ''Türkiye Cumhuriyeti Hükümeti ile Lübnan Cumhuriyeti Hükümeti Arasında Bayındırlık İşleri ve Doğal Afet Zararlarının Azaltılması Konusunda Bilimsel ve Teknik İşbirliği Protokolünün Onaylanmasının Uygun Bulunduğuna Dair Kanun'' yayımlanmak üzere Başbakanlığa gönderildi. 
     
     NOTERLİK KANUNU'NDAKİ DEĞİŞİKLİK 
     09 sayılı ''Noterlik Kanununda Değişiklik Yapılmasına Dair Kanun'', asliye mahkemesi yargı çevresinin birden çok ilçeyi kapsaması halinde gerektiğinde diğer ilçelerde de noterlik kurulabilmesini öngörüyor. 
     Dördüncü sınıf noterlikler, o yerin bağlı bulunduğu adalet komisyonunun yazısı üzerine, Adalet Bakanlığınca görevlendirilecek icra müdürü, icra müdür yardımcısı veya katip sınıfından bir adalet memuru tarafından geçici olarak yönetilecek. 
     Asliye mahkemesinin bulunmadığı ilçelerde açılacak dördüncü sınıf noterlikler faaliyeti için tahsis edilecek mekan, mülki amirler tarafından temin edilecek. 
     Birinci, ikinci ve üçüncü sınıf noterliğin geçici olarak boşalması durumunda icra müdürü veya icra müdür yardımcısı vekaleten görev yapabilecek. Hastalık veya izin gibi haklı engeller nedeniyle işlerinden ayrılan noterlere icra müdürü veya icra müdür yardımcısı vekalet edebilecek. 
     Noterlere vekalet eden icra müdürü, icra müdür yardımcısı ve adalet memurları ile geçici yetkili noter yardımcıları hakkında noterlik görevlerinden dolayı verilen meslekten çıkarma cezası, bunların esas görevlerinden de çıkarılmalarını gerektirecek. Bir ilin büyükşehir belediyesi sınırları içerisinde birden fazla ilçe bulunduğu takdirde, noterliklerin her nevi ortak hesap paylaşım esasları, noterlerin ve noterliklerin kıdem ve sınıflarını gözeterek 4 yılda bir o yerdeki noter odasının da görüşü alınarak belirlenecek ve Adalet Bakanlığı'nın onayına sunulacak. 
     
</TEXT>
</DOC>
