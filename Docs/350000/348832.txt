<DOC>
<DOCNO> 348832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/spor/ydilmen.html </URL>
<DATE> 2005/06/04/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Zaferin yolu sabır 
</HEADLINE>
<TEXT>


Arnavutluk maçındaki gibi rakibe saldırarak maça başlarsak başımız ağrır. Yavaş ve sakin oynamalıyız. Topun bizde kalmasına özen göstermeliyiz. Bire birde etkili, sprinter futbolcularımızla da sonuca gitmeliyiz 


Özellikle final maçlarında, yani telafisi mümkün olmayan, kaybedenin tüm şansını yitireceği sınavlarda, antrenörlerin ve oyuncuların, daha da önemlisi taraftarın bu kelime üzerinde durması lazım Sabır... 
Türkiye ve Yunanistan, avantajları ve dezavantajları olan iki denk takım. Yunanlılar, hani mahalle maçlarında "Gol atan galip" derdik ya, işte tam o anlayışla oynuyor. Antrenörleri 24 kişilik kadronun dışına çıkıp, gençleştirme gibi şeylerle uğraşmıyor. Aynı oyuncularda ısrar ediyor. Belli bir şablon oluşturmuş. Tam bir turnuva takımı. Önce kapanıyor, rakiplerine alan bırakmıyor. Bize karşı da mutlaka öyle yapacaklar. Çünkü çok yetenekli, dar alanda iş yapabilen futbolcularımız var. Topu kazandıklarında da kontratağı düşüneceklerdir. Ve silah olarak kullandıkları güç, tehlikeli bölgelerden kullandıkları duran toplar. Hem savunma, hem de hücumdaki uzun oyuncularla sonuca gidiyorlar. Bunun için sırtı dönük oyunculara gereksiz fauller yapmamalıyız. Adam paylaşımlarında dikkatli davranmalıyız. Topa vuramıyorsak, vurdurmamalıyız. 
Biz "Aman mutlaka kazanmamız gerekiyor" deyip Arnavutluk maçı gibi oyuna saldırıyla başlarsak başımıza iş açarız. Kesinlikle kontrollü ve sabırlı oynamamız lazım. Ayağa oynayıp rakip ceza sahasında özellikle yavaş stoperlerine karşı üstünlük sağlayabilecek yetenekli isimlerimizle istediğimizi alabiliriz. Ceza sahası civarında çalımlarla, derin toplarla pozisyonlar bulabiliriz. Bunun için topun bizde kalması şart. Hani Parreira sistemi diyorduk ya, yavaş oynuyor, beğenilmiyordu. Böyle bir oyuna ihtiyacımız var. Burada görev oyunculardan daha çok seyirciye düşüyor. Böyle bir oyunla karşılaşırlarsa - ki öyle olmasını bekliyorum - mutlak surette sitem ve ıslıkla değil, destekle karşılık vermeleri lazım. Sahaya, Rüştü, dörtlü savunma Hamit, İbrahim Toraman, Tolga, Ümit Özat, onların önünde Koray - Hüseyin, daha da önde Yıldıray, Emre, Gökdeniz ve ileride de Fatih Tekke şeklinde çıkacağımızı tahmin ediyorum. Yani 4-2-3-1 gibi oynayacağız. 



</TEXT>
</DOC>
