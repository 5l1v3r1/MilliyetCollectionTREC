<DOC>
<DOCNO> 323701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy12.html </URL>
<DATE> 2005/03/14/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
DEHAP'tan Barzani ve Talabani'ye Nevruz daveti 
</HEADLINE>
<TEXT>

     DHA 

      DEHAP Diyarbakır il örgütü, 21 Mart'taki Nevruz kutlamalarına Cumhurbaşkanı Ahmet Necdet Sezer, TBMM Başkanı Bülent Arınç ve Başbakan Recep Tayyip Erdoğan'ın yanı sıra, KDP lideri Mesut Barzani ve KYB lideri Celal Talabani'yi de Ankara'daki temsilcilikleri aracılığıyla davet etti. 
     Diyarbakır DEHAP il örgütü, 21 Mart'taki Nevruz kutlamaları için 176 kişilik protokol listesi hazırladı. DEHAP'ın Nevruz'a davet ettiği listede, aralarında ABD, İngiltere ve Vatikan'ın da bulunduğu 50 ülkenin Türkiye Büyükelçileri, AB Türkiye Temsilciliği, Parti Genel Başkanları, Sendika ve, Oda yöneticileri, gazeteciler, Orhan Pamuk'un da aralarında bulunduğu Yazarlar, Dernekler, Kürt Enstitüsü, ile cezaevinden çıkan DEP milletvekilleri Leyla Zana, Hatip Dicle, Selim Sadak ve Orhan Doğan da bulunuyor. 
     DEHAP Diyarbakır İl Başkanı Mesut Beştaş Nevruz'a Türkiye'de, Dünya'da ve Ortadoğu'da yaşayan herkesi davet ettiklerini belirterek "Nevruz Ortadoğu'nun bayramıdır. Davetiye listemiz bayağı kabarık. Liste Din, dil, ırk, milliyet, renk farkı gözetmeksiniz herkesi kapsıyor. Nevruz için herkese açık çağrımız var'' dedi. 
     DEHAP'ın hazırladığı listeye göre davetiyelerin Pazartesi'nden itibaren gönderileceği ve yoğun bir katılımın beklendiği belirtildi. DEHAP'ın 21 Mart'taki Nevruz kutlamasına ünlü Türkücü İbrahim Tatlıses ve Kürt Sanatçı Civan Haco'da katılacak. DEHAP Kutlama proğramına aldığı ibrahim Tatlıses ve Civan Haco'yla birlikte Nevruz'a en az 500 bin kişinin gelmesini planlıyor. DEHAP il örgütünün davet ettiği Kürt liderler Mesut Barzani ve Celal Talabani'nin Nevruz'a katılıp katılmayacağı ise henüz bilinmiyor. 
     
</TEXT>
</DOC>
