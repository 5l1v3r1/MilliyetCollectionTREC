<DOC>
<DOCNO> 301263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/soneko10.html </URL>
<DATE> 2004/12/27/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
İMKB'de Perşembe ve Cuma günü işlem yapılmayacak... 
</HEADLINE>
<TEXT>

     Borsa'da yılın son haftasında, YTL'ye uyum çalışmaları nedeniyle Hisse Senetleri Piyasası'nda Perşembe ve Cuma günü işlem yapılmayacak. 
     Piyasalarda da hareketlerin sınırlı marjlar içerisinde geçeceği tahmin ediliyor. 
     Gedik Yatırım'ın haftalık değerlendirmesinde, geçen hafta 23,952-24,842 puan aralığında hareket eden İMKB Ulusal-100 Endeksi'nin haftalık bazda yüzde 0,73 oranında yükselerek, 24,8 puandan kapandığı hatırlatıldı. Değerlendirmede, önceki hafta 540 milyon dolar civarında olan günlük ortalama işlem hacminin de 636 milyon dolara yükseldiği kaydedildi. 
     Değerlendirmede, IMF ile stand-by çalışmalarının tamamlanması ve 17 Aralık'taki Avrupa Birliği AB Zirvesi'nin geride kalması sonrasında geçen haftanın siyasi ve ekonomik gündem yoğunluğunun yıl sonuna gelinmiş olmasının etkisiyle azaldığı ifade edildi. 
     Geçen hafta piyasalarda etkili olan gelişmelerin hükümetin vergi indirimi paketi açıklaması, Merkez Bankası'nın gecelik borçlanma faizlerini indirmesi ve döviz alım ihalelerine başlaması, Avusturya Meclisi'nde Türkiye'nin AB üyeliğinin müzakere süreci sonrasında referanduma sunulması önergesinin reddedilmesi, faizlerdeki düşüş trendinin hız kazanması, euro-dolar paritesinin yeni zirve denemesi gerçekleştirmesi ve Amerika Borsaları'nda temel gösterge niteliğindeki Dow Jones Sanayi Endeksi'nin son 3,5 yıldaki en yüksek seviyelerine ulaşması olduğu vurgulandı. 
     Değerlendirmede, şu görüşler dile getirildi 
     ''Bu hafta da finans piyasalarındaki olumlu havanın korunacağını tahmin etmekle beraber, Perşembe ve Cuma günü YTL'ye uyum çalışmaları dolayısıyla piyasalarda işlem yapılmayacak olmasının yanı sıra yabancı yatırımcı açısından da Noel tatilinin etkisini hissettirecek olması dolayısıyla, piyasalardaki hareketlerin sınırlı marjlar içerisinde, ufak çaplı dalgalanmalarla gerçekleşeceğini tahmin ediyoruz.'' 
     
</TEXT>
</DOC>
