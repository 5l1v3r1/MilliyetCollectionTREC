<DOC>
<DOCNO> 336723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sonspo18.html </URL>
<DATE> 2005/04/25/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
TBL... Galatasaray'dan B. Banvitspor ve Federasyon'a tepki... 
</HEADLINE>
<TEXT>

     Türkiye Basketbol Ligi'nde Bandırma Banvitspor'a yenilerek play-out maçları oynamak zorunda kalan Galatasaray'da rakip takıma ve federasyona büyük tepki var. 
     Şube sorumlusu Derya Taşdelenler, dünkü maçta ev sahibi takımın biletleri 120 milyon yaptığını ifade ederek, ''Buna rağmen gişe açmadılar. Bilet arkadaşta oradan verelim dediler. Protokolde de yer ayırmadılar. Fenerbahçe seyircisiyle birleşmişler, onların formalarını giymişler. Son dakikada Galatasaray kümeye diye sunucu anonslar yaptı. Çirkin olaylardı. Gayri medeni şartlarda maç yaptık'' dedi. 
     Galatasaray'ın birşey yaptığında hemen sahasının kapatıldığını kaydeden Taşdelenler, şöyle konuştu 
     ''Gözlemciler, federasyon temsilcileri oradaydı. Rakibimiz toplu bilet dağıttı, bütün salon maça bedava girdi. Federasyon Genel Koordinatörü Ali Özsoy'a şikayetlerimizi söylüyoruz. Ama birşey yapmıyor. Basketbolu federasyon yönetmiyor, Efes Pilsen, Ülkerspor, Bandırma Banvitspor gibi müessese kulüpleri yönetiyor. Federasyon özerkleştikten sonra onlarla çok yakın ilişkiler içine girdi. Galatasaray 100 yıllık bir kulüp, basketbolu kuran bu sporda büyük emeği olan bir kulüp. Bir kulübün üstüne bu kadar acımazsızca gelinmesine anlam veremiyorum. Galatasaray'ın canı yanıyor, bu kadar da Vur abalıya olmaz. 35 gündür federasyon başkanı Turgay Demirel'den resmi randevu istiyorum. Hala aramadı.'' Derya Taşdelenler, karşılaşmada yaşananlarla ilgili zabıt tutturduklarını vurgulayarak, ''Bu maçın iptal olması lazım. Sportif kurallara aykırı bir maç oldu. Garnizon komutanı, kaymakam, belediye başkanı protokol tribünde hep beraber maçı izliyorlar. Olay spordan çıkmış. Bizim orada maçı almamız mümkün değildi'' dedi. 
     
     ''PLAY-OUT'LARI GÖRECEĞİZ'' 
     Eskişehir'de oynanması gereken play-out maçlarının bu şehirden alındığını kaydeden Taşdelenler, ''Ali Özsoy'a sordum, nerede oynanacağını bilmediğini söyledi'' diye konuştu. 
     Ali Özsoy'un Eskişehir'de salon kötü olduğu için vazgeçildiğini söylediğini dile getiren Derya Taşdelenler, ''Peki salon kötüydü de niye Beşiktaş-Bandırma Banvitspor maçını oraya verdiniz. 20 milyonu temsil eden bir kulüp var. Ama Galatasaray umurlarında değil. Bandırma Banvit çok daha güçlü, federasyonla yakın işbirliği halinde para harcıyorlar, salon yapıyor. Hoş şeyler değil ama Galatasaray bu durumdan da sıyrılır. Bu bize ders oldu, hırslandık. Hatalı kararlar verdik, düzelteceğiz'' diyerek sözlerini tamamladı. 
     
</TEXT>
</DOC>
