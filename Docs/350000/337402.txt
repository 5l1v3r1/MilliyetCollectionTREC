<DOC>
<DOCNO> 337402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy14.html </URL>
<DATE> 2005/04/27/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Erdoğan, ABD ile ilişkilerimizi bozmak isteyenlere izin vermeyeceğiz 
</HEADLINE>
<TEXT>

     Başbakan Recep Tayyip Erdoğan, Türkiye’de yaygın bir ABD karşıtlığı bulunduğu iddiasının Türkiye’nin ABD ile ilişkilerini bozmak isteyen grup ve lobilerce çıkarıldığını söyledi. Erdoğan, "Türk halkı, ABD’nin AB üyeliğimizden, terörle mücadeleye ve enerji güzergahlarının belirlenmesine kadar birçok konuda bize verdiği desteği unutmadı" ded. 
     Erdoğan, AKP Grup toplantısında yaptığı konuşmada, Mayıs sonunda ziyaret edeceği ve bu ziyarette Başkan Bush’tan da randevu istediği ABD ile ilişkiler konusunda değerlendirmelerde bulundu. ABD ile ilişkilerin, halklara malolmuş dostlukların başında geldiğini, ABD ile ilişkiler hakkında son dönemde çok şey yazılıp söylendiğini, bunların bir kısmının gerçeği yansıtmadığını ya da abartılı olduğunu üzülürek gözlemlediğini ifade eden Erdoğan, "ABD ile ilişkiler dış politikamızın temel eksenlerinden biri olmaya devam ediyor" dedi. 
     Erdoğan, ABD ile ilişkilerin 50 yıllık tarihin sağladığı sağlam temel, çıkar ve amaç birliğiyle önemini artırmakta olduğunu belirtti. Erdoğan, "Zaman zaman arızi olaylar karşısında izlenecek yönteme ilişkin farklılıklar yaşasak da, bunların nihai hedefe ilişkin ortak anlayışı ve işbirliği içinde gerekliliğini ortadan kaldırmadığı açıkça görülmektedir" diye konuştu. Erdoğan, Irak’ta toprak birliği içinde demokratik bir sistem oluşturma hedefinin iki ülkenin yakın eşgüdüm içinde olmasını zorunlu kıldığını belirterek, "Bu itibarla gerek içeride, gerek dışarıda izlediğimiz poitikalar saysinde sadece bölgemizde değil, küresel anlamda da önemli ve saygın bir güç haline gelmekte olan Türkiye ile ABD arasındaki ilişkilerin ortak çıkar ve karşılıklı yarar doğrultusunda geliştirilmesi hkümetimizin başlıca hedefidir" dedi. 
     İki ülke arasında her şekilde etkin iletişim kanallarının açık olmasının önemini vurgulayan Erdoğan, ABD ile Irak’tan Arap-İsrail ihtilafının çözümüne, Kafkasya ve Orta Doğu’daki reform çabalarına, Afganistan’ın yeniden imarı ve terörle mücadeleden enerji güvenliğine kadar her konuda ileri dönük pozitif bir gündem oluşturarak ilişkileri sürdürmek zorunda olduklarını belirtti. Kıbrıs’ta adil ve kalıcı çözüm ve PKK terörüyle mücadele ve Ermeni iddialarının da bu işbirliklerinin önemli unsurlarını oluşturduğunu söyledi. Erdoğan, ABD ile ilişkilern gelişmesinden rahatsızlık duyan çeşitli lobi ve ve grupların saptırmalarına karşı uyanık olduklarını ve bunlara izin vermeyeceklerini belirterek şöyle dedi 
     "Örneğin son dönemde gündeme getirilen ve iki tarafta da yanlış anlamalara yol açan bu tür bir iddia Türkiye’de yaygın Amerikan karşıtlığı olduğu yolundadır. Türk halkı, yarım asır boyunca dayanışma içinde olduğumuz ABD’nin, daha sonra da AB üyeliğimizden, terörle mücadeleye ve enerji güzergahlarının belirlenmesine kadar birçok konuda bize verdiği desteği unutmadığı gibi, bugün ve gelecekte de birbirimize ihtiyaç duyacağımızın bilinci içindedir. Bununla birlikte sadece ABD’nin değil, tüm müttefiklerimizin ve ortaklarımızın haklı beklentilerimize olumlu tepki vermelerinin kamuoyumuzda zaman zaman oluşan dış kırıklıklarının giderilmesine büyük katkı sağlayacağını ifade etmem gerekir." 
     
     AB KIBRIS’TA HAKSIZLIK YAPTI 
     Erdoğan, AB sürecinde hükümetin nereye, niçin girmek istediğini çok iyi bildiğini söyledi. Avrupalı muhataplarının da artık Türkiye’yi "taraf" değil, "ortak" ve "müstakbel üye" olarak görmeleri gerektiğini belirten Erdoğan, şunları söyledi 
     "Üyelik sürecini ciddiye alan ve AB kural ve uygulamalarını iyi bilen bir aday ülke olarak, üyelik süreci kapsamında nelerin bizden talep edilebileceğini, nelerin talep edilmemesi gerektiğini de biliyoruz. Örneğin Kıbrıs konusunda kimin ne yapması gerektiği hakkında tartışmaya dahi girmenin gereksiz olduğu açıktır. Bu konuda zaman zaman Avrupa’dan duyduğumuz ’haksızlıın farkındayız, ama gereğini yapamıyoruz’ yönündeki izahların AB’nin inandırıcılığını zedelediği açıktır. Haksızlığın farkında olmak haksızlığı gidermeye katkıda bulunmayı gerektirir. Biz yıllarca bu duruma düşebilecekleri uyarısını dile getirdik, ama maalesef muhataplarımız aynı görüşlülüğü gösteremediler." Erdoğan, 1-2 Mayıs’ta İsrail ve Filistin’e yapacağı ziyaretin Orta Doğu barış sürecine Türkiye’nin katkılarının belirlenmesi ve ilişkilerin geliştirilmesi açısından önem taşıyacağını bildirdi. 
     Erdoğan, "Kendi içimize kapanarak kısır tartışmalarla kaybedecek vaktimiz yok" diyerek Anayasa Mahkemesi Başkanı Mustafa Bumin’e üstü kapalı mesaj gönderdi. 
     
</TEXT>
</DOC>
