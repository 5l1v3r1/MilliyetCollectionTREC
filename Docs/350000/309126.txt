<DOC>
<DOCNO> 309126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun13.html </URL>
<DATE> 2005/01/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Ukrayna Türkiye için tehdit mi 
</HEADLINE>
<TEXT>

     BBC 

      Ukrayna'da yemin ederek görevi devralan devlet başkanı Viktor Yuşçenko'nun Rusya ziyareti, Avrupa gazetelerinde geniş yer bulurken, gazeteler yorumlarında Türkiye ile Ukrayna'yı karşılaştırdı. 
     İngiltere'nin en prestijli gazetesi Times'ın dış haber editörü Bronwen Maddox, "Yuşçenko'nun başkanlığı üzerinden 48 saat bile geçmemiş olsa da ülkeyi Avrupa Birliği'ne dahil etme yolundaki ivme durdurulamaz görünüyor" diyor ve bu noktada Türkiye'nin durumuyla karşılaştırmalara girişiyor 
     "Türkiye kaygılanmalı... Pek çok ülkede, özellikle de Orta Avrupa'da Türkiye'yi kulübe kabul etmektense Ukrayna'yı kucaklamak çok daha fazla destek buluyor. Bu da Avrupalı diplomatlar için bir açmaz. Ne Yuşçenko'yu baltalar durumda görünmek istiyorlar ne AB kapılarının ardına kadar açık olduğu izlenimini vermek. Ne de Türkiye'nin üyelik sürecini baltalamak." Türkiye konusunda Avrupa içinde derin bölünmeler olduğuna dikkat çeken Maddox, Belçika iktidar partisinin Avrupa anayasasını referanduma sunma önerisini desteklemekten, konunun bir 'Türkiye referandumu'na dönüşmesi endişesiyle vazgeçtiğini vurguluyor. 
     Türkiye için Ukrayna tehdidi henüz belirginleşmiş değil diyen Maddox, uyarılarını da sürdürüyor. 
     "Ama eski üyeler, yeni ülkelerin katılımı için "bir hazım dönemi" gerektiğini düşünüyor. Seçmenler de ansızın kulübün artık "ağzına dek dolduğu"na hükmedebilir." Times'ın dış haberler editörüne göre bu nedenlerle şimdilik Ukrayna ile daha yakın bağlar sağlayacak 10 maddelik bir planla yetinilecek. 
     
     Der Tagesspiegel 
     Alman Der Tagesspiegel gazetesi ise "Avrupa Birliği Ukrayna konusunda son derece ihtiyatlı davranıyor ve önce Türkiye konusunda odaklanmaya çalışıyor" diyor 
     "Muzaffer Ukraynalı devrimciler de bu durumu telafi etmek için önce doğu komşularını ziyaret ediyorlar." 
     
</TEXT>
</DOC>
