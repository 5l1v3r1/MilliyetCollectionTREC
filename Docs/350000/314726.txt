<DOC>
<DOCNO> 314726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sonspo29.html </URL>
<DATE> 2005/02/12/ </DATE>
<TIME> 21.29 </TIME>
<AUTHOR>  </AUTHOR>
<HEADLINE>
Beşiktaş, Denizlispor maçının ardından... 
</HEADLINE>
<TEXT>

     Beşiktaş, son yarım saatini 9 kişi oynadığı maçta, ligin güçlü takımlarından Denizlispor'u 2-0 yenerek, üst üste 6. galibiyetini aldı. 
     19. dakikada Ronaldo, 63. dakikada da Tümer'in kırmızı kart görmesiyle, 4 dakikalık uzatmayla birlikte son 31 dakikayı 9 kişi oynayan Beşiktaş, bir de penaltı kaçırdığı maçta, Tümer ve Ahmet Yıldırım'ın golleriyle 2-0 galip ayrılarak, taraftarlarını sevince boğdu. 
     1-1 biten Gençlerbirliği maçının tekrarlanacak olmasının ardından, Rıza Çalımbay yönetimindeki 2. maçından da galibiyetle ayrılan Beşiktaş, 11 maçtır yenilmediği ligde, bu periyottaki 9. galibiyetine ulaştı. 
     
     GERGİN ORTAMDA OYNANDI 
     Beşiktaş ile Denizlispor arasında yapılan Birinci Süper Futbol Ligi maçı gergin anlara sahne oldu. 
     Beşiktaşlı Ronaldo'nun karşılaşmanın 19. dakikasında 2. sarı karttan kırmızı kartla oyun dışı kalmasıyla maçta tansiyon bir hayli yükseldi. 
     Haftalardır hakem hatalarından yakınan siyah-beyazlılar, kırmızı kart kararına büyük tepki gösterdiler. Sahayı adeta kartopu yağmuruna tutan öfkeli taraftarlar, karşılaşmanın hakemi Selçuk Dereli ve Futbol Federasyonu aleyhinde küfürlü tezahüratta bulundular. 
     Maçı izleyen yaklaşık 15 bin taraftar ''Beşiktaş dışarı'', ''Selçuk gol gol gol'', ''Selçuk ortala, Sabri Çelik bombala'' diye sloganlar attılar. 
     Öte yandan, Beşiktaş'ın ilk yarıda kazandığı penaltı atışı öncesinde de taraftarlar sahaya kartopu attı. 
     
     9. KIRMIZI KART 
     Beşiktaş'ta kırmızı kart gören oyuncular kervanına Ronaldo ve Tümer de katıldı. 
     Ligin ilk yarısını 7 kırmızı kartla tamamlayan siyah- beyazlılarda Ronaldo ve Tümer bu sayıyı 9'a çıkaran isim oldu. 
     Beşiktaş'ta daha önce Ahmet Yıldırım, Tayfun Korkut, Çağdaş Atan, İbrahim Toraman 2 , İbrahim Üzülmez ve Daniel Pancu da kırmızı kart görmüşlerdi. 
     
     İLK KEZ PENALTI KAÇIRDILAR 
     Ligin bu sezon lehine ve aleyhine en çok penaltı verilen takımı unvanına sahip Beşiktaş, Denizlispor önünde 1 penaltı atışından yararlanamadı. 
     Bu sezon daha önceki 7 penaltı atışını da gole çeviren Beşiktaş, Denizlispor maçında Tümer'in ayağından bu sezon ilk kez bu avantajını kullanamadı. 
     Beşiktaş'ın aleyhine de şimdiye dek 8 penaltı kararı verildi. 
     
     3 FİRE VERDİ 
     Denizlispor maçında 3 puana ulaşan Beşiktaş, 3 de fire verdi. 
     Siyah-beyazlılarda Ronaldo ve Tümer, gördükleri kırmızı kartlar sonrasında gelecek haftaki Gaziantepspor maçında oynayamayacaklar. Pancu ise sakatlanarak maçı yarıda bıraktı. Rumen futbolcunun durumu daha sonra netlik kazanacak. 
     Diğer yandan, maçta penaltı kaçıran Tümer, bu sezon ligdeki 6. golüne imza attı. 
     Karşılaşma sonrasında futbolcuları tribünlerin önüne çağıran Beşiktaşlı taraftarlar, ''Hep böyle oynayın canımızı verelim'' diye tempo tuttular. 
     
</TEXT>
</DOC>
