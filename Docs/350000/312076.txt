<DOC>
<DOCNO> 312076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonspo17.html </URL>
<DATE> 2005/02/03/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Süreyya Ayhan Kop Hiçbir suçlamayı kabul etmiyorum... 
</HEADLINE>
<TEXT>

     Milli atlet Süreyya Ayhan Kop, ''Hakkımdaki hiçbir suçlamayı kabul etmiyorum'' dedi. 
     Gençlik ve Spor Genel Müdürlüğü Ceza Kurulu'nun ''2 yıl müsabakalardan men'' kararının ardından özellikle yabancı basın organlarında çıkan ''Süreyya'nın cezası kesinleşti. Ayhan, suçlamaları kabul etti'' biçimindeki haberlerin gerçeği yansıtmadığını ifade eden milli atlet, ''Yargı süreci devam ediyor. Bir üst mahkemenin cezayı kaldıracağına inanıyorum'' diye konuştu. 
     
     TMOK BAŞKANI, IAAF GENEL SEKRETERİ İLE GÖRÜŞTÜ 

     Türkiye Milli Olimpiyat Komitesi TMOK Başkanı Togay Bayatlı, milli atlet Süreyya Ayhan Kop'a verilen 2 yıllık yarışlardan men cezasıyla ilgili, Uluslararası Atletizm Federasyonu IAAF Genel Sekreteri Istvan Gyulai ile bir telefon görüşmesi yaptı. 
     TMOK'tan yapılan yazılı açıklamada, ''Atletizm Federasyonu, IAAF'e yazılı müracaatta bulunur ve cezanın Süreyya Ayhan Kop ile ilgili ithamın yapıldığı tarihten itibaren başlamasını isterse, IAAF bunu göz önüne alarak değerlendirme yapacak'' denildi. 
     Togay Bayatlı da cezanın genel olarak indirimi konusunda Uluslararası Olimpiyat Komitesi'nin IOC hiçbir şekilde toleransının bulunmadığını, ancak cezanın başlamasından 1 yıl sonra yapılacak bir başvurunun IOC tarafından değerlendirilebileceğini belirtti. 
     
</TEXT>
</DOC>
