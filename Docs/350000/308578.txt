<DOC>
<DOCNO> 308578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/spor/bbas.html </URL>
<DATE> 2005/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Onun arabası var 
</HEADLINE>
<TEXT>


All - Star seyirci yarışmasında orta sahadan topu potaya sokmayı başaran Pelin İncel, bir yıllığına Smart marka otomobili kullanma hakkı elde etti 


ALL - Star'ın bayanlar maçında Türk karması, yabancı karmasını 98 - 91 mağlup etti. Geliri Güneydoğu Asya'daki deprem mağdurlarına gidecek gösteri maçında ilk yarıyı 61 - 38 geride kapayan Türk Karması, üçüncü çeyrekte Şaziye, Esmeral ve Yasemin'in etkili oyunuyla farkı azaltmaya başladı, son periyotta da Gülşah ve Serap'ın dış atışlarıyla rakibini yakaladı. Son dakikalarda Birsel'in etkili oyunu galibiyeti getirdi. 
ABDİ İpekçi'deki organizasyonun ilk gününde düzenlenen seyirci yarışmasında, orta sahadan basket atan THY oyuncusu Pelin İncel, ödül olarak bir yıllığına Smart marka bir otomobili kullanma hakkını kazandı. Üç sayılık yarışmasında erkeklerde Bekir Yarangüme, Tutku Açık ve Mehmet Kahyaoğlu, bayanlarda Hülya Özdemir, Ülkü Tuncel ve Taquilla Allen finale kalırken, Mix-Star elemeleri sonunda 4 takım yarı finale yükseldi. 

Erkekler bugün 

ALL - Star organizasyonunda erkekler maçı bugün oynanacak. Abdi İpekçi Salonu'nda saat 13.30'da başlayacak ikinci gün aktivitelerinde üç sayı, smaç ve mix - star finalleriyle gösteri maçının ardından saat 15.05'te Türk ve Yabancı karmaları All - Star için karşı karşıya gelecek. 


</TEXT>
</DOC>
