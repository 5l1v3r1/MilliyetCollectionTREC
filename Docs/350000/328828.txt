<DOC>
<DOCNO> 328828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/yazar/yilmaz.html </URL>
<DATE> 2005/03/31/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Edelman İstanbul turunda 
</HEADLINE>
<TEXT>


ABD'nin Ankara Büyükelçisi Edelman, Dışişleri Bakanlığı ve Ankara Büyükelçiliği'nden, kamuoyuna "sürpriz" olarak yansıyan istifasının ardından, 20 gün sonra İstanbul'da. 
Edelman, dün Milli Güvenlik Kurulu MGK Genel Sekreteri Büyükelçi Yiğit Alpogan'ı ağırlayan Türk - Amerikan İş Konseyi'nin TAİK Conrad'daki davetindeydi. 
Edelman önceki gece de, Amerikan Şirketler Derneği'nin birinci yıl kutlamasına katıldı ve en çok merak edilen istifa konusuna değindi. Cumhurbaşkanı Ahmet Necdet Sezer'in Suriye gezisi ile ilgili yaptığı değerlendirme tartışılan Edelman, "İstifam, ABD - Türkiye ilişkileriyle ilgili değil. Ya hükümette görev alacağım, ya da özel sektörde" dedi. 

ABD'ye değil Bush'a 
Dünkü, TAİK toplantısında da başlık, Türk - ABD ilişkilerindeki neredeyse başına "sözde" koyacağımız, "sarsıntıydı"... 
BBC'nin 21 ülkede yaptığı ankette, "Bush'un yeniden seçilmesi, dünya barışı ve güvenliği için olumlu mu" sorusuna verilen "Olumsuz" yanıt Türkiye'de yüzde 82 çıkmıştı. Alpogan, yapılan bir başka kamuoyu araştırmasında da yöneltilen "Amerikalılara karşı ne hissediyorsunuz" sorusuna, "olumsuz" yanıt verenlerin yüzde 18'de kaldığını söyledi. 
Alpogan'ın, "Kongre'ye sunulan Nitelikli Sanayi Bölgeleri yasa tasarısındaki değişiklikte yer alan 'ABD Başkanı tarafından ileride gerekli görülebilecek hassas sektörler' ifadesi, yatırım bağlamında açık bir caydırı unsur teşkil edeceği için, düzenlemeden çıkartılmalı. Washington'da göreve başlayacak olan Edelman'dan bu konuda destek istiyoruz" sözleri, Edelman'ın, Savunma Bakanlığı Müsteşarı, Pentagon'un "üç numaralı adamı" Douglas Feith'in yerine geçeceği söylentilerine güç kattı. 

Amerikan yardımı 
Özel sektöre "yeni Türkiye'yi geliştirme" misyonu yüklerken, IMF ile imzalanacak stand - by'ın beklendiğini vurgulayan Edelman, "Ne yazık ki yeteri kadar yabancı sermaye çekilemiyor. Yabancı sermaye, şeffaflık ve risk alarak Türkiye'ye yatırım yapan, yürüyen şirketler görmek istiyor. Ekonomik gelişim yeteri kadar iyi değil" ifadelerini kullandı. 
Edelman, yoksul ailelerin çocuklarının eğitimlerini sürdürebilmeleri için Dünya Bankası'ndan 9 milyon dolarlık hibe programından söz etti. 
Türkiye'de faaliyet gösteren Amerikan şirketlerinin geçtiğimiz ay kurdukları "Ailem Olsun Derneği'ni" kasteden Edelman, "Mayıs ayında sokak çocuklarına yönelik bir proje başlatılacak" dedi. Dernek, devletin kurumlarında barınan sokak çocuklarına ilaç ve tedavi desteği verecek. 

AB üyeliğine destek 
"Türkiye gelişirse ABD için çok iyi olur" yorumunu yapan Edelman, Amerika'nın Türkiye'nin AB üyeliğini desteklediğini vurguladı. Edelman, sözlerini şöyle tamamladı 
"AB Türkiye'de işleyen demokrasi, piyasa ekonomisi için çok büyük bir basamak. 17 Aralık'a gelmek çok zordu, ama ilerisi daha zor olacak. ABD buna destek verecek. 1960, 1970'lerde de Türkiye'nin Kıbrıs zamanında olduğu gibi zor günleri oldu, hepsinin üstesinden geldik. Irak'ta da ilişkilerin iyi sürmesi iki tarafın yararına. Birbirimizi kritik edebiliriz ancak ABD ve Türkiye birbirine bağlı kalmalı." Edelman sonuca bakıyor Türkiye, "sözde soykırım - Kıbrıs izolasyonu - PKK terörü" mayınlarının döşeli olduğu yol haritasına... 



</TEXT>
</DOC>
