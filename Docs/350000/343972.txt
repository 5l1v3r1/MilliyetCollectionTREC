<DOC>
<DOCNO> 343972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/soneko05.html </URL>
<DATE> 2005/05/19/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
İmarbank'ın maliyeti 8 katrilyonu buldu 
</HEADLINE>
<TEXT>

     Kayıt dışı olarak topladığı mevduatları da TMSF tarafından üstlenilerek ödenen İmar Bankası’nın mevduatları için Tasarruf Mevduatı Sigordta Fonu tarafından yapılan mevduat ödemeleri 8 katrilyon lirayı buldu. 
     ANKA’nın TMSF’den edindiği verilere göre başlangıçta 7.5 katrilyon lira olarak öngörülen İmar Bankasının 
     mevduatlarına ilişkin ödemeler, söz konusu mevduatların faizleri için yapılan 30 trilyon liralık vergi stopajlarıyla birlikte toplam 7 katrilyon 957 trilyon liraya ulaştı. İmar Bankası’nın sadece 2 bin 807 hesapta toplam 23 trilyon 186 milyar liralık mevduat kaldı. Ayrıca bloke ya da tedbir konulan 3 trilyon 23 milyar liralık mevduatla ilgili ödemenin de mahkeme sonuçlarına göre veya bloke talep edenlerin talimatı doğrultusunda ödenmesinin gerekeceği bildirildi. İmar Bankası mevduatlarının ödenmesine 16 Ocak 2004 tarihinde başlanmıştı. 16 Ocak’ta 364 bin 335 tasarruf sahibi için toplam 7 katrilyon 524 trilyon liralık ödeme yapılmıştı. TMSF yeni başvurular geldikçe ödemelere izleyen aylarda da devam etti. 12 Mart 2004’te 9 bin 10 mevduat hesabı için 201.9 trilyon liralık. 16 Mart 2004’te 8 bin 329 mevduat hesabı için 169.8 trilyon liralık, 19 Temmuz 2004’te 988 mevduat hesabı için 18.4 trilyon liralık 20 Eylül’de de 667 hesap için toplam 9.4 trilyon liralık ödeme gerçekleştirildi. Son olarak 234 mevduat hesabı için 3.3 trilyon liralık bir ödeme daha gerçekleştiren TMSF’nin, İmar Bankası mevduatları için yaptığı toplam ödeme 7 katrilyon 927 trilyon lira oldu. Söz konusu hesaplara uygulanan faizlerden kaynaklanan gelir vergisi stopajlarıyla birlikte toplam rakam 7 katrilyon 957.6 milyar liraya ulaştı. Bu ödeme toplam 838 bin 563 kişiye yapıldı. Ayrıca, İmar Bankası tarafından toplanan ticari mevduat ve diğer kuruluşlar mevduatları için de toplam 5 trilyon 602.6 milyar lira ödendi. Henüz ödemesi yapılmayanlarla birlikte İmar Bankası’nın kayıt dışı olarak topladığı mevduatlar için yapılan toplam ödeme 8 katrilyon lirayı bulacak. TMSF henüz başvurularını yapmayan mudilere ödemeleri hesap mutabakatın sağladıkça belli aralıklarla Ziraat Bankası’na aktarıyor. Bu arada TMSF’nin uzan grubundan yaptığı toplam tahsilatlar ise geçen yıl sonu itibariyle 80 milyon dolar olarak gerçekleşti. Söz konusu tahsilatın 57.8 milyon dolarlık kısmı İmar Bankası’nın yönetim ve denetiminin TMSF’ye devrinden önce, 4.6 milyon dolarının ise bankanın Fon7a devrinden önce Uzanların, Fon bankalarına olan borçlarına karşılık yapıldığı bildirildi. 
     
</TEXT>
</DOC>
