<DOC>
<DOCNO> 300222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/soneko24.html </URL>
<DATE> 2004/12/23/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Tanınmış marka korsanlığına son 
</HEADLINE>
<TEXT>

     Tanınmış meşhur markalarla aynı ismi taşıyan markaların, farklı mal veya hizmet sınıfları için tescil edilmek istense bile reddedileceği bildirildi. 
     Türk Patent Enstitüsü'nden TPE yapılan açıklamada, uzun zamandır işlemleri askıda bekleyen ''tanınmış marka'' konusunun sonunda çözüme kavuştuğu ifade edildi. 
     Açıklamada, reklam ve pazarlamaya istikrarlı bir şekilde yatırım yaparak belirli bir tanınmışlığa ulaşan ve TPE'nin Eylül ayında yayınladığı kriterlere göre tanınmış marka statüsü kazanan Türk markalarıyla aynı ismi taşıyan marka müracaatlarının, farklı mal veya hizmet sınıfları için tescil edilmek istense bile reddedileceği kaydedildi. 
     Paris Sözleşmesi'ne göre uluslararası alanda da tanınmış marka olarak korunan markaların taklit edilmesinin neredeyse imkansız olduğuna dikkat çekilen açıklamada, ''Tanınmış meşhur markalar, marka korsanlığına geçit vermeyecek'' denildi. 
     Avrupa Patent Vekili ve Grup Ofis Marka Patent Genel Müdür Yardımcısı Cenk Sevinç de, tanınmış markalarla ilgili kararı değerlendirerek, bu gelişmenin AB'den müzakere tarihi alınmasıyla birlikte, Türkiye ve Avrupa pazarında taklitlerinden yakınan tanınmış Türk markaları için sevindirici bir gelişme olduğunu belirtti. 
     Tanınmış markanın en önemli özelliğinin, bu markanın sadece kullanıldığı mal ve hizmetlerin alıcıları tarafından değil, toplumun büyük bir kesimi tarafından da bilindiğinin kanıtlanması olduğunu ifade eden Sevinç, şöyle devam etti 
     ''TPE, bu doğrultuda markanın halk tarafından tanınmışlık düzeyini, bilinirliğini, markanın, malın potansiyel ve fiili kullanıcılarının ötesinde ulaşmış olduğu genel tanınmışlığını belirlemek üzere belli kriterlere göre değerlendirme yapıyor ve markanın tanınmış olup olmadığına karar veriyor.'' 
     
     TANINMIŞ MARKA OLMAK İÇİN GEREKEN KRİTERLER 
     Açıklamaya göre, Avrupa pazarına tanınmış marka olmanın avantajlarıyla girmek isteyen Türk markalarının, TPE'nin belirlediği şu kriterlere göre bir dosya hazırlayarak müracaatta bulunmaları gerekiyor 
     -Markanın tarihçesi, -Markanın yurt içi ve yurt dışı tescilleri, -Markanın üzerinde kullanıldığı mal hizmetin piyasadaki yaygınlığı, pazar payı, yıllık satış miktarı, -Markaya ilişkin promosyon çalışmaları promosyonun süresi, harcanan para, yayıldığı coğrafi alan özellikle Türkiye'deki , -Markanın tanıtım faaliyetleri, -Markanın tanınmışlığını gösteren bir mahkeme kararı ile marka taklidi nedeniyle açılan haksız rekabet davaları, -Markanın tanınmışlığına ilişkin kamuoyu araştırması, -Marka sahibi firmaya ilişkin özellikler, -Markayı taşıyan ürüne ve marka sahibi firmaya ilişkin olarak alınmış belge ve ödüller, -Marka bir satışa konu olmuşsa markanın parasal değeri, -Marka tescilinin kapsadığı mal veya hizmet portföyünün genişliği, -Markanın üçüncü kişilerce taklit edilip edilmediği, -Markaya benzer başvuruların yoğunluğu, bu durumun tanınmış marka sahibine zarar verip vermediği. 
     
</TEXT>
</DOC>
