<DOC>
<DOCNO> 310679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/yasam/axyas02.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunamaya karşı manyetik dalga 
</HEADLINE>
<TEXT>


İngiltere'de, beyne manyetik dalga vererek, ihtiyarlıkta görülen bunamaların önlenebileceği açıklandı. Aynı yöntem, kişinin resim yapmasını da geliştiriyor 

Nevsal Elevli 

LONDRA Nöroloji Enstitüsü doktorlarından Prof. John Rothwell, beyne manyetik dalga vererek, ihtiyarlık yıllarında görülen bunamaların önlenebileceğini bildirdi. Rothwell, aynı yöntemle kişinin resim yapma veya güzel yazı yazma gibi yeteneklerinin de geliştirilebileceğini açıkladı. Transcranial Magnetic Stimulation - TMS kafatasından manyetik uyarı sistemi, ilk kez 20 yıl önce Sheffield Üniversitesi'nden Prof. Anthony Barker tarafından uygulandı. 

Beynin işlevi artıyor 
TMS yöntemini hastaları üzerinde uygulayan Prof. Rothwell, bu teknik sayesinde 40 saniyelik bir uyarma ile beynin bazı kısımlarının işlevini 1 saat süreyle artırabildiklerini, bazılarınınkini de azaltabildiklerini söyledi. Prof. Rothwell'in ekibinden John McDougall, "Araştırmalarımızla TMS'nin resim yapmayı ve yazıda tashih yapma oranını düşürdüğünü gösterdik. Başka araştırma gruplarının çalışmaları da aynı neticeyi elde ettiler" dedi. 

Beynim nasıl 'gıdıklandı' 

Londra muhabirimiz Nevsal Elevli, Dr. Rothwell'in seansında yaşadığı deneyimi şöyle aktardı Queen meydanında beynimin 'gıdıklandığı' Nöroloji Enstitüsü'ndeyim. Rothwell ilk manyetik dalgayı verdiğinde kafa derim büzülmüş gibi hissetim. Daha sonra siyah bir anahtarı başıma dayayıp elektronik bir kutu üzerindeki düğmeleri çevirince alnıma birisi sanki kalemin tersiyle vurdu. Rothwell, beynime 20 saniye zarfında akım vermeye başladı. Çenemde bir titreme ve dişçide duyulan gibi bir acı hissettim. Çıktığımda bir yaratıcılık gelmiş miydi bilmiyorum ama bir şey apaçık ortadaydı İnanılmaz bir kahkaha atma isteği. Bir de şarkı söylemek ister gibi bir duygu. 


</TEXT>
</DOC>
