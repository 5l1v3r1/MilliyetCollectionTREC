<DOC>
<DOCNO> 343547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/spor/spo30.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Kupalı Haliç 

Haliç Üniversitesi, İstanbul Üniversitelerarası 1. Lig Futbol Şampiyonası birincilik kupasını kazandı. Üst üste ikinci kez "İstanbul Şampiyonu" olan Haliç Üniversitesi'ne, konferans salonunda düzenlenen törende Haliç Üniversitesi Mütevelli Heyeti Başkanı Prof. Dr. Gündüz Gedikoğlu ile Üniversite Rektörü Prof. Dr. Ahmet Çakır kupasını ve plaketlerini verdi. 

Sokakta futbol 

British Council koordinatörlüğünde kurulan ve 12-14 yaş grubunda olan çocukların mücadele edeceği Türkiye Sokak Futbol Ligi'nin tanıtımı İstanbul'da yapıldı. 12-14 yaş grubundaki çocukların katılacağı lig, ilk aşamada İstanbul, Ankara, İzmir, Diyarbakır, Adana ve Gaziantep'te uygulanmaya çalışılacak. 2 ay sonra başlaması planlanan lig, Futbol Federasyonu'nun yapacağı fikstür çekimiyle resmen başlayacak. 

Olivieira kumarı 

Gençlerbirliği, Brezilya'nın Cruzeiro takımından Brezilyalı Marcio Jose De Oliveira ile ön sözleşme yaptı. Mukavelede, Başkent ekibi vazgeçerse 1 milyon doları kulübüne olmak üzere toplam 2 milyon dolar tazminat ödeyecek. Ancak Teknik Direktör Ziya Doğan, "İzlemediğim bir futbolcuyu transfer etmem" deyince, iş çıkmaza girdi. 

'Kul hakkı yemeyin' 

MHK Başkanı Ufuk Özerten, çok başarılı iki hafta geçirdiklerini söyledi, "İnşallah daha iyi günler olacak" dedi. Hakemlerin son derece dürüst ve mert olduğunu vurgulayan Özerten, "Biz onlara Kul hakkı yemeyin, yedirmeyin, böyle bir olaya aracı olmayın telkininde bulunduk. Hakemlerimizin bunu çok iyi anladığından eminim" dedi. 

Ankaraspor'un maçı Ostim'de 

Futbol Federasyonu, 21 Mayıs Cumartesi günü yapılacak Ankaraspor -İstanbulspor maçının stadında değişiklik yaptı. Federasyon, saat 16.30'da oynanacak karşılaşmanın, Ankara Cebeci İnönü Stadı'ndan, Ankara Ostim Stadı'na alındığını bildirdi. 

Sağlam'a kanca 

Saffet Susiç'in gelecek sezon görev almaması ihtimalini düşünen Konyaspor'un, Ertuğrul Sağlam ile ilgilendiği iddia edildi. Samsunspor ile 5 yıllık sözleşmesi bulunan Sağlam'a teklif götüreceği öğrenilen Yeşil - Beyazlılar'ın bu konuda ısrarlı olacağı ve Karadeniz ekibini ikna etmeye çalışacağı kaydedildi. 

Ayrılık kararı 

Gaziantepspor'un başarılı teknik direktörü Nurullah Sağlam, sezon sonunda Kırmızı - Siyahlı kulüpten ayrılacağını açıkladı. Sağlam, "3 yıl yardımcı antrenör, 3 yıl da A Takım hocası olarak Gaziantep'e hizmet ettim. Bu zaman dilimi içerisinde başarılı olduğuma inanıyorum. Ama artık sezon sonunda görevi bırakmak istiyorum. Özellikle başkanım Celal Doğan'a teşekkür ederim" dedi. 

Kandemir istifa etti 

İki yıldır Pınar Karşıyaka'yı çalıştıran Ahmet Kandemir görevinden ayrıldığını açıkladı. Kırmızı - Yeşilliler'in genç coachu, önümüzdeki sezon yabancı dilini geliştirmek ve basketbol bilgisini artırmak amacıyla ABD'ye gideceğini söyledi. Kardemir ile sözleşmenin karşılıklı olarak fesh edileceği bildirildi. 

Kutlama saati 21.00'e alındı 

Süper Lig'in üçüncü biletini kapan Kayseri Erciyesspor'un, Türk Telekom ile evinde yapacağı maçın başlama saati 21.00 olarak değiştirildi. Basın Sözcüsü Aşkın Genç, kutlamalar nedeniyle federasyona yaptıkları başvurunun kabul edildiğini belirtip, "Maçın şölen havasında geçmesi için tüm hazırlıklar sürüyor" dedi. 

Matador geri dönüyor 

Ralli dünyasının "matador" lakaplı ünlü pilotu Carlos Sainz, 3 - 5 Haziran'da Dünya Ralli Şampiyonası'nın Antalya'da yapılacak ayağı Türkiye Rallisi'nde Citroen takımı adına start alacak. İki yıl önce Türkiye Rallisi'ni kazanan ve geçen yıl da emekli olduğunu açıklayan Sainz'ın, Citroen'de François Duval'in son yarışlardaki başarısızlığı nedeniyle pistlere istisnai bir dönüş yapacağı açıklandı. 

Sarayiçi hazırlanıyor 

Edirne'de yapılacak 644. Tarihi Kırkpınar Yağlı Güreş etkinlikleri için hazırlıklara hız verildi. Edirne Belediye Başkanı Hamdi Sedefçi, "20 Haziran'da başlayacak etkinlikler için Sarayiçi Er Meydanı'nda boya-badana, çim biçme işlemleri ile tribünlerdeki oturma gruplarına ilişkin çalışma başlattık. Konaklama için de tedbirlerimizi aldık, kimseyi sokakta bırakmayacağız" dedi. 

Hacettepe'de yoğun mesai 

Hacettepe Üniversitesi Doping Kontrol Merkezi, Şampiyonlar Ligi finali ile başlayacak yoğun mesaide kasım ayına kadar dört büyük organizasyonun doping kontrollerini gerçekleştirecek. Ankara'daki merkez, 25 Mayıs'taki Şampiyonlar Ligi'nin yanı sıra, İzmir Üniversite Oyunları, Dünya Bayanlar Voleybol ve Dünya Bayanlar Basketbol şampiyonalarının da resmi doping merkezi görevlerini üstlendi. 

Barış Koşusu devam ediyor 

Geleneksel Atatürk'ü Anma ve Barış Koşusu'nda İpsala'dan start alan atletler dün Taksim Meydanı'na ulaştı. Burada yapılan törenin ardından Boğaz Köprüsü'nü geçen atletler, koşuya devam etti. İstanbul Masterleri Atletizm Kulübü tarafından 16 yıldır düzenlenen ve Ankara'da 19 Mayıs günü sona erecek koşuda Atatürk'ün Selanik'teki evinden alınan toprak ve bayrak Cumhurbaşkanı'na teslim edilecek. 

Komşuyla dostluk maçı 

Trakya Üniversitesi Hentbol Takımı, Yunanistan'ın Gümülcine kentinden gelen Dimokritio Üniversitesi ile dostluk maçı yaptı. 12. Kültür Sanat ve 22. Spor Şenlikleri kapsamında, Edirne 75. Yıl Spor Salonu'nda gerçekleşen maçı, Trakya Üniversitesi 27 - 16 kazandı. Karşılaşma, Türk ve Yunanlı hakemler gözetiminde oynandı. 

Kıbrıs'a ulaştılar 

Bu yıl 16'ıncısı düzenlenen Doğu Akdeniz Yat Rallisi'ne katılan yatlar, Girne Marina'sına demirledi. Marinaya girişte, çiçek ve tanıtıcı broşürlerle karşılanan yatçılar, KKTC'de iki gün kalacak. İstanbul'da başlayan ve İsrail'de sona erecek olan bu yılki rallide 18 ülkeden 72 yat mücadele veriyor. Yatlar 20 Mayıs'ta Mersin'e gelecek. 


</TEXT>
</DOC>
