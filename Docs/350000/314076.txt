<DOC>
<DOCNO> 314076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun37.html </URL>
<DATE> 2005/02/10/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Papa iyileşti, hastaneden ayrılıyor 
</HEADLINE>
<TEXT>

     Roma Katolik Kilisesi'nin ruhani lideri Papa İkinci Jean Paul'ün iyileştiği ve bugün Gemelli Polikliniği'nden ayrılarak Vatikan'daki ikametgahına geçeceği açıklandı. 
     Vatikan Sözcüsü Joaquin Navarro Valls, bugün düzenlediği basın toplantısında, ''Papa bugün Vatikan'a dönecek. Gündemi konusunda, neler yapacağı konusunda kendi hekimine danışarak karar verecek'' dedi. 
     Navarro Valls, Papa'nın tamamen iyileştiğini belirtti. 
     Papa'nın pazar günü, San Pietro Meydanı'ndaki geleneksel Angelus duası esnasında cemaatin huzuruna çıkıp çıkamayacağı konusunda da hekimlerin değerlendirmesi doğrultusunda hareket edileceğine işaret eden Navarro Valls, ''Papa, tedavisinde görev almış tüm hekim, rahibe, hemşire, teknik elemanlar ve yardımcılarına da bir teşekkür mektubu yazacak'' dedi. 
     Navarro Valls'ın Papa'nın tedavisinde rol alan profesörlerden, anestezi ve yoğun bakım uzmanı, acil servis bölüm başkanı Rodolfo Proietti'nin yanı sıra Gaetano Paludetti ve Filippo Crea'yı ismen anarak, Vatikan'ın bu hekimlere müteşekkir olduğunu kaydetmesi dikkat çekti. 
     Parkinson rahatsızlığından da mustarip olan Papa İkinci Jean Paul, 1 Şubat'ta gribal enfeksiyon nedeniyle Vatikan'a bağlı bir özel hastane olan Gemelli Polikliniği'ne kaldırılarak tedavi altına alınmıştı. 
     
</TEXT>
</DOC>
