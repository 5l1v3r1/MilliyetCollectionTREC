<DOC>
<DOCNO> 341803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sondun17.html </URL>
<DATE> 2005/05/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Köpekle işkence eden albay, hapis cezası almadan kurtuldu 
</HEADLINE>
<TEXT>

     Irak’taki Ebu Garib cezaevinde sorgu sırasında köpeklerin kullanılmasına izin veren istihbarat tugayında görevli bir Amerikalı albaya para cezası verildi. 
     Amerikalı yetkililer, Almanya’nın Kaiserslautern kentinde yapılan duruşmada Kara Kuvvetleri’nde görevli Albay Thomas Pappas’ın uyarıldığını ve 8000 dolar para cezasına çarptırıldığını kaydettiler. 
     Pappas’ın mesleki geleceğiyle ilgili bir karar alınmadı. 
     Pappas, 2003 sonu ve 2004 başında Amerikalı gardiyanların Ebu Garib cezaevinde Iraklı mahkumlara işkence yaptığı veya taciz ettiği fotoğrafların kamuoyuna yansıdığı sırada, sorgulamaları yürüten askeri istihbarat biriminin sorumlusuydu. 
     
     AMERİKALI KADIN ASKER 
     Öte yandan, Ebu Garib’de Iraklı mahkumlara yapılan kötü muamele ve işkence suçlamalarıyla ilgili yargılanan Amerikalı kadın asker Sabrina Harman, kendine yönelik suçlamaları kabul etmediğini açıkladı. 
     ABD’nin Texas eyaletindeki Fort Hood askeri mahkemesinde görülen duruşmada Harman, avukatı kendisini savunurken sessizliğini bozarak masum olduğunu mahkemeye söyledi. 
     Sabrina Harman, Ebu Garib cezaevindeki skandalın patlak vermesine yol açan ve kamuoyuna yansıyan fotoğraflardaki bir mahkumun parmaklarına elektrik kablosu bağlamakla suçlanıyor. Harman, ayrıca bir mahkumun cesedinin üzerine İngilizce yazım yanlışıyla birlikte "rapeist" tecavüzcü yazmakla da suçlanıyor. 
     
</TEXT>
</DOC>
