<DOC>
<DOCNO> 307134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun33.html </URL>
<DATE> 2005/01/17/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İsrail Gazze'de operasyona hazırlanıyor 
</HEADLINE>
<TEXT>

     İsrail Genelkurmay Başkanı Moşe Yaalon, Filistin yönetiminin İsrail'e yönelik saldırıları en kısa zamanda durdurmadığı taktirde, İsrail ordusuna Gazze Şeridi'nde geniş çaplı bir kara operasyonu için hazırlanması emri verdi. 
     İsrail askeri radyosunun haberinde, General Yaalon'un bu emri, Gazze Şeridi'ni de kapsayan güney İsrail askeri bölge komutanı General Dan Harel'e verdiği belirtildi. 
     Radyonun haberinde, bu emrin şu an için hiçbir operasyonel etkisinin bulunmadığı vurgulandı. 
     
     HİZBULLAH, BİR İSRAİL BULDOZERİNİ VURDU 

     Lübnan'daki Hizbullah gerillaları, sınırda bir İsrail buldozerini vurdu. 
     Hizbullah'ın El Manar televizyonunun haberinde, saldırıda yaralananlar olduğu ve bölgeye bir İsrail ambulansının geldiği bildirildi. 
     İsrail ordu kaynakları ise bir İsrail birliğine füze saldırısı düzenlendiğini, ancak olayda ölen ya da yaralanan olmadığını belirtti. 
     Şebaa Çiftlikleri'nde Kfar Şuba köyündeki görgü tanıkları da İsrail askerlerinin saldırıya ateş açarak karşılık verdiğini ve bölgede İsrail helikopterlerinin uçtuğunu söylediler. 
     Bu arada güvenlik kaynakları, İsrail savaş uçaklarının, Hizbullah'a ait olduğu sanılan mevzilere iki füze attığını kaydettiler. 
     
     BİNLERCE ASKER, ÇEKİLME EMRİNİ YERİNE GETİRMEYECEK 

     Öte yandan, İsrail'de binlerce askerin, Batı Şeria ve Gazze'deki Yahudi yerleşimlerinin boşaltılması emrini yerine getirmeyeceklerini bildiren toplu dilekçeye imza koyduğu bildirildi. 
     Yahudi yerleşimlerinin sözcülerinden Noam Livnat, Savunma Kalkanı adlı grubun Savunma Bakanı Şaul Mofaz'dan randevu talebinde bulunduğunu ve görüşmede kendisine dilekçenin sunulacağını söyledi. 
     Livnat, dilekçeyi şu ana kadar 7000 civarında askerin imzaladığını, gelecek haftalarda 3000 askerin daha imzalamasının beklendiği kaydetti. Livnat, her hafta ortalama 1000 askerin imzasını koyduğunu belirtti. 
     Dilekçede, askerlerin, kendilere Yahudi yerleşimcilerini tahliye yönünde gelecek emri tamamıyla yasadışı olarak değerlendirecekleri ifade ediliyor. 
     İmzaların çokluğunun, Başbakan Ariel Şaron'un Gazze'den çekilme planına güçlü bir muhalefetin olduğunu gösterdiği belirtiliyor. 
     
</TEXT>
</DOC>
