<DOC>
<DOCNO> 328435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun08.html </URL>
<DATE> 2005/03/30/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
'Ermeni tasarısı ABD kongresinde oylanırsa kabul edilir' 
</HEADLINE>
<TEXT>

     ABD'deki Ermeni lobisi, sözde soykırımın 90'ıncı yıldönümü kabul ettikleri 24 Nisan dolayısıyla birçok faaliyet üzerinde çalışırken Türkiye, ''Ermeni soykırımını'' tanıyan bir tasarının ABD kongresinin gündemine gelmemesi için çaba sarf ediyor. 
     Henüz ABD kongresinin alt kanadı Temsilciler Meclisi ve üst kanadı Senato'da, soykırım iddialarının tanınmasına yönelik bir adım atılmadı. Ancak Washington'daki Türk diplomatik kaynakları, 90'ıncı yıldönümü dolayısıyla televizyon dizilerinden yürüyüşlere kadar Ermeni lobisinin bir dizi faaliyet planladığına dikkati çekiyor. 
     Ermeni lobisi temsilcileri ayrıca, ABD Başkanı George W. Bush'a da 24 Nisan'daki açıklamasında ''Ermeni soykırımı'' ifadesini kullanması için baskı uyguluyor. Ancak Bush'un, bu yıl da ''soykırım'' sözünü kullanması beklenmiyor. 
     Washington'daki diplomatik kaynaklara göre Bush yönetimi, bugüne kadar soykırım iddiaları karşısında, daha başından ''kararlılık'' sergiledi. Bush, seçim kampanyası sırasında bile, oy uğruna bu iddiaları desteklemekten kaçındı. Ancak ABD kongresindeki durum, ''kontrolsüz'' olarak görülüyor. Bu yıl, bir Ermeni tasarısının aniden Temsilciler Meclisi veya Senato'ya oylamaya getirilip kabul edilmesi riskine işaret ediliyor. Washington'daki diplomatik kaynaklara göre, tasarı kongrede oylandığı anda kabul edilecek. 
     Bu nedenle Türkiye'nin Washington Büyükelçisi Faruk Loğoğlu, son günlerde bütün vaktini ABD kongresinde geçiriyor ve kongre üyeleriyle temas kurarak, Ermeni iddiaları konusunda Türk tezlerini ortaya koyuyor. Türk tarafı, bir tasarının oylamaya sunulmaması yönünde çaba gösteriyor. ABD kongre liderliğinin tasarı için izin vermeyecek gibi göründüğüne dikkat çekilirken, bunun garantisi olmadığı uyarısı da yapılıyor. 
     Türkiye'nin, böyle bir tasarının gündeme getirilmesi ve hatta kabul edilmesi durumunda bazı eylem planlarının da hazırlandığı öğrenildi. Washington'daki kaynaklar, böyle bir tasarının geçmesinin, Türk-Amerikan ilişkilerinde ''olağanüstü olumsuz'' etkisi olacağı uyarısında bulunuyor. Ermeni lobisinin, ABD'de 2 milyondan fazla temsilcisi bulunuyor. Ermeniler, mali güce sahipler ve sisteme yayılmış durumdalar. 
     Büyükelçi Loğoğlu ise ABD kongresinde, tarihte olanları anlatarak, Ermeniler'in tezlerine karşılık, Türkiye'nin görüşlerini ifade ediyor ve üçüncü taraflar arasında da tarihte neler olduğu konusunda ayrılıklara işaret ediyor. Loğoğlu, iki halkı da üzen olaylar olduğunu belirtirken, soykırımın gerçekleşmediğini vurguluyor ve bu konularda parlamentoların karar vermemesi gerektiğini, sorunun Türk ve Ermeni halklarının karşılıklı gayretiyle çözüme kavuşturulması gerektiğini anlatıyor. 
     
</TEXT>
</DOC>
