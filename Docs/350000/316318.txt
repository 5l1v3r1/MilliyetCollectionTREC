<DOC>
<DOCNO> 316318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/spor/ysenay.html </URL>
<DATE> 2005/02/18/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Fatura Daum'a 
</HEADLINE>
<TEXT>



Fenerbahçe'nin Zaragoza önündeki "futbol derbederliği" nin keskin faturası tartışmasız Herr Daum'a aitti... Kimse kimseyi kandırmasın. Fenerbahçeli futbolcu, sahada "kağnı arabası" yavaşlığıyla top kovalamaya gayretlenirken, İspanyollar ayak tenisi resimleyen pozlarla süslüyorlardı deplasmandaki bu çok önemli onlara ait 90 dakikaları... Zaragoza yarışma stratejilerini mükemmel kurmuştu. Son derece dikkatli ve jilet gibi keskin savunma düzeni yanında, orta alandaki pres anlayışları ve gole kadar ulaşan kontratak sivrilikleriyle geceyi sarıp, sarmalıyorlardı gerçekten... Yani bir başka deyimle, Fenerbahçe'den beklenen futbol kavramını İspanyollar sunuyorlardı sanki Sarı - Lacivertli tribünlere... İşte biraz da garip durum sebebiyle bu maçın "adisyon" u Daum'a çıkmalıdır. Yönetim her türlü fedakarlık ve çalışkanlığını tüm camiaya sunarken, bu takımın Avrupalı olmamadaki UEFA gösterisi öylesine silik ve arızalarla dolu bir Fenerbahçe olarak mı resimlenecekti bizlere... 

Beyin Selçuk mu 
Futbol oynayabilmek için önce topun sizin ayağınızda olması gerekir... Ehhh rakip oynayıp, siz de onları seyrediyorsanız eğer, o zaman lotarya goller ve şansların getireceği bir ihtimale yatıp, rüya lanıyorsunuz demektir. Ama bilimsel futbolda böyle bir beleşçiliğin hiç yeri yoktur ki... Başka isimleri bırakıp, sadece Selçuk'u yorumlayalım. İyi de, ben sekiz - on hareketinde zihinsel kurguya dayalı bir davranışına hiç rastlamadım hazretin... Öyleyse bu takımın orta alanında "beyin olarak" sahaya sürülmesi gereken futbolcu muydu sizce de Selçuk, sayın Daum Serkan ilk yarıda sarı kartı yedikten sonra bir pozisyonda sağ eliyle topu düzeltiyor ve hakem olayı pas geçerek, Fenerbahçe'nin adeta on kişi kalmasını önlüyordu. Profesyonel futbolcu, dünyanın neresinde böyle bir bariz hatayı yapar ki Şimdi kime soralım bu sorumsuzluğun vebalini... Direkt size değil mi Herr Daum .. 

Çupi'nin teşhisi 
Alex ülkemiz içi oynanan ligde maşallah daima "şimal yıldızı". Dün gece Alex'i sus pus eden rakibin "alan markajı disiplinine" siz neden bu kadar duyarsız kaldınız teknik kulübenizde Daum bey... 
Dünkü oyun "tarihi bir tura mal olan" sonucuyla bana bir şey hatırlattı sevgili dostlar... Büyük usta İslam Çupi' nin bizim kuşakların hafızalarına takılı kalan "Alman'dan evrensel hoca çıkmaz" yazısını... Dün geceyi çok üzüntüyle seyrettiklerine inandığım Fenerbahçe yönetimi şu gerçeği düşünmeye hemen başlamalıdır... Bu Daum'la Avrupa yolları asla aydınlanamaz Fenerbahçe adına... Bu gerçeği artık kabullenip, yavaş yavaş Fenerbahçe'yi Batılı yapabilecek bir hocanın arayışına başlanmalıdır bizce. 



</TEXT>
</DOC>
