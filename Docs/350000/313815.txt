<DOC>
<DOCNO> 313815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko38.html </URL>
<DATE> 2005/02/09/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İTO Başkanı Formula 1 inşaatında usulsüzlük yoktur 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, Formula 1 inşaatında usulsüzlük bulunmadığını belirterek, ''Bugüne kadar 24 ihale yapıldı. Hepsinin arkasındayım, hepsinin altına imza attım ve atmaya yeniden de hazırım'' dedi. 
     Yıldırım, Formula 1'e ilişkin düzenlediği basın toplantısında, dünyanın da gündeminde olan böyle bir projede çeşitli iddialar ortaya atıldığını, bu iddialarla ilgili net ve objektif bilgileri ilgililer ile kamuoyuna aktarmak amacıyla bu toplantıyı gerçekleştirdiğini söyledi. 
     Formula 1 projesinin apartman veya okul inşaatı gibi basit bir proje olmadığını, özel ihtisas gerektirdiğini ifade eden Yıldırım, ''Formula 1 inşaatında usulsüzlük yoktur. Bugüne kadar 24 ihale yapıldı. Hepsinin arkasındayım, hepsinin altına imza attım ve atmaya da yeniden hazırım'' diye konuştu. 
     Mehmet Yıldırım, proje mimarının kendilerine inşaatın yabancı bir firmaya verilmesi konusunda dayatmada bulunduğunu, buna rağmen kesinlikle bir Türk firmasının yapması konusunda ısrarlı olduklarını belirterek, ilk etapta 10 Türk inşaat firması belirlendiğini ve bunlar üzerinde yapılan incelemeden sonra 3 firmadan teklif alındığını kaydetti. 
     Projede inşaat işini üstlenme konusunda tercih edilen Evren İnşaat'ın bugüne kadar hiçbir kurum, kuruluş veya kişiyle davası bulunmadığını, bu işi yapacak maddi güce sahip olduğunu ifade eden Yıldırım, ''Hiçkimse inşaatta bu kalitesizdir, yarışmayı engelleyicidir gibi şeyler söyleyemez. Asfalt ve inşaat en iyi şekilde yapılmıştır. En büyük yağmurlarda bile 2 bin 200 dönüm arazide bir avuç su bulamazsınız'' şeklinde konuştu. 
     
     ''BİR KURUŞUN HESABINI VERMEYE HAZIRIM'' 
     Yıldırım, İhale Komisyonu'nun proje için günlerce pazarlık ve özel inceleme yaptığını, yapabilecek en iyi firmaları seçtiklerini ve uygun fiyatın söz konusu olduğunu kaydederek, ''Dolayısıyla her zaman altına imza atarım. Hele ki bir kuruşun hesabını vermeye her zaman hazırım'' dedi. 
     Mehmet Yıldırım, ''İhale en fazla tenzilat önerdiği iddia edilen Tekyol yerine neden Evren İnşaat'a verildi '' iddiasına ilişkin şunları kaydetti 
     ''Tekyol diye bir firma ne Formula 1'e, ne de İTO'ya müracaat etmiştir. Böyle bir kaydı yoktur. Teminatı yoktur. Formula 1 şirketi böyle bir firmaya davet, şartname, dosya vermemiştir. Dosya, teminat almamıştır. Tekyol diye firma ihale kapsamı içinde yoktur. Bunun belgeleri de, şirketin Yönetim Kurulu kararı da, o günkü Genel Müdürün zarflar açıldığında masada el yazısıyla tuttuğu zabıt da buradadır. 
     Firmalar, tenzilatlar buradadır. Yönetim Kurulu, bu ihale zarfları açıldığında ihaleler içinde en iyi tenzilatı veren, yüzde 9.80 civarındaki şirket ile Başkan olarak Mehmet Yıldırım'a bu firmayla tekrar görüşülmesi, mümkün olduğu kadar tenzilatı artırma konusunda görüşme yapma yetkisi vermiş. Zarflar açıldıktan 2-3 gün sonra firmayı çağırıp yeniden pazarlığa tabii tutmuşuz, yüzde 12-13'lere çıkarmışız ve yeniden Yönetim Kurulu'na getirmişiz. Tüm arkadaşların imzası var. Böylece ihale edilmiştir. Ben 40 yıldır bu işin içindeyim. Bu inşaatı da çok iyi bilirim. Hiçbir eksiklik yok. Bulanın da alnını karışlarım. Her yerde, herkesle de tartışmaya hazırım. İhalede hiçbir eksiklik yoktur.'' 
     
</TEXT>
</DOC>
