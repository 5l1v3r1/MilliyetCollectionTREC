<DOC>
<DOCNO> 322628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur22.html </URL>
<DATE> 2005/03/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
2 gün kar ve don, hafta sonu hava açıyor 
</HEADLINE>
<TEXT>

     Soğuk ve yağışlı hava pazar günü yurdu tamamen terk ediyor. İstanbul'da özellikle Anadolu Yakası'nda bu gece ve yarın etkili kar yağışı beklenirken, don uyarısı yapıldı. Yarın Ankara ve Erzurum kar yağışlı, İzmir, Antalya ve Adana yağmurlu, Samsun karla karışık yağmurlu. Cumartesi Adana'da yağmur, Samsun'da karla karışık yağmur ve Erzurum'da kar yağışı sürecek. 
     Meteoroloji'den tüm Türkiye için zirai don uyarısı geldi. 
     Hava sıcaklığı pazar gününe kadar azalmaya devam edecek. Pazar günü tüm yurtta artacak. İstanbul'da sıcaklık -3 dereceye kadar düşecek. 
     YARIN Marmara, İç Ege, İç Anadolu, Doğu Anadolu ve Karadeniz'in iç kesimlerinde kar yağışı görülecek. İç bölgelerimizde karın etkili yağması bekleniyor. Karadeniz'in kıyısı karla karışık yağmurlu, Kıyı Ege, Akdeniz ve Güneydoğu Anadolu'da yağmur var. Yağmur özellikle Doğu Akdeniz'de şiddetli yağacak. Poyraz Marmara'da şiddetli esecek. 
     CUARTESİ günü batı bölgelerimiz açıyor. İç Anadolu'nun doğusu, Orta ve Doğu Karadeniz'in iç kesimleri ile Doğu Anadolu'da kar yağışı devam ediyor. Karadeniz'in kıyısı yine karla karışık yağmurlu, Doğu Akdeniz ve Güneydoğu Anadolu ise yağmurlu. Yağış almayan batı bölgelerimizde kuvvetli don ve buzlanma bekleniyor. 
     PAZAR günü tüm Türkiye'de yağış görülmeyecek. Batı Ege, Akdeniz ve Güneydoğu Anadolu az bulutlu, diğer bölgelerimiz parçalı bulutlu bir gün geçirecek. İç Ege'de gökyüzü sisli... 
     
     İstanbul donacak .. 

     İstanbul Meteoroloji Bölge Müdürlüğü, ilde bu gece ve yarın kar yağışı beklendiğini belirterek, don ve buzlanmaya karşı uyarıda bulundu. 
     Bölge Müdürlüğü'nden yapılan açıklamada, İstanbul'da bugün yağmur ve karla karışık yağmur şeklinde görülecek yağışların, geceden itibaren kuvvetli poyraz ile birlikte kar yağışına dönüşeceği, kar yağışının da özellikle Anadolu Yakası'nda etkili olacağı vurgulandı. 
     İlde önümüzdeki cumartesi günü kar yağışı beklenmediği, ancak yarın ve yarından sonra özellikle gece ve sabah saatlerinde don ile buzlanma beklendiği belirtilen açıklamada, bu gece ve yarın Anadolu Yakası'nda etkili olarak görülecek kar yağışı ile gece ve sabah saatlerinde don ve buzlanmanın oluşturabileceği olumsuzluklara karşı ilgililer ve vatandaşların tedbirli olması istendi. 
     Açıklamada, kentte hava sıcaklığının bu gece en yüksek -1, yarın gündüz 2, gece de -3 derece olacağı ifade edilerek, ısının 12 Mart Cumartesi günü 7 dereceye yükseleceği ve ardından daha da artacağı kaydedildi. 
     ZİRAİ DON UYARISI 
     Karadeniz üzerinden gelen soğuk ve yağışlı havanın hafta sonuna kadar etkili olması beklenmektedir. Soğuma Cuma gününden itibaren etkisini artıracaktır. 
     Bu nedenle 9-10 Mart gecesi Marmara Bölgesi, Ege Bölgesi’nin iç kesimleri, Batı Karadeniz’in kıyı kesimleri, Göller Bölgesi ve İç Anadolu’nun güneyinde hafif, yer yer orta kuvvette, İç Anadolu’nun kuzeyi, Batı Karadeniz’in iç kesimleri ve Doğu Anadolu’nun kuzeyinde orta kuvvette, yer yer kuvvetli, 10-11 Mart gecesi Trakya hariç Marmara Bölgesi, Ege Bölgesi’nin iç kesimleri, Göller Bölgesi, Batı ve Orta Karadeniz kıyı kesimleri ve Doğu Anadolu’nun güneyinde hafif, yer yer orta kuvvette, Trakya, İç Anadolu, Karadeniz’in iç kesimleri ve Doğu Anadolu’nun kuzeyinde orta kuvvette, yer yer kuvvetli, 11-12 Mart gecesi Trakya hariç Marmara Bölgesi, Ege Bölgesi’nin kıyı kesimleri, Göller Bölgesi, Batı ve Orta Karadeniz’in kıyı kesimleri ve Doğu Anadolu’nun güneyinde hafif, yer yer orta kuvvette, Trakya, Ege Bölgesi’nin iç kesimleri, İç Anadolu, Karadeniz’in iç kesimleri ve Doğu Anadolu’nun kuzeyinde orta kuvvette, yer yer kuvvetli, don olayı beklenmektedir. 
     Tarımsal faaliyetin sürdüğü tüm bölgelerimizdeki üreticilerimizin gerekli tedbirleri almaları, özellikle çiçeklenme döneminde olan badem, erik, kayısı, şeftali ve fındık üreticilerimizin daha dikkatli olmaları, yörelerindeki don durumu hakkında daha detaylı bilgi almak için en yakın meteoroloji müdürlüklerine başvurmaları önerilir. 
     
</TEXT>
</DOC>
