<DOC>
<DOCNO> 333751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonspo28.html </URL>
<DATE> 2005/04/15/ </DATE>
<TIME> 23.22 </TIME>
<AUTHOR>  </AUTHOR>
<HEADLINE>
Diyarbakırspor, Trabzonspor maçı sonrası notlar 
</HEADLINE>
<TEXT>

     Diyarbakırspor Teknik Direktörü Oğuz Çetin, hakem Mustafa Çulcu'nun net göremediği bir pozisyonda penaltı kararı verdiğini söyledi. 
     Çetin, futbolcularının beklenenin üzerinde bir mücadele sergilediğini, ancak girdikleri gol pozisyonlarını değerlendiremediklerini belirtti. 
     Hakemlerin adaleti eşit dağıtması gerektiğini ve yan etkenlerin sahada etkin olmasının doğru olmadığını ifade eden Çetin, ''İlk yarıda bence hakem net göremediği bir pozisyonda penaltı kararı verdi. Futbolun neticesini futbolcuların belirlemesi gerek. O yüzden hakemler adaleti eşit dağıtmalı. Mustafa Çulcu ve onun gibi şahıslar Türk futbolu içinde bu şekilde yer almamalılar'' dedi. 
     Trabzonspor Teknik Direktörü Şenol Güneş ise çok agresif geçen bir maçta hak ettikleri bir galibiyet aldıklarını belirterek, şöyle konuştu 
     ''Bu yarışta geride kalmak istemiyorduk. Diyarbakırspor'un saldırgan oyununa cevap verdik. Güzel bir maç oldu. Bu galibiyet bizim için hem moral hem de puan açısından sevindirici oldu. Alınan 3 puan bize güç verecektir. Bir oyuncumuzu kırmızı kartla kaybettik. Bu üzüntü vericidir. Diyarbakırspor çok hırslı oynadı. Hakemi de Diyarbakırspor'u da tebrik ediyorum.'' 
     
</TEXT>
</DOC>
