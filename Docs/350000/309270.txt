<DOC>
<DOCNO> 309270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur01.html </URL>
<DATE> 2005/01/25/ </DATE>
<TIME> 02.04 </TIME>
<AUTHOR>  </AUTHOR>
<HEADLINE>
Karnı burnunda gelin 
</HEADLINE>
<TEXT>

     Burak GEZEN - Hakan UÇAR DHA 

BALIKESİR'in Ayvacık ilçesine bağlı Gülpınar beldesinde tarım işçisi olarak çalışan 31 yaşındaki Mustafa Sarı, 10 ay önce komşu köyden kaçırdığı görme özürlü 20 yaşındaki Nazlı Sarı ile düğün yapamadan evlendi. Hamile kalan gelinin ailesi, "Gelenek, görenek ve adetler yerini bulmadı. Düğün olmadan çocuk doğurmasına izin vermeyiz'' deyince, karnı burnundaki Nazlı Sarı gelinlik giydi. 
     Mustafa Sarı, Gülpınar Beldesi'nde bir tarlada işçi olarak çalışırken komşu köy Kamışlı'dan Nazlı Ateş ile tanıştı. Çiftin birbirlerine olan ilgisi zamanla aşka dönüştü. Ancak maddi durumu iyi olmayan Mustafa Sarı, Nazlı'yı isteyip düğün yapmak yerine, kaçırmak zorunda kaldı. Düğün yapamayan çift geçtiğimiz yıl 17 Mart günü nikah kıyarak evlendi. 
     Aradan geçen zaman içinde kızları Nazlı'nın hamile olduğunu ve doğum yapmasına çok az bir zaman kaldığını öğrenen baba Mehmet Ateş ile anne Bedriye Ateş, Sarı ailesine haber göndererek düğün yapılmasını istedi. Ateş ailesi, "Kızımızı kaçırdınız ve düğün yapmadınız. Şimdi doğum yapacak. Gelenek, görenek ve adetler yerine getirilmedi'' dediler. 
     Ateş ailesinin isteği üzerine Sarı ailesi düğün hazırlıklarına başladı. Damadın babası Mehmet Sarı, düğün parası için 45 keçisini yarı fiyatına sattı. Düğün hazırlıkları yapıldı ve tarih belirlendi. Damat Mustafa Sarı, doğum yapmasına bir hafta kalan eşi Nazlı Sarı'yı düğün öncesi kontrol için son kez doktora götürdü. Çanakkale Devlet Hastanesi'nde görevli Dr. Enzar Töre, gelinin normal doğum zamanının 1 Şubat olduğunu, ancak görme özürlü olması nedeniyle doğumu sezaryenle yapması gerektiğini söyledi. 
     Bebeğin sağlık durumunu kontrol eden doktor Mehmet Doğancalı ise erken doğum riski bulunduğunu söyledi. Dr. Enzar Töre, Nazlı Sarı'nın gelinlik giyerek düğünde bulunmasının riskli olduğunu, kendisinin hastaneye yatması gerektiğini söyledi. Nazlı Sarı ise ailesinin isteğine uyacağını belirterek, her riski alarak düğün için Gülpınar'a dönme kararı aldı. 
     Karnı burnundaki Nazlı Sarı, önceki gece Belediye Düğün Salonu'nda yapılan düğünde telli duvaklı gelin olup ailesinin isteğini yerine getirdi. Doktorların "Fazla hareket etme'' uyarısına rağmen düğünde damatla birlikte oynayıp dans eden Sarı, "Çok mutluyum'' dedi. Damat Mustafa Sarı ise "Düğün biter bitmez eşimi Çanakkale'ye hastaneye götüreceğim'' diye konuştu. Çift, dünyaya gelecek kız bebekleri için henüz bir isim düşünmediklerini de söyledi. 
     
</TEXT>
</DOC>
