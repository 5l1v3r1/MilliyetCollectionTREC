<DOC>
<DOCNO> 317825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun24.html </URL>
<DATE> 2005/02/23/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Bulgaristan Parlamentosu yeni başkanını seçti... 
</HEADLINE>
<TEXT>

     Bulgaristan Parlamentosu, yeni başkanını seçti. 
     İktidar partisi 2. Simeon Ulusal Hareketi NDSV milletvekillerinden Borislav Velikov, genel kurulda yapılan oylama sonucu, 107'ye karşı 127 oyla parlamento başkanı oldu. 
     Velikov, başkan seçilmesinin ardından yaptığı açıklamada, görevini en iyi şekilde ve tarafsız olarak yerine getirmeye çalışacağını söyledi. 
     Parlamento Başkanı Ognyan Gerçikov, muhalefet partilerinin ortak hareketi sonucu, parlamento çalışmalarını engellediği ve taraflı davrandığı gerekçesiyle yaklaşık 10 gün önce görevden alınmıştı. 
     
     BULGARİSTAN PARLAMENTOSU, HÜKÜMETTEKİ DEĞİŞİKLİKLERİ ONAYLADI 

     Bulgaristan parlamentosu, yeni bakanların görevlerine başlamasını ve yapılan idari değişiklikleri sert tartışmalar sonunda onayladı. 
     Başbakan Simeon Sakskoburgotski'nin önceki gün açıkladığı, 3 bakanın görevden alınması ve bir bakanın görevinin değiştirilmesi, başbakan yardımcısı sayısının ikiye indirilmesi, Kültür Bakanlığı'nın ''Kültür ve Turizm Bakanlığı''na dönüştürülmesi, parlamento genel kurulunda bugün ele alındı. 
     Yaklaşık 5 saat süren parlamento oturumunda muhalefet temsilcileri, yapılan yeni düzenlemeleri ve hükümeti eleştiri yağmuruna tuttu. Yeni bakanları ''yetersizlikle'' suçlayan muhalefet, yapılan değişikliklerin ülkenin sorunlarına hiçbir şekilde çözüm getiremeyeceği görüşünü savundu. İktidar partisi ve koalisyon ortaklarının temsilcileri ise yeni bakanlarla hükümetin taze kana kavuştuğunu belirterek, Bulgaristan'ın Avrupa Birliği üyeliği yolunda taviz vermeden emin adımlarla ilerleyeceğini ifade etti. 
     Görüşmelerin ardından, yapılan değişiklikler 3 ana başlıkta oylamaya sunuldu. Başbakan yardımcısı sayısının ikiye düşürülmesine ilişkin değişikliğin oylanmasına 237 milletvekili katıldı. Değişiklik, 108'e karşı 129 oyla kabul edildi. Kültür Bakanlığı'nın ''Kültür ve Turizm Bakanlığı''na dönüştürülmesine 236 milletvekilinden 129'u ''evet'', 107'si ''hayır'' oyu kullandı. 234 milletvekilinin katıldığı son oylamada ise yeni atanan bakanların görevlerine başlaması 107'ye karşı 127 oyla onaylandı. 
     Parlamentonun hükümetin hazırladığı değişiklik taslağını onaylamasının ardından, Kültür ve Turizm Bakanlığı'na atanan Nina Çilova, Tarım ve Ormancılık Bakanlığı'na atanan Nihat Kabil, Enerji ve Tabii Kaynaklar Bakanlığı'na atanan Miroslov Sevliyevski ve Ekonomi Bakanlığı'na atanan Milko Kovaçev, parlamento kürsüsünde yemin ederek yeni görevlerine resmen başladı. 
     
</TEXT>
</DOC>
