<DOC>
<DOCNO> 332661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sontur06.html </URL>
<DATE> 2005/04/12/ </DATE>
<TIME> 06.50 </TIME>
<AUTHOR>  </AUTHOR>
<HEADLINE>
Sahte viagracılara 10 yıl hapis 
</HEADLINE>
<TEXT>

     Pfizer firmasınca, Türkiye'de sahte ve kaçak Viagra'yla mücadele amacıyla açılan 5 ayrı davada 8 kişi, toplam 10 yıl 15 gün hapis cezası ile 32 bin 411 YTL para cezasına çarptırıldı. 
     Firmadan dün yapılan yazılı açıklamada, Pfizer'in Türkiye'deki taklit, sahte, kaçak veya Viagra hırsızlığı ile ilgili emniyet güçleri ve diğer yetkili mercilerle işbirliği yaparak, yasal takibe devam ettiği kaydedildi. 
     Açıklamada, "4 yıllık süre içinde Pfizer tarafından Türkiye'de açılan 5 ayrı dava sonucunda 8 kişi, toplam 10 yıl 15 gün hapis cezasına çarptırıldı. İşyerlerinin 1 yıl 10 ay süreyle kapatılmasına, aynı süreyle ticaretten men edilmelerine karar verilen bu kişilere, toplam 32 bin 411.30 YTL 32 milyar 411 milyon 300 bin TL ağır para cezası verildi" denildi. 
     Pfizer'in, tüm ürünlerinde olduğu gibi, Viagra'nın da kaçak veya diğer yasadışı yollardan dağılımını hasta sağlığı açısından çok ciddiye aldığı vurgulanan açıklamada, Pfizer Türkiye'nin konuyla ilgili Türk emniyet güçleriyle işbirliği yaptığı ve teknik destek sağladığı kaydedildi. 
     Ürünlerinin yasadışı yollardan dağıtıma konu olmaması için Pfizer'in gereken önlemleri aldığı, üretim ve laboratuvar aşamalarında ek güvenlik ve muhafaza önlemleri de uygulandığı belirtilen açıklamada, şöyle denildi 
     "Pfizer, 2004 yılında sahte, kaçak ve taklit Viagra vakalarına karşı bir uygulama başlatmıştır. Bu uygulamaya göre, Viagra ambalajlarında ve blisterinde yer alan 'Pfizer' logosu renk değiştiren özel boyalı etiket şeklinde basılmaktadır. Pfizer bu uygulamayla tüm eczacı ve hastaları sahte ve taklit Viagra kullanımından ve bunun doğurabileceği sağlık risklerinden korumayı hedeflemektedir." 
     
</TEXT>
</DOC>
