<DOC>
<DOCNO> 332325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonyas08.html </URL>
<DATE> 2005/04/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Çarpışma testlerinde cansız manken yerine ceset kullanmışlar 
</HEADLINE>
<TEXT>

     VİYANA DHA 

AVUSTURYA'da bir üniversiteye bağlı taşıt güvenliği enstitüsünün, 10 yıldır gerçekleştirdiği otomobil çarpışma testlerinde cansız manken yerine kimsesizlere ait cesetleri kullandığı ortaya çıktı. 
     Başlatılan soruşturmanın ardından suçlu bulunmaları durumunda sorumluların 6 ay hapis cezasına çarptırılabileceği belirtilen olay Graz Teknik Üniversitesi'nde yaşandı. 
     
     CESETLERİ 'YENİLEMEK' İSTEYİNCE OLAY BASINA SIZDI 

     Üniversitenin son 10 yıl içinde toplam 21 cesedi otomobillere yerleştirerek, çarpışmaların vücutta ne tür sakatlanmalara yol açacağını incelediği bildirildi. 
     Ceset kullanımının ortaya çıkması ise üniversite yetkililerinin 'ceset stoklarını' yenileme kararının ardından geldi. Okul, ilk cesetlerini bir adli tıp kurumundan almış, ancak bu kurum kimsesizlere ait cesetlerin takibatını yapmamıştı. 
     Graz Enstitüsü son olarak bir tıp fakültesine yeni cesetler için başvuruda bulundu. Konu fakültenin etik komisyonuna gönderince olay önce basına sızdı, ardından da Kilise yetkilileri şikayet başvurusunda bulundu. 
     
     CESETLERLE DAHA GERÇEKÇİ 'SONUÇLAR' ALINIYOR 

     'Ölüye saygısızlık' etmenin suç sayıldığı Avusturya'da başlatılan soruşturmanın ardından, cesetlerin etik kurallar dışında bir muameleye tabi tutulduğu anlaşılırsa sorumlulara 6 aya varan hapis cezaları verilebilecek. 
     Üniversiteden yapılan açıklamada 'ölüye saygısızlık' iddiaları reddedilirken, testlerde omur, gövde ve diğer bölgelerde ne gibi hasarlar yaratacağının ölçüldüğü ve cansız manken yerine ceset kullanımının daha 'gerçekçi' sonuçlar verdiği savunuldu. 

     
</TEXT>
</DOC>
