<DOC>
<DOCNO> 344139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/spor/spo02.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Adresi Samandıra 
</HEADLINE>
<TEXT>


Teknik Direktör Daum, Galatasaray derbisi öncesi tesislerden dışarı adım atmıyor. Antrenmanların dışında odasına kapanan ve rakibini analiz eden Alman hoca, şampiyonluğu getirecek formülü bulmaya çalışıyor 

YUSUF KOBAL 


Fenerbahçe Teknik Direktörü Christoph Daum kendini Samandıra'ya kilitledi. Galatasaray derbisi öncesi tesislerden ayrılmayan ve ezeli rakipleri ile oynanan iki maçın kasetlerini inceleyen Alman hocanın yapılan tüm hataları tek tek çıkardığı belirtildi. 
Şükrü Saracaoğlu Stadı'nda pazar günü şampiyonluğu ilan etmek isteyen tecrübeli teknik adamın, çalışmalarını antrenman öncesi futbolcularıyla paylaştığı ve derbide nasıl oynamaları gerektiğini tek tek herkese anlattığı bildirildi. 
Bu sezon derbilerdeki performansı nedeniyle sürekli eleştiri toplayan Daum'un, Galatasaray'dan rövanşı alarak hem bu kötü izlenemi silmek istediği, hem de Fenerbahçe'yi üst üste ikinci kez şampiyon yaparak tarihe geçmenin hesapları içinde olduğu ifade edildi. 

'Bir yıl daha kalabilirdim' 

ERDOĞAN DERMANCI 

Sarı - Lacivertli takımın yıldız oyuncusu Pierre van Hooijdonk, karmaşık duygular içinde olduğunu söyledi. 
Son kez Şükrü Saracaoğlu Stadı'na çıkacak olan Hollandalı yıldız, "Fenerbahçe ve taraftarlarını çok seviyorum. Bir yıl daha oynayabilirdim, ama şartlar böyle gelişti. Hollanda'ya döndüğümde Fenerbahçe hakkında hiçbir zaman kötü bir görüş bildirmeyeceğim. Çünkü onların kalbimdeki yeri çok ayrı" dedi. 
Teknik Direktör Daum ile arasındaki sorunlar nedeniyle forma şanslı bulamayan Hooijdonk'un, Galatasaray derbisinin ikinci yarısında mutlaka oyuna gireceği belirtildi. Alman hocanın, veda maçında Hollandalı yıldızı hem yönetimin, hem de taraftarın isteği üzerine sahaya süreceği belirtildi. 

M.Gladbach işi yattı 

Adı Christoph Daum ile anılan Alman Ligi takımlarından Mönchengladbach, teknik direktörlük görevi için Köppel ile devam kararı aldı. Dick Advocaat'ın işine son verdikten sonra Köppel'i geçici olarak göreve getiren Yeşil - Siyahlı yönetim, takımı kümede tutması üzerine 57 yaşındaki çalıştırıcı ile 2 yıllık sözleşme imzaladı. Daum'un isminin geçtiği bir başka Alman ekibi Köln de Uwe Rapolder ile anlaşmıştı. 

Bayrağınız hazır mı 

Yönetim, kulübün resmi internet sitesi Fenerbahce.org'dan taraftarını coşturmaya başladı. "16. şampiyonluğumuza 3 gün kaldı. Bayrağınız hazır mı " başlığını kullanarak Fenerbahçe seyircisini derbiye motive etmeye çalışan Sarı - Lacivertli yöneticiler, destek istediler. Menajer Volkan Ballı da "Bizler sizlere güveniyor ve inanıyoruz. Sizler de bizlere güvenin ve inanın. Pazar günü birlikte savaşalım" mesajını yolladı. 

Tam kadro çalıştılar 

Fenerbahçe, Galatasaray ile oynayacağı derbi maçının hazırlıklarına dün yaptığı tek çalışma ile devam etti. Samandıra Tesisleri'nde basına kapalı olarak gerçekleştirilen antrenmana bütün oyuncular katıldı. Yaklaşık iki saat süren antrenmanda Sarı - Lacivertli futbolcular istasyon çalışmasının ardından, dar ve geniş alanda yapılan taktik ağırlıklı maçlarla idmanı tamamladı. Çalışmayı, yöneticiler Ali Yıldırım ile İlhan Ekşioğlu da izledi. Fenerbahçe, hazırlıklarına bugün de devam edecek. 

Güvenlik toplantısı 

Fenerbahçe ile Galatasaray arasında pazar günü oynanacak derbi öncesi İstanbul İl Spor Güvenlik Kurulu toplantısı bugün yapılacak. İstanbul Valiliği'nde saat 11.00'de başlayacak toplantıya, her iki kulübün başkan ve temsilcileriyle, ilgili birimlerin katılacağı belirtildi. 
Toplantıda, derbi karşılaşması öncesi, sırası ve sonrasında alınacak güvenlik önlemleri masaya yatırılacak. 

İlginç tesadüf 

CÜNEYT KARAKAYA 

Şampiyonluk maçı öncesi Fenerbahçe'den gelen tüm resmi yalanlamalara rağmen Le Guen söylentileri bitmiyor. Sarı - Lacivertli yöneticilerden Mahmut Uslu'nun Fransa'ya gitmesi, "Le Guen'le daha önceki görüşmeyi de Mahmut Uslu yapmıştı. Şimdi de işi o bitirecek" dedikodularının çıkmasına neden oldu. Asbaşkan Uslu ise yaptığı açıklamada "Evet, Fransa'ya gittim. Fakat Le Guen için değil, kızımın işleri için" diye konuştu. İddiaların bu kadar alevlendiği dönemdeki bu ilginç tesadüf kafalarda soru işaretleri bıraktı. 


</TEXT>
</DOC>
