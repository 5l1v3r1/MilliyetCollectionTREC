<DOC>
<DOCNO> 330982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/spor/ykoksaldi.html </URL>
<DATE> 2005/04/07/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Laf değil, teklifler çoğalsın 
</HEADLINE>
<TEXT>



24 Mayıs 2004'te düzenlenen Sporda Kalite Sempozyumu'nun konularından biri de Spor Ekonomisi ve Pazarlanması idi. Ama diğer panellere de naklen yayın ihalesi ve gelir dağıtımı bir şekilde sızmayı başarmıştı. Federasyonla havuz yapısı hakkında uyuşmazlıkları olan kulüp pozisyonundaki Fenerbahçe'nin yöneticilerinden Murat Özaydınlı, ocak ayında ihale sırasında Aziz Yıldırım'ın önerdiği ama üzerinde durulmayan "başarıyı ödüllendiren modelin daha detaylandırılmış ve eksikleri giderilmiş versiyonunu dile getiriyordu. 

Hep eleştiri 
Bu bahsettiğimiz 1 - 1.5 yıl öncesine ait tartışmalar. Yani Aziz Yıldırım, geçen hafta kulüpleri ve yorumcuları şaşkına çeviren yeni havuz sistemi teklifini aslında geçen sezon da yapmıştı. Şimdi bu önerinin teknik ayrıntıları, gedikleri üzerine kafa yormak gerekirken diğer kulüpleri yanına çekmek istiyor, art niyetli spekülasyonlar yapılıyor. Oysa esas bu iddialar ligin kalanını gölgelendirme amaçlı. Zira yukarıda bahsettiğimiz gibi ilk defa yapılmış bir öneri değil. Diğer kulüpler de zaman zaman benzer taleplerde bulunmuşlardı. Üstelik hiç kimseden bu kadar somut bir girişim gelmemişti. Hep şikayet, yapalım, edelim deniyor. Ama nasıl yapalım, edelim Biraz da bize bunu sunmanız lazım. 
Her kulübe verilecek çekirdek ortak paydanın üzerine eklenecek parayı belirleyen birçok kriter olabilir. Bir kısmı geçmişe, bir kısmı da şimdiki zamana yönelik. Beşiktaş, Fenerbahçe, Galatasaray'ın lig tarihi başarıları hangi yüzdede olacak İsim haklarının şu anki değeri, izlenme oranları daha ön plana çıkacak faktörler olmalı. 

Sisteme aykırı 
Bazı Avrupa liglerindeki sıralamaya dönük pay dağıtımı genişletilebilir Son 3-4 yıldaki lig başarıları, Avrupa kupalarına katılmak... Mesela kupaya katılım payı, Gençlerbirliği, Gaziantepspor gibi takımların UEFA Kupası başarılarının ardından ertesi sene gevşemesini engelleyecek bir umut olabilir. 
Bunların yüzdelerinin belirlenmesi kulüplere kalıyor. Türkiye'de yerellik az. 4 kulübün taraftarı, il takımlarının üzerinde. Bu yüzden yabancı liglerdeki modelleri bire bir uygulamak hata. Televizyon gelirlerine diğer kulüplerin forma, reklam, vs. gelirlerini ekletmeye çalışmak, sırtından beslenmekten öteye gitmez. Ekonomik gerçeklere ve futbol sistemine de aykırıdır. 

Futbolun unutulan yönü 

Futbol dergisi açlığını internetten gidermeye çabalayanlar için yeni bir kapı açıldı. Basılmış bir derginin taratılarak web sayfalarına aktarılmış hali olan "Hayatım Futbol", amatör ruhların ürünü. Mesela "Simon Clifford da kim ola ki Bu adamın Socrates ile arasında nasıl bir bağlantı olabilir" diyenlere verebileceğiniz tüm cevaplar bu dergide. 
Emeği geçen, yazı yazan herkes aslında hayallerini gerçekleştiriyor Cevabını merak ettiği, veya hiç kimsenin önemsemediği önemli futbol meseleleri üzerine bildiklerini ve görüşlerini ortaya döküyor. Futbola imza atan bir Rinus Michels'in kuru ölüm haberinin ötesini okuyabiliyorsunuz. Ya da Barnebau'da, Nou Camp'da, İngiltere'de bir maç gününün nasıl geçtiğini. 

Alternatif futbol yayınlarına ihtiyacımıza bir cevap da işte bu siteden geliyor www.hayatimfutbol.com 


</TEXT>
</DOC>
