<DOC>
<DOCNO> 344886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/guncel/gun02.html </URL>
<DATE> 2005/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Resmi söylemi ezberledik' 
</HEADLINE>
<TEXT>


ÖMER ERBİL 

Boğaziçi Üniversitesi'nde 25 Mayıs'ta başlayıp 3 gün sürecek, ağırlıklı olarak 1915 Ermeni olaylarına ve tehcire ilişkin resmi tezi sorgulayan tarihçi, sosyolog ve gazetecilerin katılacağı konferansla ilgili tartışma devam ediyor. 

Yanıt verdi 
Eleştirilere yanıt veren konferans düzenleyicilerinden Doç. Dr. Halil Berktay, "Resmi söylem sahipleri müsaade etsinler, bu 3 günün bir bölümünü, yıllardır yüzlerce defa duyduğumuz ve sanırım, artık kendilerinin dahi pek inanmadığı yavanlıklara ayırmayalım" dedi. 
Konferansla ilgili emekli büyükelçi ve CHP Milletvekili Şükrü Elekdağ, Türk Tarih Kurumu Başkanı Yusuf Halaçoğlu ve tarihçi Prof. Dr. İlber Ortaylı'nın eleştirilerine tepki gösteren Berktay, şöyle dedi 

'Gerek yok' 
"Ermeni meselesinde, Türkiye'de on yıllar boyu resmi söylem, neredeyse hegemonik ideoloji konumunda oldu. Başka bir şey duyulmadı. Bu söylemin her cümlesini pek çoğumuz ezberledik bu açıdan, Elekdağ veya Halaçoğlu'nun bizi yeniden aydınlatmalarına doğrusu pek gerek kalmadı." 
Başka üniversitelerde ya da diğer devlet kurumlarınca düzenlenen konferansların tek sesli olduğunu söyleyen Berktay, "Eleştirel düşünen tarihçiler çağrılmadı. Daha geçenlerde, ASAM ile Milli Güvenlik Kurulu Genel Sekreterliği'nin düzenleyeceği konferansın balonu tantanayla uçurulurken, örneğin benim, yani Halil Berktay'ın 'konferansa çağrılmayacağı' özellikle vurgulandı. Şimdi resmi söylem sahiplerinin, konferansa çağrılmadıklarından yakınmaları, bir kara mizah örneği olarak hatırlanacaktır" diye konuştu. 


</TEXT>
</DOC>
