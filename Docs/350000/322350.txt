<DOC>
<DOCNO> 322350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/guncel/axgun02.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
10 yıl sonra gelen tazminat 
</HEADLINE>
<TEXT>


Geçirdiği beyin ameliyatı yüzünden bitkisel hayata giren ve tazminat talebi 2 kez reddedilen çocuğu Yargıtay haklı buldu 

GÖKÇER TAHİNCİOĞLU Ankara 

Yargıtay, 2 yaşında geçirdiği beyin ameliyatıyla bitkisel hayata giren ve 10 yıldır evinde makineye bağlı yaşayan çocuğun ailesinin açtığı davada doktorları yakından ilgilendiren bir karara imza attı. Adli Tıp'ın "doktorlar kusursuz" raporuna karşın, "Takdir h kimindir" diyen Yargıtay, doktorların her koşulda özen sorumluluğu olduğunu belirterek, tazminat ödenmesi gerektiğine hükmetti. 
Trabzonlu Tutku Tonya, beynindeki tümör nedeniyle 1995'te Ankara Sevgi Hastanesi'nde ameliyat edildi. Ancak Tonya, ameliyatta beyninde meydana gelen nörolojik hasar nedeniyle bitkisel hayata girdi. Ankara 7. Asliye Hukuk Mahkemesi, Adli Tıp Genel Kurulu'nun doktorları kusursuz bulması üzerine, anne Nebile Tonya'nın 21 bin YTL tazminat istemiyle açtığı davanın reddine karar verdi. Yargıtay 13. Hukuk Dairesi de, ameliyat sırasında hastaya uygulanan 'pentothal' adlı ilacın kullanımından sonra beyinde nörolojik hasar oluştuğunun iddia edildiğini anımsattı. Adli Tıp raporunda, ilacın verilmesinden önce hastaya test uygulanmasına gerek olup olmadığı, uygun dozda verilip verilmediğinin açıklanmadığını belirten daire kararı bozdu. Dosya yeniden yerel mahkemeye gönderildi. Yeniden rapor istenen Adli Tıp, raporunda Tonya'ya ilacın daha düşük dozda verilebileceğini, ancak bunun oluşan hasarla ilgisinin kanıtlanamayacağını kaydetti. Mahkeme, bunun üzerine tazminat istemini yeniden reddetti. 
Dosyayı görüşen Yargıtay, belirlenecek tazminatın aileye ödenmesi gerektiğine hükmetti. 

Emsal olacak 

Yargıtay, h kimin bilirkişilerin vardığı sonuçlarla bağlı olmadığını, delilleri kendisinin değerlendirmesi gerektiğini kaydederek, hastanenin kusurunun kabulünün zorunlu olduğunu bildirdi. Karar, açılan diğer davalar için de emsal özelliği taşıyor. 


</TEXT>
</DOC>
