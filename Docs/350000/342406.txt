<DOC>
<DOCNO> 342406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/siyaset/siy07.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Soykırım' diyene misilleme yaparız 
</HEADLINE>
<TEXT>


Başbakan Erdoğan, Türkiye'nin, meclislerinde 'Ermeni soykırımı' konusunda karar alan 15 ülkeyi masaya yatırıp benzer kararlar alabileceğini söyledi 


Ermeni soykırımı iddialarına tepki gösteren Başbakan Erdoğan, Türkiye'nin de bazı ülkeler hakkında soykırım kararı çıkarabileceğini vurguladı. 
Macaristan Başbakanı Ferenc Gyurcsany ile önceki gün yaptığı görüşmenin ardından Ermeni soykırımı iddialarıyla ilgili soruları yanıtlayan Erdoğan, Türkiye'nin de bu konuda meclislerinde karar alan 15 ülkeyi masaya yatırabileceğini kaydetti. 
Erdoğan "Tüm devlet arşivlerini açtık Ermenistan da varsa elindeki arşivleri meydana çıkarsın. Üçüncü ülkelerde varsa onlar da çıkarsın. Bu iş, tarihçilerin, hukukçuların işidir. Onlar çalışsınlar" dedi. Erdoğan sözlerini şöyle sürdürdü 
"Bu 15 ülkenin içinde bu tür soykırım yapmış ülkeler hangileriyse aynı şekilde alırız, kendi meclisimizden geçirmek suretiyle böyle bir adımı atarız. Kaldı ki, muhalefet de aynı şeyleri düşünüyor. Bu konuda Türkiye'ye karşı kurulmak istenen, çirkin bir tuzaktır. İlgili ilgisiz ülkelerin meclislerine konuyu getirerek oylama yapılmasının hangi uluslararası diplomasiyle uyuştuğunu anlamakta zorluk çekiyorum." 



</TEXT>
</DOC>
