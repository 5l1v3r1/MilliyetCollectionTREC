<DOC>
<DOCNO> 324596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/ekonomi/eko05.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Birliği, nüfus çıkmazında 
</HEADLINE>
<TEXT>


Nüfusu azalma eğilimi gösteren AB, 2005 - 2030 arasında işgücünden 20.8 milyonunu kaybedecek. Türkiye'nin ise nesli garantide 

GÜVEN ÖZALP Brüksel 

Avrupa Birliği'nin AB gelecek yıllardaki en önemli sorunlarından birini nüfusundaki azalma oluşturacak. Nüfusu sürekli azalma eğilimi gösteren AB, 2005 - 2030 arasında işgücünden toplam 20.8 milyonunu kaybedecek. AB Komisyonu tarafından yayımlanan rapordaki veriler, Türkiye dışında neslinin devamlılığı garanti olan bir başka Avrupa ülkesi bulunmadığını gösteriyor. Rapor, AB'nin 2030'a dek nüfus kaybedeceğini hesaplarken, Türkiye'nin nüfusunda 19 milyonluk bir artış olacağına vurgu yapıyor. 

Yaşamı etkileyecek 
Avrupa'daki nüfus yapısının giderek olumsuz bir çehreye büründüğünü belirten "Demografik Değişimle Mücadele" başlıklı rapor, bu durumun AB'de yaşamın tüm alanlarını etkileyeceğini belirtiyor. Rapora göre, 2005 - 2030 yılları arasında yaşlı çalışan 55 - 64 yaş sayısı 24 milyon artacak, 80 yaşın üstündekilerin sayısında 34.7 milyonluk bir artış yaşanacak ve çalışma yaşında olan insanların sayısı 20.8 milyon azalacak. 
Sorunun derin olduğuna değinen rapor, doğum oranın artırılması ya da göçle belli bir iyileşme sağalanabileceğine vurgu yapıyor. Daha şimdiden nüfusunda ciddi kayıp eğilimi olan ülkeler Macaristan, Letonya, Litvanya, Estonya, Slovakya ve Çek Cumhuriyeti olarak gösterilirken, en fazla nüfusu olan 6 ülkeden sadece Fransa ve İngiltere'nin nüfusunda artış öngörülüyor. 

Eyleme geçme zamanı 
Rapora göre, bu dönemde Türkiye'nin nüfusunun 19 milyon artacağını öngörülüyor. Bir ülkenin neslinin devamlılığını garanti altına alabilmesi için doğum oranının yüzde 2.1 sınırında olması gerekiyor. AB ve aday ülkeler arasında bu sınırı geçen tek ülke ise 2.52 oranıyla Türkiye. 
İstihdam, Sosyal İşler Ve Fırsat Eşitliğinden Sorumlu AB Komisyonu Üyesi Vladimir Spidla, rapora ilişkin olarak yaptığı açıklamada, sorunun yaşlı işgücü ve emeklilik sisteminden çok daha geniş olduğunu belirterek, "İş dünyasının işleyişinden alışveriş alışkanlıklarına, bina tasarımlarından oy eğilimlerine kadar her şey etkilenecek" dedi. Spidla, "Eyleme geçme zamanı geldi" dedi. 


</TEXT>
</DOC>
