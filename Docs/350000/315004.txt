<DOC>
<DOCNO> 315004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/yasam/ayas.html </URL>
<DATE> 2005/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom bu kez Altın Ayı'ya aday 
</HEADLINE>
<TEXT>


55. Berlin Film Festivali'nde yarışan, Türk oyuncuların da yer aldığı "Avrupa'da Bir Gün" adlı film, Galatasaray maçı üzerinden gelişiyor 

Alin Taşçıyan 

Batı'nın seyirci kaldığı Ruanda iç savaşında, ülkenin çoğunluğunu oluşturan Hutuların, azınlıktaki Tutsileri katletmesinin üzerinden neredeyse 11 yıl geçti. Hutu milliyetçilerine tek başına direnerek 1268 kişinin hayatını kurtaran Paul Rusesabagina, Berlinale'nin asıl yıldızı oldu. 3 dalda Oscar adayı olan 'Hotel Ruanda', Rusesabagina'nın soykırımın ortasındaki direnişini konu alıyor. 

Şampiyonlar Ligi finali... 
Berlinale'de yarışan bir diğer film de 'One Day in Europe' Avrupa'da Bir Gün . Genç Alman yönetmen Hannes Stöhr'ün filmi, bir Galatasaray maçı üzerinden gelişiyor. Filmde, Galatasaray, Şampiyonlar Ligi'nde finali İspanya'nın Deportivo La Coruna takımıyla Moskova'da oynuyor. Bu sırada Moskova, İstanbul, Santiago de Compostela ve Berlin'de hırsızlık olayları meydana geliyor. Filmde hırsızlık, dolandırıcılık ve polislerin 'bürokratik yavaşlığı' önemli yer tutuyor. 
'One Day in Europe', ilk 4 gününde Berlinale'nin yüzünü güldürdü. Hiciv de içeren sevimli bir komedi olan filmde Türk-Alman aktör Erdal Yıldız İstanbul'da bir taksi şoförünü, Türk-Alman yönetmen Nuray Şahin polis memurunu, Ahmet Mümtaz Taylan da komiseri canlandırıyor. 

Festivalden kısa kısa... 
Panorama'da gösterilen Yeşim Ustaoğlu'nun filmi 'Bulutları Beklerken', kapalı gişe oynadı. Medyanın da ilgisini gören film, uluslararası alanda iyi çıkış yaptı.Pigmeleri Afrika'dan İngiltere'ye götüren bir antropoloğun serüvenini konu alan açılış filmi 'Man to Man' eleştirmenlerin hışmına uğradı. Berlinale'nin en renkli siması, jüri üyesi Bai Ling'di solda . Çinli aktris derin dekoltesi, açık göbeği, ilginç saç modelleri ve makyajıyla ilgi çekti. 




</TEXT>
</DOC>
