<DOC>
<DOCNO> 317246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy10.html </URL>
<DATE> 2005/02/21/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Çiçek Telefon dinlemeler dünyada olduğu gibi Türkiye'de de var 
</HEADLINE>
<TEXT>

     Adalet Bakanı Cemil Çiçek, telefon dinlemelerin bütün dünyada olduğu gibi Türkiye'de de olduğunu belirterek, ''Gözden kaçırılmaması gereken husus, dinlemelerin mahkeme kararına uygun olup olmadığıdır'' dedi. 
     Çiçek, telefon dinlemeyle ilgili soru önergesinde açıkladığı rakamların hepsinde hakim kararı bulunduğunu, hak ve hukuk açısından endişe edilecek bir durum olmadığını bildirdi. 
     Bakan Çiçek, Hilton Oteli'nde düzenlenen Avrupa Birliği'ne Uyum Sürecinde Çocuk Adaleti Sisteminin Yeniden Yapılandırılması Konferansı'nın açılış törenine katıldı. 
     Törenden ayrılırken bir gazetecinin, bir soru önergesine telefon dinlemeyle ilgili yaptığı açıklamaları anımsatması üzerine Çiçek, bütün dünyada teknik delillerin sanığa ulaşmada en önemli araç olduğunu söyledi. Bu araçların kullanılmasının hukuka uygun olmasının önemine işaret eden Çiçek, şöyle konuştu 
     ''1 Nisan'da yürürlüğe girecek Ceza Muhakemesi Kanunu'nda da her türlü delile ulaşmayı büyük ölçüde hakim kararına, acele hallerde de büyük ölçüde savcının bu noktadaki inisiyatifine bırakır. Savcının dahi bu imkanı kullandıktan sonra, tekrar mahkemeye müracaat edip bunu yargı kararına dönüştürmesi gerekir. Bu sebeple soru önergesine verdiğim cevapta usulüne uygun verilmiş mahkeme kararları sonucu ortaya çıkan dinlemelerdir. Hak ve hukuk açısından endişe edilecek bir durum yoktur.'' Dinleme kararlarının önemli bir çoğunluğunun vatandaşın müracaatına bağlı olduğunu belirten Çiçek, şöyle devam etti 
     ''Özellikle telefonla taciz suçları, bunlar zaman zaman insanları ve ailelerini rahatsız etmektedir. Bunlar, bu kişinin belirlenmesini istiyorlar. Bunun belirlenebilmesi ise o telefonun dinlenilmesine bağlıdır. Yani kişinin kendi telefonudur büyük ölçüde dinlenilen. Yani ben telefonla taciz ediliyorsam, yerli yersiz bana birileri telefon ediyorsa ben kendi numaramın dinlenilmesini istiyorum. Meselenin bu yönünün göz ardı edilmemesi gerekir.'' Çiçek, bu tür dinlemelerin bütün dünyada olduğu gibi Türkiye'de de olduğunu ifade ederek, ''Gözden kaçırılmaması gereken husus, dinlemelerin mahkeme kararına uygun olup olmadığıdır. Benim açıkladığım rakamların hepsinde hakim kararı vardır. Yasaya aykırı bir durum da söz konusu değildir'' diye konuştu. 
     
     ''YENİ YASALAR ENDİŞELERİ ORTADAN KALDIRACAK'' 
     Bir gazetecinin, ''Polis artık sadece telefon dinleme kayıtlarıyla mahkemeye gidiyor, başkaca delil aramıyor şeklinde iddialar var. Bunları nasıl değerlendiriyorsunuz '' sorusu üzerine Çiçek, mahkemeye gidenin polis değil savcı olduğunu, ortada bir suç iddiası varsa o andan itibaren yetkili makamın cumhuriyet savcısı olduğunu, kolluk güçlerinin savcı adına işlem yapacağını anlattı. 
     Çiçek, 1 Nisan'dan sonra yürürlüğe girecek yasada, bu endişeleri ortadan kaldıracak hükümlerin yer aldığını belirterek, şunları kaydetti 
     ''Şu anki uygulamada olduğu gibi eksik delille dava açıldığı iddiası varsa hakim ya da mahkeme o iddianameyi yeterli görmeyerek iade edebilecek. Ortaya atılan iddiada, sadece dinleme kayıtları var, başkaca delil yok, o dinleme kayıtlarından da netice çıkmayacaksa, zaten onu hakim ya da mahkeme iddianame olarak eksik bulacağı için geri gönderecek, başkaca delil araştırmasına girecektir. Usul yasasında, dinleme kararlarının verilebilmesi için başkaca yoldan delil elde edilememesi gibi bir imkan da getirilmiştir. Bir keyfi uygulama iddiası varsa bunları bertaraf edecek yasal düzenlemeler getirildi. Önemli olan bu yasal düzenlemelerin hayata geçirilmesidir.'' Adalet Bakanı Çiçek, dinlemenin yapılıp yapılmamasının ayrı bir tartışma konusu olduğunu belirterek, ''Ama yapılacaksa bunun kuralına, usulüne uygun yapılması lazım'' dedi. 
     
</TEXT>
</DOC>
