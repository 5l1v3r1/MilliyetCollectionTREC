<DOC>
<DOCNO> 307726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/yazar/altan.html </URL>
<DATE> 2005/01/19/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Astarı yüzünden pahalıya mı mal oluyor 
</HEADLINE>
<TEXT>


KARNELER erken verilip, okullar da tatile girince bayram tatillerini, ille de evlerinden uzakta bir yerlerde değerlendirme sevdasındaki tatilciler, yine hemen yollara düştüler... 
TV'lerde ajans haberleri ise, meteoroloji raporlarına dayanarak batısı, doğusu, güneyi, kuzeyiyle tüm yurdu kaplayan olumsuz hava koşullarından ve gerek kara, gerek deniz, gerek hava trafiğindeki aksamalarla sıkıntılardan sık sık, iç daraltan görüntüler yayımlıyordu. 
Yıllardan beri bayram tatillerindeki trafik kazalarında ölenlerle yaralananların sayıları da, ilan edilir durur ne kadar artıp, ne kadar eksildiğinin hesapları yapılarak... 

Bizim pancar motoru tıkırtısını kesmese de uzun yolculuklar için karayollarını kullanma dönemini artık gerilerde bırakmış bulunsam da ben kendimden biliyorum, bir yerlere gidip gelmenin bazen nelere mal olduğunu... 
Hele hele bir de soğuk alır, ateşin 38.5'e falan çıkarsa... 

Birtakım sıkıntıları da olsa astarı yüzünden pahalıya da mal olsa belirli bir çevre için, tatilleri evlerin uzağında değerlendirme modası kolay kolay hız kesmeyecek... 
Bendenizin merakı, bir milyona yakın bir tatilci seferberliğinde hangi tür kayıpların, hangi tür kazançları yarattığı... 
Örneğin benzin, mazot, doğalgaz tüketiminin ortak volümünden, kimler ne kazanıyor 
Yahut trafik kazalarının gerek çekici operatörlerine, gerek özel ambulans kuruluşlarına, gerek kaportacılara sağladığı artı ne kadar 

Henüz daha yeryüzü, küresel olaylara bu açılardan da bakmaya pek alışık değil... 
Her iki dünya savaşında ölen milyonlarca insana, yıkılan kentlere karşı, acaba kimler neler kazandı özellikle silah endüstrisiyle satıcıları 
Genel bir hesabı çıkmadı. 

Üstelik bu tür konuların kurcalanması, hiç mi hiç hoş karşılanmaz özellikle ülkelerin tepesine taht kurmuş, yahut taht kurmaya çalışan politika esnafı tarafından... 
Onlara göre ülke toprağı, üstünde yaşayan insanlardan daha önemlidir. Kimler ölmüş, kimler sürünüyormuş ona aldırmazlar pek. Yeter ki kurulan, yahut kurulacak saltanat elden gitmesin... 

İskoçya'da yaşayan David-Özlem Grimason çiftinin 2.5 yaşlarındaki oğulları Alistair 2003 yılında Foça'daki bir yaz tatili sırasında, sorumsuz bir serserinin uluorta patlattığı bir tabanca kurşununa kurban gitmişti. 
Grimason çifti de, minicik oğullarının acısıyla silahlanmaya karşı bir kampanya başlatmışlardı. 

Şimdi gazetelerden öğreniyoruz ki, ABD'deki silah lobisi, Grimason çiftine karşı bir internet savaşı açmış. 
"Silahları koru ve taşı" adlı grup, Grimasonlar'ı şöyle damgalıyormuş 
"Acınası aptallar"... 
"Amerika'nın Silah Sahipleri" örgütü ise, kendince dalga geçiyormuş aileyle 
"Sıkıysa gelsinler de ABD'de sürdürsünler bakalım kampanyalarını uçak biletleri bizden"... 

Yeryüzüyle ilgili bazı küresel tablolar yayımlansa örneğin 
1- Her 24 saatte, kaç yüz milyon kadın-erkek çiftleşmesi olmakta ve bu çiftleşmelerden doğan bebekler yüzde kaç oranında 
2- Bir yılda dünya nüfusunun ne kadarı doğal ölümle, ne kadarı bir kaza, ne kadarı bir cinayet sonucu ölmekte 
3- Irak benzeri, iç gruplar arası ve dış güçlerle süren çatışmalarda en çok insan hangi bölgelerde ölmekte ve buralarda kullanılan silah, kurşun ve patlayıcılardan kimler ne kazanmakta 
Bu tür kıyaslamalı evrensel tablolara, herhalde daha uzunca bir süre rastlanmayacak... 
Bizim de merak etme özgürlüğümüz, aradığı yanıtı bulamadan havada kalacak... 

Bir yanda, yerçekimi yasası gibi, libido mıknatısının ürettiği bebekler... 
Bir yanda büyüyen bebeklerin ölümünden sağlanan görünmez kazançlar... 
Nereye kadar 
İnsan öldürme aynı zamanda bir müşteri öldürmeyle de eşit olmaya başladığı için k rlı olmaktan çıkıncaya kadar... 

Bireyin ömür boyutlarını çok aşan bu tür konulara karşı omuz silkmeyi öneren beyitler de, bir haylidir bizim edebiyatımızda 
İşte buyurun Ziya Paşa'dan bir öğüt 
İç bade güzel sev, var ise aklı şuurun 
Dünya var imiş, ya ki yok olmuş ne umurun... 

Bu da bir başka deyiş 
El için yakma başını nare 
Yak çubuğunu sefanı are 

Ne var ki, küçülen bir dünyaya karşı bilinçsiz bir ilgisizliğin bedeli de artık kapıları çalmada... 
Hele İran'a karşı, Washington'un artırmaya başladığı iddia edilen baskıların bir zembereği de, İncirlik'te kuruluyorsa... 

Gerçi ateş düştüğü yeri yakar ama, ateşlerin nerelere düştüğünü merak etmek de, çok anlamsız olmasa gerek... 
Tatilciler için tatil gidiş gelişinin, yani astarının yüzünden pahalıya mal olmamasını dileyerek... 



</TEXT>
</DOC>
