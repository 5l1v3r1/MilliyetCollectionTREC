<DOC>
<DOCNO> 349648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun39.html </URL>
<DATE> 2005/06/07/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Pinochet'nin dokunulmazlığı yine kaldırıldı 
</HEADLINE>
<TEXT>

     Şili'nin Santiago istinaf mahkemesi, eski diktatör Augusto Pinochet'nin dokunulmazlığını kaldırarak, ABD'deki gizli banka hesapları nedeniyle vergi kaçakçılığından yargılanabilmesinin yolunu açtı. 
     Mahkemeye yakın kaynaklardan alınan bilgiye göre, Pinochet'nin avukatlarıyla iddia makamını dinleyen yargıçlar heyeti, muhakeme için dokunulmazlığın kaldırılmasına karar verdi. 
     Pinochet'nin dokunulmazlığı, Güney Amerika'daki diktatörlüklerin muhaliflerinin sindirilmesine yönelik Akbaba operasyonu çerçevesinde işlenen suçlar nedeniyle geçen yıl kaldırılmıştı. Ancak Şili mevzuatı, her dava için dokunulmazlığın ayrı ayrı kaldırılmasını gerektiriyor. 
     Augusto Pinochet'nin, bugün aleyhinde verilen kararı temyiz etme hakkı bulunuyor. 
     Eski diktatör, Maliye Bakanlığı ve Devlet Savunma Konseyi tarafından vergi kaçırmakla suçlanıyor. Pinochet'nin ülkeyi ''demir yumrukla'' yönettiği 1973 ile 1990 yılları arasında öldürülen veya kaybolan 3 bin kişinin bir bölümünün yakınları da bu davalar kapsamında Pinochet'den tazminat istiyor. 
     Pinochet'nin ABD'deki gizli hesapları, geçen temmuzda Amerikan Senatosu'nun kurduğu soruşturma komisyonunca ortaya çıkarılmış, bunun üzerine eski diktatörün dokunulmazlığının kaldırılması için Santiago istinaf mahkemesinde dava açılmıştı. Bu dava kapsamında, Pinochet'nin 17 milyon dolarlık menkul ve gayrimenkulune el konulmuştu. 
     
</TEXT>
</DOC>
