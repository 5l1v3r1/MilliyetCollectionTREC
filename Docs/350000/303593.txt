<DOC>
<DOCNO> 303593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/yazar/yilmaz.html </URL>
<DATE> 2005/01/05/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Sadıkoğlu'nun kaçırılmasında kritik gün yarın 
</HEADLINE>
<TEXT>


Armatör Kahraman Sadıkoğlu'nun Irak'ta kaçırılmasının üzerinden 20 gün geçtikten sonra bile ortaya atılan senaryolar netlik kazanmamakla birlikte, taraflar "rakip şüphesi" üzerinde birleşiyorlar. 
Sadıkoğlu'ndan en son 16 Aralık günü Basra'daki otelinden ayrıldığı bilgisini edinen yakınları, durumu önce Dışişleri'ne, sonra da basına duyurdu. Ayrıntılı bilgi vermekten kaçınan aile, "Haber bekliyoruz" demekle yetindi. 
Beklenilen haber gecikmedi, El Cezire TV ekibinin çekimi, Türkiye'ye ulaştı. Bu çekimde Kahraman Sadıkoğlu, "Irak halkına yardımcı olduk, yanlış bir iş yapmadık" mesajını iletiyordu. Yanında da kaptanı Ahmet Yurttaş bulunuyordu. Ayrıca Iraklı şoförü ve rehberi de kayıptı, nedense onların görüntüleri çekimde yer almıyordu. 

Doğulu işadamı 
Bu süre içinde hem aile, hem de ilgili taraflarla görüştüm, bunlar haber sayfalarımızda yer aldı. O günden bu yana ortaya çıkan çelişkilere dikkat çekmek istiyorum. 
Sadıkoğlu'nu Irak'a götüren, Mardinli işadamı ve SHP Grup Başkanvekili Mehmet Güncegün'dü. Güncegün, Irak'ın devrik lideri Saddam zamanında Ulaştırma Bakanı ile ilişki kurmuş ve Basra Körfezi'nde 19 milyon dolarlık batık gemi çıkarma ihalesinin Sadıkoğlu'na verilmesini sağlamıştı. 
Sadıkoğlu ile Güncegün'ün buluşmasına aracılık eden işadamının da Şehmuz Tatlıcı olduğu biliniyor. Güncegün, Sadıkoğlu'nun kuzeni İhsan Kalkavan'ın sözünü ettiği, "Doğulu işadamı ile iş yapıyordu" iddialarının muhatabı olmadığının altını çiziyor. Bir diğer kuzen ve Türk Armatörler Birliği Başkanı Şadan Kalkavan da Güncegün'ü doğruluyor. 
Kasedin yayınlanmasının üzerinden 9 gün geçmesine rağmen fidyeci, rakip veya El Kaide türü militanların taraf olarak ortaya çıkmaması bekleyişi diri tutuyor. 
İki senaryo Birincisi Kalkavan'ın, ikincisi ise ortağı Güncegün'ün yorumları... 
Kalkavan, "vinç" ve "ikinci ihale" üzerinde duruyor. 
Kalkavan, "Dünyada yalnızca 5 adet bulunan ve 25 milyon dolar değerinde olan vinçe el kondu. Karşılığında 25 milyon dolarlık senet imzalatmak istiyorlar. Bu vinç kimdeyse, ihaleye o girer" diyor. 
Kalkavan, Sadıkoğlu'nun kaçırıldığı günlere denk gelen 23 Aralık tarihinde, Basra'daki batık gemilerin çıkartılması için "90 milyon dolarlık ikinci ihaleden" söz ediyordu. Ancak Güncegün, 23 Aralık tarihinde yapılan ihalenin bu tutarda olmasının mümkün olmadığını belirtince, tahminler de değişti. 
Güncegün'ün bilgilerini tekrarlayan Kalkavan, "5 milyon doların altında bir ihale gerçekleşmiş. Sözleşme süresi 15 gün olduğuna göre, bugün yarın rakiplerini öğrenme şansımız olacak" diyor. 

Çaresiz bekleyiş 
Güncegün ile Kalkavan'ın hemfikir oldukları nokta Sadıkoğlu'nun Iraklı rakipleri tarafından kaçırılma olasılığı. 
Güncegün, şüphelerin bazılarının üzerini çiziyor 
"Para isteyen yok, bu fidye işi değil, kasetteki görüntülere bakılırsa, kaçıranlar El Kaide türü militanlar da değil, Amerikalılar'dan da iş alınmadığına göre ulusal bir mesele yok." 
Güncegün, "Kaçıranlar şimdi ne yapacaklarını bilemiyorlar. Çocuk işi gibi duruyor" yorumunu yapıyor. 
Güncegün, "Irak ile günde 5 - 6 telefon görüşmesi yapıyorum, her an durum değişebilir. İhalede ikinci teklifi kimin verdiğini bilsek, yakasına yapışacağız" sözleriyle rakibe odaklandığını vurguluyor. 
Kalkavan ise "Bu hafta içinde yeni bir kaset gelebilir" tahminini dile getiriyor. Bu tahmin işadamının sağ olması ve bırakılma girişimlerinin başlaması temennisi gibi duruyor. 
4'ü kız, 2'si erkek 6 kardeş içinde "yaramaz çocuk" Kahraman, artık korkutuyor... 



</TEXT>
</DOC>
