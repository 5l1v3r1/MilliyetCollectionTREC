<DOC>
<DOCNO> 325555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/soneko39.html </URL>
<DATE> 2005/03/21/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
TSE Başkanı Türkiye, AB'ye zenginlik katacaktır... 
</HEADLINE>
<TEXT>

     Türk Standardları Enstitüsü TSE Başkanı Kenan Malatyalı, AB'ye tam üye olmaya hazırlanan Türkiye'nin dinler, kültürler, medeniyetler arasında bir köprü görevi gördüğünü belirterek, ''Ülkemiz, sahip olduğu zenginlikle Avrupa ile birleştiğinde AB'ye de zenginlik katacaktır'' dedi. 
     Malatyalı, 25-27 Nisan tarihleri arasında Antalya'da yapılacak 49. Avrupa Kalite Kongresi ile ilgili olarak, Avrupa Kalite Teşkilatı Genel Sekreteri Bertrand Jouslin de Noray ile birlikte basın toplantısı düzenledi. 
     Malatyalı, toplantıda yaptığı konuşmada, tüm kurumlarını, anayasasını, kanun ve kurullarını kalite ve standart üzerine oturtan Avrupa'nın, Türkiye'yi kucakladığı anda, evrensel değerlere bir adım daha yaklaşmış olacağını söyledi. 
     Avrupa Kalite Teşkilatı ile Türkiye'nin birlikteliğinin ''mal ve hizmet üretiminin her aşamasında kalite'' ana başlığının yanı sıra, hem Avrupa, hem de Türkiye açısından böylesi büyük bir misyonu da içerdiğini ifade eden Malatyalı, şöyle devam etti 
     ''Avrupa Kalite Teşkilatı, faaliyet alanını Avrupa'da kalite yönetimi konusunun gelişimi için çaba göstermek olarak tanımlamakta, değişik kültürlerin ve ekonomilerin birarada bulunduğu genişlemiş bir Avrupa'nın Avrupalıların başarısı için bir fırsat olduğunu özellikle vurgulamaktadır. Bu noktada bir kez daha vurgulamak gerekiyor. Türkiye'nin sahip olduğu çeşitlilik, köklü geçmiş ve kültürel zenginlik teşkilatın bu amacına en büyük katkıyı sağlayacak.'' Malatyalı, Başbakan Tayyip Erdoğan'ın da katılacağı ve bu yıl Antalya'da 49. düzenlenecek kongrede ana tema olarak, ''Sürdürülebilirliğe Giden Yol, Kalite'' konusunun seçildiğini belirtti. Malatyalı, kongre kapsamında, etik ve sosyal sorumluluk, çeşitlilik ve güçlendirilmiş birey, kuruluşların sürdürülebilir gelişimi gibi konuların ele alınacağını söyledi. 
     Medyada kalite konulu bir oturumun gerçekleştirileceğini belirten Malatyalı, kongrede 2 ana oturum ve 30 paralel oturum düzenleneceğini ve Üniversiteler ve Kalite konulu workshop düzenleneceğini ve bir kalite fuarının kurulacağını anlattı. 
     
     AVRUPA KALİTE TEŞKİLATI GENEL SEKRETERİ 
     Avrupa Kalite Teşkilatı Genel Sekreteri Bertrand Jouslin de Noray ise Antalya'daki toplantıya, aralarında Çin, ABD, Japonya gibi ülkelerin bulunduğu yaklaşık 40 ülkeden katılımın gerçekleşeceğini söyledi. 
     Avrupa'da ekonominin gelişiminde kalitenin gerçekten önemli bir konu olduğuna dikkat çeken de Noray, ''Ekonomi artık global bir piyasa haline gelirken, özel ve devlet sektörünün Avrupa standartlarında beraberce gelişmesi konusu kaliteden geçiyor'' dedi. 
     De Noray, kalite ile ilgili organizasyonların dünya çapında 2-3 yılda hazırlandığını, Türkiye'de ise TSE'nin de başarısıyla sadece 1 yılda hazırlıkların tamamlandığını kaydetti. 
     Bu arada Kenan Malatyalı, kurumda sürdürülen soruşturmanın hangi aşamada olduğu ile ilgili soru üzerine, şu anda Sanayi ve Ticaret Bakanlığı müfettişlerinin inceleme ve soruşturmalarının devam ettiğini belirterek, şöyle devam etti 
     ''Belli noktalarda inceleme dosyasını verdiler bakanlığa. İkinci olarak disiplin suçları ile ilgili disiplin kurulları çalışıyor. Ayrıca, müfettişlerin adli işlemlerle ilgili adliyede dosyaları var. Kurumda soruşturma olduğu için ben burada şu aşamada bir açıklama yapmanın bir kısım olaylar adliyeye intikal ettiği için bu konuda bilgi vermenin gerek yargı ve gerek kamuoyunu yönlendirme açısından sakıncalı olduğunu düşünüyorum.'' Öte yandan daha önce katılacağı duyurulan Avrupa Kalite Teşkilatı Başkanı Wolfgang Kaerkes, basın toplantısında yer almadı. 
     
</TEXT>
</DOC>
