<DOC>
<DOCNO> 342028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonyas19.html </URL>
<DATE> 2005/05/12/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Spielberg, 1972 olimpiyatlarındaki kanlı rehine olayını filme çekecek 
</HEADLINE>
<TEXT>

     Amerikalı ünlü yönetmen Steven Spielberg, Macaristan’da, 1972 Münih Olimpiyatlarındaki kanlı rehin alma eylemini konu alan bir film çekecek. 
     Spielberg’in sözcüsü Marvin Levy, MTI ajansına yaptığı açıklamada, çekimine temmuz başında başlanacak "İntikam" adlı filmde, İsrailli atletlerin 5 ve 6 Eylül 1972’de Filistinli teröristler tarafından rehin alınmasının anlatılacağını belirtti. 
     Bu arada Cinemovies adlı internet sitesindeki haberde de Spielberg’in prodüksiyon şirketi DreamWorks ile Universal şirketinin ortaklığında çekilecek filmin senaryosunu, "Forrest Gump" ve "Revelations" gibi filmlerin de senaristi olan Eric Roth’un yazdığı, başrolü ise yine Spielberg’in "Schindler’in listesi" filminde oynayan Ben Kingsley’in üstleneceği kaydedildi. 
     8 Filistinli militan, 5 Eylül 1972’de Münih olimpiyat köyünü 
     basmış ve iki İsrailli sporcuyu öldürdükten sonra 9’unu rehin almıştı. 
     Pazarlıklar sonucu, Alman polisi eylemcileri rehinelerle Kahire’ye gitmeleri için ikna etmiş, ancak askeri havaalanında düzenlenen başarısız operasyonda eylemcilerden beşi, bütün rehineler, bir polis memuru ve bir pilot ölmüştü. 
     
</TEXT>
</DOC>
