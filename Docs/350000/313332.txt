<DOC>
<DOCNO> 313332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/siyaset/siy01.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türban, AKP'nin 'çıkmaz' sokağı 
</HEADLINE>
<TEXT>


Üniversitelerde türban yasağı, Anayasa'nın "değiştirilmesi teklif edilemez" maddeleriyle korunuyor 

GÖKÇER TAHİNCİOĞLU Ankara 


Kamusal alanda türban serbestisi tartışması, Türkiye'nin gündemine ilk kez 1989'da geldi. ANAP hükümeti, türbanın üniversitede takılabileceği düzenlemesini gündeme getirdi. Anayasa Mahkemesi, düzenlemeyi, Anayasa'nın "değiştirilmesi teklif dahi edilemeyecek" 2. maddesindeki 3 maddeye aykırı buldu. Kararda, "laikliğe aykırı davranıldığı" belirtildi. ANAP, yasaya, "Yürürlükteki kanunlara aykırı olmamak kaydıyla yükseköğrenim kurumlarında kılık kıyafet serbesttir" ifadesini ekledi. Yüksek Mahkeme, "Serbestlik türbanı kapsamaz" kriterini getirdi. Anayasa Mahkemesi, Refah Partisi ve Fazilet Partisi'nin kapatılmalarına, türbanla ilgili mahkeme kararlarına aykırı eylemleri de gerekçe gösterdi. AİHM de, Refah Partisi davasında, "türban serbestliğini savunan iktidar partisine yaptırım uygulanması için söylemin yeterli olduğu" yorumunu yaptı. AİHM 4. Dairesi, türbanlı öğrenci Leyla Şahin'in davasını, oybirliğiyle reddetti. Şahin, kararı temyiz etti. AKP, türban için Anayasa'nın "eğitim ve öğrenim hakkı" başlıklı 42. maddesinde değişiklik yaparak yasal değişikliklere gitmeyi denese bile "Anayasa'nın değiştirilemez maddeleri" engeli ile karşılaşabilecek. Uluslararası sözleşmeleri yasaların üzerinde sayan Anayasa maddesine göre, olası davalarda mahkemeler AİHM kararlarına bakacak. Şahin'in temyiz ettiği davada, AİHM Büyük Dairesi'nin vereceği karar için "türban için son şans" yorumu yapılıyor. 



</TEXT>
</DOC>
