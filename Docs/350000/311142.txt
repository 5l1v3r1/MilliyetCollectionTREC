<DOC>
<DOCNO> 311142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sontur47.html </URL>
<DATE> 2005/01/31/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Ava giden öğrenci kopan kayanın altında kaldı 
</HEADLINE>
<TEXT>

     Antalya'nın Kale İlçesi'nde arkadaşlarıyla ava giden ve ölü bulunan 15 yaşındaki lise öğrencisi Nuh Öncül'ün, tırmandığı kayanın yerinden çıkarak yuvarlanması ve kayanın altında kalması nedeniyle öldüğü belirlendi. 
     AA muhabirinin aldığı bilgiye göre, Kale İlçesi Çok Programlı Lisesi 1. Sınıf öğrencisi olan Nuh Öncül, arkadaşlarıyla birlikte dün sabah Belören Dağı'na tavşan avına gitti. 
     Burada arkadaşları tarafından ölü bulunan Öncül'ün, arkadaşlarından ayrıldığı bir sırada, yamaçta bulunan bir kayaya tırmandığı, zeminin yumuşak olması nedeniyle yerinden çıkan kaya parçası ile yuvarlanarak yere düştüğü ve kayanın altında kalarak can verdiği belirlendi. 
     Öğrencinin cenazesi, arkadaşlarının ve öğretmenlerinin de katıldığı bir törenle, ilçeye bağlı Köşkerler Köyü'nde bugün toprağa verildi. 
     
</TEXT>
</DOC>
