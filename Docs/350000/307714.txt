<DOC>
<DOCNO> 307714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/yasam/axyas02.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz neden çekildi 
</HEADLINE>
<TEXT>


Dünya eksenini sarsan Güney Asya depremi sonrası, Türkiye'de de Ege ve Akdeniz'de yaşanan ciddi orandaki su çekilmelerini araştıran bilim adamları şaşkın Daha önce bu boyutta çekilme yaşanmadı 

Önay Yılmaz 

Türk bilim adamları, tüm Türkiye'de heyecan yaratan Ege ve Akdeniz'deki 'alışılmamış' su deniz çekilmelerinin sebebinin peşine düştü. 
Akdeniz ve Ege'deki deniz çekilmelerinin, Güney Asya'da meydana gelen büyük depremden kaynaklanmış olabileceği üzerinde duran bilim adamları, "Su çekilmeleri, meteorolojik olaylar, gelgit etkisinin yanı sıra, Güney Asya'daki depremden de kaynaklanmış olabilir" görüşündeler. Bu büyük deprem nedeniyle Dünya'nın eksenindeki sapmanın bu su çekilmelerine neden olabileceğini kaydeden bilim adamları, yine de "Bunu söylemek için çok erken" görüşündeler. 

'Bu biraz fazla oldu' 
Deniz Kuvvetleri Komutanlığı Seyir Hidrografi ve Oşinografi Dairesi Başkanlığı yetkilileri de, Ege ve Akdeniz'de durumun normale döndüğünü belirtti ve yurtdışı ölçümleri için yabancı bilim adamları ile irtibat kurulduğunu açıkladı. 
Bu boyutta geniş çaplı bir deniz çekilmesinin daha önce yaşanmadığını belirten yetkililer, özetle konu hakkında şu görüşleri dile getirdi 
"Bu boyut biraz fazla oldu. Daha önce 20 - 25 santim olan bir şeydi bu kez 40 santimlere çıktı. Bazı ifadelerde bunun 2-3 metre olduğu belirtildi, ancak bu doğru değil. 30 santimlik su seviyesi düşüşü belki yatay olarak 50 metreye tesir edebilir. Kayaların ortaya çıkması, teknelerin toprağa değmesi gibi sonuçlar, olayın her zamankinden biraz daha fazla olduğunu gösteriyor. Tabii bunun içinde astronomi, jeoloji, jeofizik gibi birçok disiplini ilgilendiren faktörler var. Örneğin yüksek basıncın bu bölgede bu kadar uzun süre kalması da çok normal değildi. Ay'ın gelgit etkisi de olabilir, ancak henüz incelemedik. Eksende hafif kaymadan bahsediliyor, ancak bunu maalesef tam detaylı bilmiyoruz. Etkisi olabilir ama henüz kesin bir şey söylenmiyor. Deniz eski haline dönüyor. Biz bunun kısa süreli anomali olduğunu düşünüyoruz. Araştırmalar sürüyor, ancak kesin neden henüz belli değil." 
ABD'li bilim adamları, Güney Asya depreminin Dünya'nın ekseninde dönüşünü muhtemelen kalıcı şekilde hızlandıracağını ve bunun da günleri saniyenin 3 milyonda biri kadar kısaltacağını, ayrıca depremin dünyanın kendi ekseni üzerinde 2.5 santim yalpalamasına neden olduğunu açıklamıştı. 

MGK deprem için devrede 

UTKU ÇAKIRÖZER, BARKIN ŞIK Ankara 
Bugüne kadar ağırlıklı olarak iç ve dış güvenlik alanında stratejik değerlendirmelerde bulunan Milli Güvenlik Kurulu'nun MGK ilk sivil genel sekreteri Yiğit Alpogan, olası İstanbul depreminde devreye girecek bir 'kriz yönetim merkezi' oluşturulması için düğmeye bastı. 
Konuyu MGK gündemine taşımaya hazırlanan ve ABD'de kriz yönetimi konusunu inceleyen Başbakan Yardımcısı Mehmet Ali Şahin'le ilk değerlendirmeleri yapan Alpogan'ın girişimiyle doğal felaketlerde süratli, etkin müdahale için çalışma başlatıldı. MGK Genel Sekreterliği'nin koordine edeceği çalışmayla Başbakanlık'a bağlı Acil Durum Yönetimi Genel Müdürlüğü, Bayındırlık ve İsk n Bakanlığı'na bağlı Afet İşleri Genel Müdürlüğü ve İçişleri'ne bağlı Sivil Savunma Genel Müdürlüğü tek çatı altında toplanacak. Bu birim hem karar verici, hem uygulayıcı olacak. Başbakanlık kaynakları, hükümetin öneriye sıcak baktığını ve Şahin'in şubatta yapacağı toplantıyla kriz yönetim merkezi kurulması konusunu tartışmaya açacağını belirtti. 

Şili'de tsunami paniği 

DIŞ HABERLER SERVİSİ 
Latin Amerika ülkelerinden Şili'de, dün ülkenin güneyindeki sahil kasabası Concepcion'da, denizden dönen balıkçıların yaptığı tsunami uyarısı nedeniyle, kasabada yaşayan yaklaşık 12 bin kişi bölgeden tahliye edildi. Gece boyunca süren tahliye işlemi sırasında, 68 yaşındaki bir kadın kalp krizi geçirerek öldü. Tahliye işleminin tamamlanmasının ardından bir açıklama yapan yetkililer, gece boyunca okyanusta olağandışı bir aktivite gözlenmediğini, bu nedenle uyarının kaldırıldığını bildirdi. 


</TEXT>
</DOC>
