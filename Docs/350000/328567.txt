<DOC>
<DOCNO> 328567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy24.html </URL>
<DATE> 2005/03/30/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
31 CHP milletvekilinden ortak açıklama... 
</HEADLINE>
<TEXT>

     CHP'li 31 milletvekili imzaladıkları ortak metin ile genel merkez yönetiminin uygulamalarını eleştirdi, ancak milletvekilleri CHP'den ''Kesinlikle istifa etmeyeceklerini'' bildirdi. 
     Aralarında İstanbul Milletvekili Kemal Derviş'in de bulunduğu 31 CHP milletvekili tarafından imzalanan metin, TBMM'de düzenlenen basın toplantısı ile açıklandı. CHP İzmir Milletvekili Hakkı Ülkü tarafından okunan metinde, CHP'nin, Genel Merkez Yönetiminin ''Haksız, hukuksuz ve yanlış uygulamalarıyla çok zor günler geçirdiği, kan kaybettiği'' ifade edildi. 
     İhraçlar, istifalar ve görevden almaların birbirini izlediği kaydedilen metinde, şu görüşlere yer verildi 
     ''Yargıdan dönen ihraç kararlarından, 14 milletvekili ile ilgili kınama kararı ve iki büyük il yönetiminin görevden alınmasının ardından, 18 il yönetiminin daha görevden alınmasıyla haksız ve hukuksuz uygulamalara her gün yenileri ekleniyor. 
     Seçimli bir kurultayda, sadece Genel Başkana destek vermedikleri düşüncesiyle parti örgütlerinin cezalandırılması ve seçme hakkı gibi demokrasinin temelini oluşturan bir hakkın yok sayılması, başta CHP'liler olmak üzere demokrasiye inanan, demokrasinin ve ülkenin geleceği adına CHP'ye umut bağlayan tüm kişi ve kurumlarda derin kaygı yaratıyor. 
     İl örgütlerinin görevden alınması, partiyi bütünleştirmek yerine kıyım yoluyla küçültmenin açık ve son örneği olarak karşımıza çıkıyor. Bu gidişin, ülkede demokrasinin öncülüğünü yapan CHP'ye de ülkeye de bir yararı olmadığı, aksine büyük zarar verdiği ve umutsuzluk yarattığı görülüyor. 
     Bugün partimizde demokratik işleyiş yok edilmekte, hukuk çiğnenmekte, itiraz, eleştiri ve öneri suç sayılmakta, biat ve itaat uyulması gereken öncelikli kural olarak kabul edilmektedir. Olağan kurultay süreci öncesinde örgütlerin görevden alınmasıyla partililer üzerinde bir baskı ve yıldırma ortamı oluşturulmakta, yapılacak kurultayın iradesine şimdiden ipotek konulmakta ve kurultayın adaletine gölge düşürülmektedir. 
     Bugünkü yönetim anlayışıyla partide, bilgiyle, emekle, erdemle, liyakatla seçilme ve yükselme dönemi sona erdirilmiş ve tam bir teslimiyet dönemi başlatılmıştır. Öyle ki partililer, ya kişiliğinden ödün vererek siyasi geleceğini kurtarma, ya da siyasi geleceğini riske atarak kişilikli kalma seçeneği ile karşı karşıya bırakılmıştır.'' 
     
     ''İŞLEVLERİ ALKIŞ TUTMAK...'' 
     Uygulamalar ile parti organlarının etkisiz ve yetkisiz kılındığı ifade edilen metinde, ''Parti organlarının başlıca işlevleri, genel başkana alkış tutmaya indirgenmiştir. Bu durum, salt genel başkana saygıyla açıklanacak bir tutum değildir'' denildi. 
     CHP milletvekillerinin açıklamasında, partide yaşanan bütün bu uygulamaların ve örgüt tasfiyelerinin partiyi iktidara taşımak için değil, mevcut yönetimin parti içi iktidarını sağlamlaştırmak için yapıldığının tüm partililer ve kamuoyunca da yakından bilindiği belirtildi. 
     ''Ancak, unutulmamalıdır ki siyasette bu tür hukuk dışı uygulamalarla kimse kimseyi tasfiye edemez, bunu deneyenlerin kendilerinin tasfiye olduğu görülmüştür'' denilen açıklamada, şunlar kaydedildi 
     ''İnancımız odur ki CHP'nin kurumsal kimliğine ve ilkelerine sonuna kadar bağlı olan partililerimiz, tüm güçlüklere karşın, bütün yasal ve tüzüksel haklarını sonuna kadar kullanarak partisine sahip çıkacak, partide demokrasiyi ve hukuku yeniden egemen kılacaktır. Böylece, hukuka ve demokrasiye saygılı, halkımızın sorunlarına somut ve özlü çözümler üreten yeni bir yönetimle CHP yeniden halkın umudu, laik ve demokratik cumhuriyetin güvencesi, sosyal demokrasinin öncüsü ve iktidar seçeneği olacaktır.'' Bundan sonra izleyecekleri yöntemin sorulması üzerine Ülkü, ''Bunu, önümüzdeki günler belirleyecek'' dedi. 
     Bir gazetecinin, istifa edip etmeyecekleri sorusunu da Ülkü, ''Kesinlikle istifa etmeyeceğiz'' diye yanıtladı. Basın toplantısını izleyen milletvekilleri de ''Niye edelim '', ''Kesinlikle...' sözleriyle Ülkü'nün açıklamasını destekledi. 
     
     31 MİLLETVEKİLİ 
     Açıklamada imzası yer alan milletvekilleri şöyle 
     ''Ersin Arıoğlu İstanbul , F. Mevlüt Aslanoğlu Malatya , Hasan Aydın İstanbul , Feridun Ayvazoğlu Çorum , İnal Batu Hatay , Yüksel Çorbacıoğlu Artvin , İsmail Değerli Ankara , Kemal Derviş İstanbul , Mustafa Gazalcı Denizli , Nejat Gencen Edirne , Zeynep Damla Gürel İstanbul , Memduh Hacıoğlu İstanbul , Erdoğan Kaplan Tekirdağ , Yakup Kepenek Ankara , Mehmet Kesimoğlu Kırklareli , Muzaffer Kurtulmuşoğlu Ankara , Muhsin Koçyiğit Diyarbakır , M. Vedat Melik Şanlıurfa , Hasan Ören Manisa İsmail Özay Çanakkale , Hüseyin Özcan Mersin , Sıdıka Sarıbekir İstanbul , Mehmet Nuri Saygun Tekirdağ , Sefa Sirmen Kocaeli , Berhan Şimşek İstanbul , İ. Sami Tandoğdu Ordu , Mehmet Tomanbay Ankara , Muharrem Toprak İzmir , Hakkı Ülkü İzmir , Fikret Ünlü Karaman , Ziya Yergök Adana .'' 
     
</TEXT>
</DOC>
