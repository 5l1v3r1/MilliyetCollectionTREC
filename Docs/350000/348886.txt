<DOC>
<DOCNO> 348886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sondun29.html </URL>
<DATE> 2005/06/04/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Irak'ta Zerkavi bağlantılı 1 militan yakalandı... 
</HEADLINE>
<TEXT>

     Irak’ta, Ürdünlü terörist Ebu Musab Zerkavi ile bağlantılı bir militan yakalandı. 
     Irak Savunma Bakanlığı sözcüsü, "Prenslerin Prensi" ya da "Ebu Abdülrahman" diye bilinen ve Irak’taki saldırıları organize etmekle suçlanan Molla Mehdi’nin, Amerikan güçlerinin desteğiyle ülkenin kuzeyindeki Musul kentinde düzenlenen bir operasyonla yakalandığını açıkladı. 
     Operasyonda Mehdi’nin erkek kardeşi dahil olmak üzere 6 kişinin daha göz altına alındığını belirten sözcü, "Bu çok önemli bir başarı. 
     Molla Mehdi, ülkedeki en tehlikeli teröristlerden biridir" dedi. 
     Molla Mehdi’nin, Ensar El Sünni Ordusu’nun üst düzey üyelerinden biri olduğu sanılıyor. 
     Öte yandan Musul kentinde Iraklı bir polis memurunun öldürüldüğü bildirildi. 
     Polis, "Opel marka beyaz bir araçtaki kimliği belirlenemeyen kişilerin ateş açması sonucu polis memuru Bessam Yahya Fethi’nin hayatını kaybettiğini" belirtti. 
     
</TEXT>
</DOC>
