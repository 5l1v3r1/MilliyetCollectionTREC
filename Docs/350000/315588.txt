<DOC>
<DOCNO> 315588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/guncel/axgun02.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şık giyinmek, 'imrendirmek' istiyorlar 
</HEADLINE>
<TEXT>


Tesettürlü kadın şık olmak, 'itici' değil, 'imrendirici' bir görüntü sergilemek istiyor. Ekonomik nedenlerle pardösü giyenler, maddi durum düzelince ceket pantolon takımlarını tercih ediyor 

Türban, tesettür ve moda 
Yard. Doç. Dr. Özlem Sandıkçı 
Prof. Dr. Güliz Ger 

Din ve moda uyuşuyor mu 
- Moda ve din uyuşuyor mu Tesettürün kişiler için uygulamadaki anlamı nedir Modaya uygun tesettür olur mu, olmalı mı Ankara ve İstanbul'da yaşayan, orta ve üst - orta ekonomik sınıftan, yaşları 20 ile 55 arasında değişen, kendi istekleri ile kapanmış şehirli kadınlarla konuştuğumuzda karşımıza ilginç sonuçlar çıktı. 

'Moda israfa teşvik' 
Moda israf olarak mı, şıklık olarak mı algılanıyor 
- Görüşler çeşitli. Bir yanda modanın israfla özdeşleştiğini, İslamla çeliştiğini düşünenler var. Modayı, "insanları ihtiyaçlarından fazlasını almaya yönelterek tüketime ve israfa teşvik eden bir tür küresel estetik planlama ve sömürü aracı" olarak görüyorlar. Modanın köleleştireceğini düşünüyorlar. Diğer uçta modayla çok yakından ilgilenen, trendleri takip edip kıyafetlerini günün modellerine uyarlamaktan hoşlananlar var. Modanın güzellikle ilgili olduğuna inanıyorlar ve kadının doğasında olduğunu düşünüyorlar. Defilelerden, moda dergilerini okumaktan, vitrinlere bakmaktan zevk alıyorlar. 

'Müslüman güzel giyinir' 
Ancak konuştuğumuz kadınların çoğunun görüşü ortada. Herkesin az çok modanın etkisinde olduğuna inanıyorlar. "Zevkli" giyinmek ve "şık" bir stil oluşturmak istediklerini söylüyorlar. Göze hoş gelen bir görünüm sunmak istiyorlar. Kendilerine yakışan ve inançlarıyla çelişmeyecek giysileri seçmeye özen gösteriyorlar. Müslüman kadınların güzel giyinerek itici değil, imrendirici olmaları gerektiğine inanıyorlar. Ancak inançlardan taviz vermeden şık görünmek, farklı görüşleri tartışmayı gerekli kılıyor. Kuranıkerim ve hadisler belli bir çerçeve çiziyor. Fakat sosyal şartlar ve moda sürekli değişerek sınırları kimi zaman genişletiyor, kimi zaman da daraltıyor. Giyim kuşam konusundaki sınırların uygulamaya nasıl yansıdığı, yani tesettürün pratikte nasıl yaşandığı ve yaşanması gerektiği kişiden kişiye farklılıklar gösterebiliyor. 
Tesettür nasıl yorumlanıyor 
- İslamın şartlarından biri olmamasına rağmen Allah'ın emri addedilen tesettür, erkek bakışını çekmemek, cazip görünmemek için önerilir. Tesettüre uygun giyim, kadının iffetini koruyan, rahatsız edilmemesini sağlayan giyim olarak düşünülür. 

İslamda süs var 
Konuyla ilgili yayınlarda İslamın giyimle alakalı 2 kuralından daha söz edilmektedir. Bunlardan birincisi temiz ve bakımlı olmak, ortama göre süslü giyinip hoş görünmek, ikincisi ise israfa kaçmamaktır. Güzellik hem bedensel güzelliği hem de takı, parfüm ve elbise ile edinilen güzellikleri içerir. İslamda tüketim ve süs kabul görür. Allah dünyanın nimetlerini insanlar için yarattığından, bunlardan en üst düzeyde yararlanmak her insanın inananın hakkıdır diye düşünülmektedir. 

Önce bilgi topluyorlar 
Yoruma açık olan örtünme, ilahiyatçılar, İslamcı entelektüeller ve feministler arasında tartışma konusu olmaktadır. Tesettür, kişisel, sosyal ve politik unsurlardan da etkileniyor. Tesettüre girmeye karar veren kadınlar, önce nasıl örtünmeleri gerektiği hakkında bilgi topluyor, din bilgilerine güvendikleri kişilerle konuşuyorlar. Bu süreçte, tesettür mağazalarının sundukları stiller ile açıkların moda dünyası da giyimde çeşitliliğe katkıda bulunarak, tesettür pratiklerini etkilemekte, kapalı kadınların tesettür tarzlarını şekillendirmelerine yardımcı olmaktadır. 

Piyasanın 'dönüştürücü' gücü 

Piyasa unsurları, tesettür tarzını etkiliyor mu 
- Piyasadaki gelişmeler de giyim kuşam pratiklerini etkiliyor. Tesettür markalarının ve mağazalarının ortaya çıkması, giysi ve başörtüsü reklamlarının çoğalması, defile gibi organizasyonların yanı sıra açık olanlara yönelik mağazaların koleksiyonlarında kapalıların da kullanabilecekleri giysilere yer vermeleriyle farklı tarzlara olan talep artıyor. 
Hem tesettüre uygun hem de daha cazip giysilerin sunulması kişilerin tercihlerini ve tarzlarını yavaş yavaş değiştirmelerine neden oluyor. 

Maddi durum düzelince tesettür de değişiyor 

Tesettür stili zamanla nasıl ve neden değişiyor 
- 1980'lerde büyük bağlanmış başörtüsü ve uzun bol pardösüden oluşan tesettür, yıllar geçtikçe değişmeye, mülakat yaptığımız kişilerin bazılarının deyimiyle "yumuşamaya" başladı. Bu değişimin arkasında kişisel ve toplumsal nedenler yatıyor. Kişinin yaşam tarzındaki değişimler giyim kuşam pratiklerini etkiliyor. Örneğin pardösü giyerek örtünen pek çok kadın eğitimlerini tamamlayıp iş hayatına başlayınca çalışma ortamlarında hareketlerini kısıtlamayacak, rahat kıyafetleri tercih etmeye başlıyor. Bol, uzun pardösü ya da etek gibi yürürken, arabayla giderken zorluk çıkaran, çabuk kirlenip zor ütülenen giysiler yerine daha kullanışlı olan pantolon ve tunik ceketleri, gömlekleri kullanmaya başlıyorlar. 

Pardösü ekonomik 
Pek çok genç kadın, örtünmeye ilk başladıkları zaman ekonomik nedenlerle pardösü giymeye karar verebiliyor. Pardösü hiç çıkarılmadan kullanıldığı zaman içine ne giyildiği önem taşımıyor. Pardösüye uygun renkte bir eşarp alınıp giysi problemi hallediliyor. Böylelikle yazlık ve kışlık birer pardösü, bütçesi kısıtlı olanları masraftan kurtarıyor. Maddi durum düzelince pardösüden etek - ceket ya da etek - pantolon takımlarına geçiliyor. Yaşın ilerlemesi, çalışma hayatına geçiş, maddi durumun iyileşmesi gibi unsurlar, beğenilerin de farklılaşmasına neden oluyor. Rahatlığın yanında güzel, zevkli ve hoş görünme gibi istekler gündeme geliyor. Değişik renkler, modeller ve kumaşlar kullanılmaya, ayakkabı, çanta ya da takı gibi aksesuvarlar önem kazanmaya başlıyor. 

'Herkesin tesettürü kendine' 

Tek bir tesettür anlayışından söz edilebilir mi 
- Tesettürün genel anlamıyla vücut hatlarını belli etmeyen ve dikkat çekmeyen bir giyim tarzı olduğu konusunda görüş birliği var. Ancak çevremize baktığımızda tesettür adına bazılarının çarşaf, bazılarının bol ve yerleri süpüren "anneanne" pardösüsü, bazılarınınsa daha "modern" kıyafetler giydiklerini görüyoruz. 
Konuştuğumuz kişiler arasında özellikle çalışan kadınlar ve öğrenciler daha rahat olduğunu savunarak etek veya pantolon üzerine kısa ve daha dar ceket giymekte ve vücut hatlarını belli etmeyen herhangi bir "normal" giyimin tesettürü sağladığına inanmaktalar. 

'Tek fark başörtüsü' 
"Sizden açıklardan farkımız yok, biz de aynı, normal giyiniyoruz, sadece bir başörtümüz var o kadar" diyorlar. Bazıları ise pantolon giymeye karşı çıkıyor, bunun tesettüre uymadığını söylüyor. 
Kimileri canlı renkli giysilere ya da makyaja, "dikkat çeker" diye karşı çıkarken, diğerleri giysilerinde ve başörtülerinde en parlak moda renkleri kullanmayı ve hafif makyaj yaparak dışarı çıkmayı tercih ediyorlar. Görüştüğümüz kadınların hemen hepsinin ifadesine göre, "herkesin tesettürü kendine, kendi zevk ve tercihlerine göre" şekillenmektedir. 
Tesettürün yorumu ve uygulanması çeşitlendikçe, estetik kaygılar, zevk, kültürel ve maddi kaynaklar daha fazla rol oynamakta, hem tesettürü sağlamak hem de güzel olmak moda dinamikleri ile sosyal ve dinsel etkilerin müzakeresini gerektirmektedir. 

YARIN 
Moda, başörtüsü seçimini nasıl etkiliyor Allı güllü başörtüsü ne zaman kullanılmaz Yaygın başörtüsü bağlama tarzları neler Hangi konuda "Asmalı Konak" ve "Sümbül Hanım" rekoru kırıldı Başörtüsünün altındaki röntgen filmi ne işe yarıyor 


</TEXT>
</DOC>
