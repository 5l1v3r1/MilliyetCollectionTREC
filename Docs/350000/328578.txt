<DOC>
<DOCNO> 328578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonsiy35.html </URL>
<DATE> 2005/03/30/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Dışişleri Limanların açılması protokole dahil değil 
</HEADLINE>
<TEXT>

     Dışişleri Bakanlığı Sözcüsü Namık Tan, AB ile imzalanacak Gümrük Birliği Ek Protokolü'ne Türk deniz ve hava limanlarının dahil olmadığını bildirdi. 
     Sözcü Tan'a, haftalık basın toplantısında, AB Komisyonu'nun Genişleme Sözcüsü Kristina Nagy'nin, protokole Türk deniz ve hava limanlarının açılmasının da dahil edilmesi gerektiğine ilişkin basında çıkan ifadeleri hatırlatıldı. 
     Bu konunun ''hizmet'' olarak görüldüğüne işaret eden Tan, bu nedenle deniz ve hava limanlarının açılmasının protokolde yer almayacağını kaydetti. Sözcü Tan, AB'nin de bunu bildiğini ifade ederek, bu nedenle müzakereler sonucu ortaya çıkan metinde konuya yer verilmediğini belirtti. 
     Namık Tan, KKTC'ye yönelik ambargonun kaldırılmasına yönelik AB'den geçmesi beklenen tüzüklerin orijinal haliyle ve bir an önce onaylanmasını beklediklerini kaydetti. 
     
     NAGY'NİN AÇIKLAMASI 
     Bu arada, Sözcü Tan, Nagy'nin dün Brüksel'de olağan basın toplantısında protokole ilişkin sözlerinin kendileri için önem taşıdığını belirtti. 
     Tan'ın verdiği bilgiye göre, Nagy, şunları söyledi 
     ''Aralık ayındaki Avrupa Konseyi toplantısının ardından dönem başkanlığı ve diğer birkaç üye ülke tarafından yapılan açıklamalara atıfla, Türkiye'nin uyarlama protokolünü imzalaması, 'Kıbrıs Cumhuriyeti'ni resmen ve hukuken tanıdığı anlamını taşımamaktadır. 
     Türkiye'nin imzasının yeterli olup olmadığı, yürürlük ve uygulamanın beklenmesinin gerekip gerekmediği şeklindeki soruların cevaplanabilmesi için, 17 Aralık kararının metninin okunmasını tavsiye ederim. Kararda, Türkiye'nin müzakerelere başlaması için uyarlama protokolünü imzalaması gerektiğinden söz edilmektedir. Başka bir ibare yer almamaktadır. 
     Türkiye'nin imza sırasında yapacağı deklarasyon tek taraflı bir tasarruftur ve uluslararası hukukta birçok örneği bulunmaktadır. Uyarlama Protokolü'nün Türk hükümetinin imzasının ardından TBMM tarafından ne zaman onaylanacağı, müzakerelerin açılması bakımından bir sorun teşkil etmemektedir.'' 
     
</TEXT>
</DOC>
