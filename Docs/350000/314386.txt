<DOC>
<DOCNO> 314386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun29.html </URL>
<DATE> 2005/02/11/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Rusya'dan ABD ve Avrupa basınına sert tepki... 
</HEADLINE>
<TEXT>

     Rusya Dışişleri Bakanı Sergey Lavrov, son zamanlarda özellikle Amerikan ve Avrupa basınında Rusya ile Batı arasındaki ilişkilerde soğukluk yaşandığına ilişkin yorumlar çıktığını belirterek, ''Ülkemizi düşman gibi göstermeye çalışıyorlar'' dedi. 
     Lavrov, İzvestiya gazetesine yaptığı açıklamada, geçen yılın dünyaya zor bir miras bıraktığını, uluslararası terör saldırılarının sürdüğünü kaydederek, ''Hint Okyanusu'nda şimdiye kadar eşi görülmedik bir facia yaşandı. Irak'taki savaş yarası kanamaya devam ediyor. Dünyanın birçok yerinde çatışmalar sürüyor. Bütün bu trajik olaylar insanlığı birleşmeye çağırıyor. Bu tehditlerle sadece birlikte başa çıkabiliriz'' diye konuştu. 
     Rusya'nın bütün bu sorunlara karşı üzerine düşen sorumlulukları yerine getirdiğini ve amacının kendini ''süper güç'' olarak göstermek ya da ''etki alanları'' yaratmak olmadığını kaydeden Lavrov, şunları söyledi 
     ''Çağdaş dünyada Rusya'nın çıkarlarının, özellikle güvenlik alanındaki çıkarlarının sadece diğer ülkelerle işbirliği halinde sağlanabileceğini çok iyi biliyoruz. İşte bu nedenle önceden tahmin edilebilir dış politika izleyen, güçlü, demokratik ve özgür bir Rusya kurmaya çalışıyoruz. Zaten uluslararası toplumun ihtiyaç duyduğu da böyle bir Rusya. Bu duruma karşın, son aylarda özellikle Amerikan ve Avrupa medyasında Rusya ile Batı arasındaki ilişkilerde ''soğukluk'' yaşandığına ilişkin yorumlar çıkıyor ülkemizi düşman gibi göstermeye çalışıyorlar.'' Rusya'nın iyiliğini istemeyenlerin bulunduğunun kendileri için bir sır olmadığını ifade eden Lavrov, ''Asıl şaşırtıcı olan Rusya karşıtı bu kampanyanın ülkemizin ABD, Avrupa Birliği ve NATO ile çok değişik alanlarda işbirliğinde bulunduğu bir dönemde yapılması'' diye konuştu. 
     Batı ile ilişkilerinin kusursuz olmadığını ve elbette görüş ayrılıklarının bulunduğunu kaydeden Lavrov, açıklamasını şöyle sürdürdü 
     ''Ancak bunların hepsi cepheleşme gerektirmeyen, kolayca çözülebilecek sorunlar. Irak savaşının başlamasından önce yaşanan görüş ayrılıklarına karşın ABD ile işbirliğimizin bize sağladığı deneyim, ilişkilerin sürdürülebileceğine örnektir. Pek çok başkentte Rusya'ya karşı gazetecilik, hatta insanlık etiğinin sınırlarını aşan bir düşmanlık kampanyası yürütülmesi soru işaretleri yaratmaya başlıyor. 
     Örneğin, 'basın özgürlüğü' adına katil Çeçen komutan Şamil Basayev'e televizyon ekranlarını açmanın nedeni nedir Basayev, Birleşmiş Milletler Güvenlik Konseyi kararıyla aranan bir teröristtir. Televizyondan yeni saldırıları planladığını açıklaması bir çeşit terörizm değil midir Eğer Basayev, Mashadov'un emirlerini uyguladığını söylüyorsa Mashadov'un da teröristler listesine konulması gerekmez mi Son olarak, Rusya'nın eski Sovyet cumhuriyetlerine yönelik her adımını ''imparatorluk hırsı'' diye değerlendirmekten vazgeçmenin zamanı gelmedi mi '' Batı ile ciddi bir cepheleşme yaşanması için ortada kesinlikle neden bulunmadığını ifade eden Lavrov, ''Hayalci değiliz. Batı ile işbirliği sürecimizde bizi yeni zor deneyler bekliyor. Ama önemli olan, bu sorunların cepheleşme yoluna gidilmeden çözülmesi. Soğuk savaş ve soğuk barış dönemleri artık geride kaldı'' dedi. 
     
</TEXT>
</DOC>
