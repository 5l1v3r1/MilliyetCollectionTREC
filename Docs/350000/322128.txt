<DOC>
<DOCNO> 322128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun24.html </URL>
<DATE> 2005/03/09/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Uranyumlu zarf paniği... 
</HEADLINE>
<TEXT>

     Belçika Federal Hükümeti Kriz Merkezi, ABD Başkanı George Bush'un resmi ziyareti sırasında bazı kurumlara 5 adet ''yeşil toz'' içeren mektup gönderildiğini, yapılan analizler sonunda, bu mektupların uranyum içerdiğinin belirlendiğini açıkladı. 
     Kriz Merkezi açıklamasına göre, 22-25 Şubat arasında Belçika Kraliyet Sarayı, NATO Genel Merkezi, Avrupa Parlamentosu, ABD'nin Brüksel Büyükelçiliği ve Belçika Dışişleri Bakanlığı'na gönderilen zarflardan ''yeşil bir toz'' çıkması üzerine, bu zarflara dokunan kişiler sağlık kontrolüne alındı. 
     Laboratuvarlarda yapılan analizler, yeşil tozun ''doğal uranyum'' içerdiğini gösterdi. Uzmanlar, tozun biyolojik ve zehirli ihtivası bulunmadığını, ancak radyolojik düzeyde uranyum içeriğinin Nükleer Enerji Araştırma Merkezi tarafından belirlendiğini bildirdiler. 
     Zarflardaki uranyum miktarının topluma ve bu zarflarla teması olan kişilere zarar verecek boyutta olmadığını belirten Kriz Merkezi, olayla ilgili soruşturmanın sürdüğünü duyurdu. 
     
</TEXT>
</DOC>
