<DOC>
<DOCNO> 329720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sontur12.html </URL>
<DATE> 2005/04/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Eve giren hırsız, boğazını kesti 
</HEADLINE>
<TEXT>

     Ufuk BALKİS ANTALYA, DHA 

      ANTALYA'da akşam saatlerinde bir eve giren hırsız, sesler üzerine odaya giren ev sahibi ile burun buruna geldi. Yanındaki jiletle ev sahibinin boğazını kesen hırsız, hızla uzaklaşıp izini kaybettirdi. 
     Fabrikalar Mahallesi 3009 Sokak'ta ailesiyle birlikte yaşayan 24 yaşındaki Fethi Dayıoğlu, akşam yemeğine oturdu. Saat 20.00 sıralarında annesi, babası, küçük kardeşi ve arkadaşı Mustafa Akar ile birlikte yemek yiyen Dayıoğlu, diğer odadan sesler geldiğini fark etti. Antalya Valiliği İl Özel İdaresi'nde memur olarak çalışan Fethi Dayıoğlu, "İçerideki odadan sesler geliyor, birisi var'' deyince ailesi, Komşular 1 Nisan şakası yapıyordur. Sen merak etme, yemeğine devam et' dedi. İçeriden gelen seslerin devam etmesi üzerine odaya giren bekar genç, 24-25 yaşlarındaki siyah giyimli hırsız ile karşılaştı. Hazırlıksız girdiği odada ne yapacağını şaşıran Dayıoğlu, bağırmak istedi. Bunun üzerine yanında taşıdığı jileti çıkaran hırsız, ev sahibine saldırdı. Kendisini korumaya çalışan Dayıoğlu'nun boğazını jiletle kesen hırsız, banyo penceresinden girdiği evden yine aynı şekilde pencereden çıkarak karanlıkta izini kaybettirdi. Genç adamın salona dönmemesi üzerine kaldığı odaya giren ailesi ile arkadaşı, kanlar içerisinde yerde yatarken buldu. Olay yerine çağrılan ambulansta bulunan 112 Acil Servis ekibi, boğazı kanlar içindeki Dayıoğlu'na ilk müdahaleyi yaptı. İncelemede, jiletin genç adamın boğazını çizerek sıyırdığı anlaşıldı. 
     Antalya Devlet Hastanesi'nde tedavisi tamamlanan Fethi Dayıoğlu, ifade vermek üzere Bahçelievler Polis Merkezi'ne götürüldü. Arkadaşı Mustafa Akar ise, "Ne olduğunu anlayamadık. Ev zemin katı olduğu için banyo penceresinden girmiş. Arkadaşımı kanlar içinde görünce sokağa çıktım, fakat çoktan gitmişti'' diye konuştu. 
     Hırsızın, evde bulunan dolapları ve yatak altlarını karıştırdığı, ziynet eşyası ile nakit para ve kol saati aldığı belirlendi. Polis, hırsızın dağıttığı ev eşyaları üzerinde parmak izi incelemesi yaptı. 
     
</TEXT>
</DOC>
