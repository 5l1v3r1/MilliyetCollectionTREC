<DOC>
<DOCNO> 328182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonsiy20.html </URL>
<DATE> 2005/03/29/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Baykal 'Apo'yu tekrar yargılayın' diyorlar, rencide ediliyoruz 
</HEADLINE>
<TEXT>

     CHP Genel Başkanı Deniz Baykal, bayrağa saldırı olayının ardından tüm Türkiye'nin verdiği tepkinin, 2-3 kişinin bayrağını çiğnemesinden öte, ülkenin maruz kaldığı haksızlıklar karşısında sesini yükseltememesinden kaynaklandığını kaydederken, "Hükümet susarsa meydanlar konuşur" dedi. 
     Deniz Baykal partisinin grup toplantısında yaptığı konuşmada iç ve dış gelişmelere değindi. 
     
     YANLIŞ POLİTİKALARIN TEPKİSİ 

     Tüm Türkiye'nin kırmızıya boyandığını, ancak bunun bayrak kırmızısı olduğunu, bu görüntülerin ardından bazı kesimlerin "eyvah, faşizm mi geliyor Hitler'in kitabı da çok satıyor" kaygısına kapıldığını anlatan Baykal, bu yorumların doğru olmadığını söyledi. Türkiye'nin uzun bir birikimin, haksızlıklara maruz kalmanın verdiği bir tepkinin ortaya çıkışıyla karşı karşıya olduğunu dile getiren Baykal, Türkiye'nin yanlış politikalara tepki gösterdiğini savundu. 
     Bütün bu gelişmelerin bugün haksızlığa uğramışlık duygusuna yol açtığını, şimdi Türkiye'nin yanlış politikanın tepkisini gösterdiğini yinelerken, "O yürüyen insanlar sadece bayrağı çiğneyen iki üç kişiye değil, ülkenin sesini gerektiği gibi yükseltilememiş olmasına tepki olarak yürüyorlar" dedi. 
     
     "BAYRAK KRİZİ BİTECEK APO KRİZİ BAŞLAYACAK" 

     Deniz Baykal, "Apo yeniden yargılansın" seslerinin yükselmeye başlandığına dikkat çekerken, "Bayrak krizi bitecek Apo krizi başlayacak" dedi, sözlerini şöyle sürdürdü 
     "Apo avukatları aracılığıyla 'konfederatif bayrağı da çizdim' diyecek. Türkiye'de hükümet susacak. Hükümet susarsa meydanlar konuşur. Bu tablolar sessizlikle karşılanamaz. 
     Türkiye meydanı boş bulanlara karşı resmi ağızlardan değerlendirmeler yapılsın istiyor. Hükümet aciz, suskunlukla ortalıkta gözükmüyor. Tepkiler elbette bir biçimde kendisini gösteriyor. Türkiye'nin ciddi yönetilmeye ihtiyacı var. AB ile ilişki kurmanın yolu hükümetin götürdüğü yol değildir. 
     AB ile Türkiye'nin 17 Aralık anlayışı içinde ilişki kurması Türkiye ile AB'yi yakınlaştırmaz, tam tersine maalesef AB'nin dışına doğru iter. Bunu isteyenlerin ekmeğine yağ sürer. Türkiye bir yargılama yapmış ve bir hüküm vermiş. Apo 30 bin insanın ölümüne yol açan bir sürecin sorumlusu. Eğer şu anda dünyada ceza hukuku açısından sorumlu, suçlu insanlar bir sıraya dizilse birinci sıraya bu geçer. Türkiye bunu yargılamış, Türkiye'ye deniyor ki şurada eksik yaptın. 70 milyonun duygularıyla bu kadar oynanmaz. Bir halk, bir toplum bu kadar rencide edilmez." 

     
</TEXT>
</DOC>
