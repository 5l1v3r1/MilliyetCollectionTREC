<DOC>
<DOCNO> 310351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sontur30.html </URL>
<DATE> 2005/01/28/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İnşaat mühendisi, jandarmaya kokain satmaya çalışırken yakalandı 
</HEADLINE>
<TEXT>

     Antalya'da jandarma ekipleri, kentte son 5 yıl içerisinde ele geçirilen kokain miktarıyla eşit 360 gram kokaini, tek operasyonla ele geçirdi. Olayla ilgili mesleği inşaat mühendisliği olan bir kişi ile eşi gözaltına alındı. 
     Antalya İl Jandarma Komutanlığı'ndan yapılan açıklamaya göre, sivil jandarma ekiplerinin yaptığı çalışmalar sonucu, E.A. 30 adlı kişinin il merkezi ile ilçelerdeki kafe, bar ve otellerde zengin müşterilere kokain satışı yaptığı, yeni satışlar yapmayı planladığı ve bu yolla haksız kazanç elde ettiği belirlendi. 
     Bu kişiyi yakalamak üzere soruşturmayı derinleştiren jandarma ekiplerinin, alıcı gibi davranarak E.A. ile bağlantı kurduğu ve 1 gramını 120 YTL'den olmak üzere 6 gram kokain maddesi almak için anlaştığı bildirildi. 
     Açıklamada, E.A'nın, 6 gram kokaini getirdiği buluşma noktasında suçüstü yakalandığı kaydedilirken, yapılan araştırmalar sonucu evinde de çok miktarda bu uyuşturucu maddeyi bulundurduğu saptandı. 
     
     MÜHENDİS ZANLIDAN ''SOSYETEYE'' UYUŞTURUCU İDDİASI 
     Fırat Üniversitesi İnşaat Mühendisliği Bölümü'nden mezun olduğu ve 1994 yılında hırsızlık suçundan cezaevinde yattığı belirlenen E.A'nın Aşağı Karaman mevkiindeki evinde yapılan aramalarda ise, jandarma ekiplerinin Antalya genelinde 5 yıl içerisinde yakalanan kokain miktarıyla eşit miktardaki 360.2 gram kokaini ele geçirdikleri bildirildi. 
     Bu miktardaki kokainin E.A'nın evinde, her birinde 0.5 gramlık kokain maddesinin bulunduğu sakız şeklinde katlanan 374 adet kağıt paketleri ile paketlenmeye hazır halde bekletilirken ele geçirildiği belirtildi. 
     Operasyonda zanlı E.A'nın yanı sıra eşi H.A'nın da gözaltına alındığı ifade edilen jandarma açıklamasında, şöyle denildi 
     ''E.A'nın eşi olan H.A ile birlikte bir aile görüntüsü vererek bu işi yaptıkları, çevrelerinde hiç dikkat çekmedikleri, Antalya ve çevresi illerde sosyete sayılabilecek zengin kişilerden müşterileri olduğu tespit edilmiştir. Uyuşturucu maddenin geldiği yer ile diğer bağlantılarının ortaya çıkartılması için çalışmalar sürdürülmektedir.'' Yetkililer zanlı E.A'nın Antalya'daki en büyük kokain dağıtımcısı olduğunun saptandığını ve 8 aydır kentte faaliyet gösterdiğini belirterek, müşterilerinin isimlerinin ise bir listede ya da telefonunda kayıtlı olmadığını, bu yönde araştırmanın sürdürüldüğünü söylediler. 
     Gerçek mesleğini yapmadığı öğrenilen E.A. ile eşi H.A. adliyeye sevkedildi. 
     
</TEXT>
</DOC>
