<DOC>
<DOCNO> 318465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun07.html </URL>
<DATE> 2005/02/25/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Washington Post ''Rice'in kıyafeti seks ve gücün ifadesi'' 
</HEADLINE>
<TEXT>

     ABD'de basın, Almanya'daki Amerikan üssünü ziyaret eden Dışişleri Bakanı Condoleezza Rice'ın ''iddialı kıyafetiyle herkesi şaşırttığını'' yazdı. 
     Washington Post gazetesi, Rice'ın üssü ziyaret ederken önü açık siyah uzun ceketi ve dizlerine kadar çizmesiyle fotoğrafını yayımladı ve kıyafetle ilgili olarak ''seks ve gücün ifadesi'' yorumunu yaptı. 
     Güçlü Amerikan kadınlarının dünya sahnesinde giydikleri sıradan koyu renk bir döpiyes ve topuksuz ayakkabılar yerine, Rice'ın ''Matrix'' filmindeki uzun siyah deri ceketler gibi 7 düğmeli bir ceket, dizinin hemen üstünde siyah dar bir etek ve uzun seksi çizmeleri tercih ettiği belirtildi. 
     Amerikan gazeteleri, Rice'ın bu kıyafetiyle, sert bir konuşma yapmaya, gerekirse ''Matrix'' filmindeki gibi kafa ve uçan tekme atmaya hazırlanır bir görüntü çizdiğini yazarak, Amerikan Dışişleri Bakanı'na bu haliyle ve askeri üssün içindeki otoriter yürüyüşüyle ''Dominatrix'' adını taktı. 

     
</TEXT>
</DOC>
