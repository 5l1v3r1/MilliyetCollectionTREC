<DOC>
<DOCNO> 316002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/yazar/sazak.html </URL>
<DATE> 2005/02/17/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sağda yeni arayış 
</HEADLINE>
<TEXT>


CHP kurultayı ardından solda yeni oluşumdan söz edilirken, Kültür ve Turizm Bakanı Erkan Mumcu'nun hükümetten ve AKP'den istifasıyla 'merkez sağdaki arayış' senaryoları öne geçti. Mumcu'nun istifasını açıklarken, 'Çıkış noktam, Türkiye'nin önüne yeni seçenekler sunmaktır. Çünkü Türkiye'nin yeni alternatiflere ihtiyacı vardır' diye konuşması, yeni bir partileşme ve liderliğe soyunma mesajı olarak algılandı. 
Erkan Mumcu, 3 Kasım 2002 seçimleri öncesinde ANAP lideri Mesut Yılmaz'la çatışarak AKP'ye geçmişti. 
Mumcu'nun istifa gerekçeleri arasında sayılan, 'türban, öğrenci affı' gibi konularda AKP ile 'doku uyuşmazlığı'nın bir dönem sinemayla da uğraşan Kültür Bakanı açısından 'eğreti gelin' rolünü sürdürülemez kıldığı anlaşılıyor. AKP çevrelerinde istifanın zamanlaması, kabinedeki 'revizyon' beklentisiyle ilişkilendirilse de, Erkan Mumcu'nun 'topluma seçenek sunma ihtiyacı'yla hükümetten kopması, dış kaynaklı senaryolara da bağlanıyor. 
Bunların en güçlüsü, son dönemde ABD-Erdoğan hükümeti arasında gözlenen gerginlik karşısında, AKP iktidarına yönelik bir 'muhalefet seçeneği' oluşturma çabalarıdır. CHP kurultayında 'değişim'in olmayacağı anlaşılınca, gözler merkez sağda, DYP ve MHP'yi de kapsayacak yeni arayışlara çevrilmiştir. Erkan Mumcu'nun AKP'den kopma noktasına geldiğinin konuşulduğu geçen birkaç hafta içerisinde 'Fethullah Gülen'in ABD'den verdiği mesajlar ve Türkiye'nin geleceğine dönük' senaryolardan söz ediliyordu. Gülen, henüz gelmedi ama Mumcu AKP ile yollarını ayırdı. 
Ortadoğu'da Irak'tan sonra ABD'nin Suriye ve İran'a yönelik saldırı planlarının tartışılmaya başlanması, dün 'nükleer santral'ın bulunduğu kentten patlama haberlerinin gelmesi, bölgedeki sıcaklığın artacağını gösteriyor. Türkiye'nin ise seçimlerin ardından Kuzey Irak ve Kerkük'ün geleceğinden rahatsızlık duyduğu açık. 
Washington'un, bölgesel beklentilerinin, AKP iktidarının dış politikasıyla tam olarak örtüşmediği ortadayken, kamuoyundaki 'Amerikan karşıtlığı'nın yükseliyor olmasının da ABD yönetimini hayli rahatsız ettiğini izliyoruz. ABD'nin Irak'a yönelik 'savaş planı'nın ortaya çıktığı 3 Kasım 2002 seçimleri öncesinde Ecevit hükümetinin çözülmesi sürecindeki 'siyasi kırılmalar' anımsandığında İran'a yönelik stratejinin iç politikada yeni sonuçlar doğurması, çatlamalar yaratması beklenebilir. 
Devlet merkezci, 'millliyetçi şüphecilik' ve güvenlik eksenli dizilmiş DYP, MHP ve CHP karşısında 'merkez'i yeniden inşa edecek, daha liberal bir oluşum. Solda gerçekleşmeyeni sağda aramak Erkan Mumcu'nun, 'Çıkış noktam, Türkiye'nin önüne yeni seçenekler sunmaktır' derken neyi hedeflediğini henüz göremiyoruz. 
Birkaç ay sonra netleşir 



</TEXT>
</DOC>
