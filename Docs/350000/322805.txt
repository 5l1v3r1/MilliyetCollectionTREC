<DOC>
<DOCNO> 322805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun27.html </URL>
<DATE> 2005/03/11/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
KKTC'de koalisyon hükümetinin programı mecliste okundu... 
</HEADLINE>
<TEXT>

     KKTC Başbakanı Mehmet Ali Talat, Cumhuriyetçi Türk Partisi CTP -Demokrat Parti DP koalisyon hükümetinin, tüm çalışmalarında Kıbrıs Türk halkının refah ve mutluluğunu temel alacağını belirterek, ''Kıbrıs sorununun çözümü ve izolasyonların kaldırılması yönündeki çabalarının eksiksiz devam edeceğini söyledi. 
     Talat, KKTC Cumhurbaşkanı Rauf Denktaş'ın 8 Mart Salı günü onayladığı CTP-DP koalisyon hükümetinin dört sayfadan oluşan programını mecliste okudu. 
     Hükümetin, 17 Nisan 2005 cumhurbaşkanlığı seçimine kadar görev yapacağını ve kısa süre için görev üstlenecek bir ''geçiş hükümeti'' olduğunu kaydeden Talat, ''Bu kısa sürede çözüm yönünde ortaya çıkacak fırsatları kullanacaklarını ve gerekli adımları Türkiye ile işbirliği ve dayanışma içinde mutlaka atacaklarını'' belirtti. 
     Talat, şöyle konuştu 
     ''İki partinin siyasi eşitlik ve işbirliği anlayışıyla oluşturdukları ve 17 Nisan 2005 cumhurbaşkanlığı seçimlerine kadar göreve devam edecek olan koalisyon hükümetimiz, 24 Nisan referandumundan sonra ortaya çıkan ve bütün çabalarımıza karşın çözülemeyerek 20 Şubat erken seçimlerine yol açan hükümet krizini aşmayı, bunu yaparken de cumhurbaşkanlığı seçimine kadar bir kesintiye yol açmamayı öngörmektedir.'' 
     
     SINIRLI GÖREV 
     Cumhurbaşkanlığı seçimine kadar görev yapması öngörülen koalisyon hükümetinin görevlerinin de sınırlı olacağına işaret eden Talat, şöyle devam etti. 
     ''Bu hükümetin temel görevi, elbette cumhurbaşkanlığı seçimlerinin sağlıklı bir ortamda gerçekleşmesine yardımcı olmak, ayrıca çeşitli nedenlerle bugüne kadar meclisten geçirilemeyen 2004 Mali Yılı Bütçe Yasası'nı meclisimizin onayından geçirerek, bu anlamda ortaya çıkan krizi de ortadan kaldırmaktır.'' 
     
     ''GEÇİŞ HÜKÜMETİ''NİN HEDEFLERİ 
     Koalisyon hükümetinin bir diğer önemli görevinin de Anayasa'nın tadil edilmesini kolaylaştırmak amacıyla tüm partilerle işbirliği yapmak ve uzlaşma sağlamak olduğunu kaydeden Talat, koalisyon hükümetinin hedeflerini şöyle açıkladı 
     ''Kıbrıs Türk halkının refah ve mutluluğunu tüm çalışmalarında temel alacak. Kıbrıs sorununun çözümü ve izolasyonların kaldırılması yönünde çabalarını eksiksiz devam ettirecek. Bu kısa sürede çözüm yönünde ortaya çıkacak fırsatları kullanacak ve gerekli adımları Türkiye ile işbirliği ve dayanışma içerisinde mutlaka atacak. AB müktesebatına uyum çalışmaları devam edecek. Ülkemizde demokratikleşme ve sivilleşme yönündeki çabalarına hız verecek. Verimli bir kamu yönetimi için etkin denetim gerçekleştirecek, şeffaflık, katılımcılık ve hesap verebilirlik anlayışıyla yurttaşa eşit hizmet götürecek. 
     Ekonomide yeniden yapılanma yönündeki çabalar devam edecek. Kayıt dışı ekonomi ve kaçak işçiliğin önlenmesi için başlatılan çalışmalar aralıksız sürdürülecek. Özel girişimciliğin teşvik edilmesine devam edilecek, bu çerçevede özellikle turizme özel önem verilecek. Tarımsal üretim ve pazarlamanın, AB ortak tarım politikası müktesebatına uyumlaştırılması çalışmaları kesintisiz biçimde sürdürülecek. Sosyal hukuk devleti ve sosyal güvenliğin yaşama geçmesi için çalışılacak. İnsan ve insan sağlığıyla ilgili tüm araçlar, etkin ve verimli biçimde kullanılacak. Eğitimin yeniden yapılanması amacıyla başlatılan çalışmalar, şeffaflık ve katılımcılık anlayışıyla sürdürülecek. 'Gençlik gelecektir' anlayışıyla gençlerimiz için başlattığımız çalışmalar, katılımcılık temelinde ve özellikle gençlerimizin katılımı sağlanarak devam ettirilecek. Kadınlarımızın toplumsal yaşama daha etkin katılımı için teşvik edici önlemler yaygınlaştırılacak. Çevre ve kültür konularına gerekli özen gösterilecektir.'' Talat, 17 Nisan cumhurbaşkanlığı seçiminden sonra kurulacak ve 5 yıllık bir icraat hükümeti olması öngörülen yeni CTP-DP koalisyon hükümetinin programı için gerekli hazırlıkların yapılmasının da hükümetin görevleri arasında olacağını belirtti. 
     Meclisten destek beklediğini ifade eden Talat, ''Koalisyon hükümetimizin güvenoyu alması halinde, KKTC halkının refahı ve mutluluğu için elimizden gelen tüm çabayı göstereceğimizden emin olabilirsiniz'' dedi. 
     
     GÜVENOYU HAFTAYA 
     Hükümet programının mecliste okunmasından iki tam gün sonra program üzerinde görüşmeler başlayacak. Görüşmelerin tamamlanmasından bir tam gün sonra da güven oylaması yapılacak. 
     Güven oylamasında, 26 milletvekilinin kabul oyu gerekiyor. Mecliste toplam 30 sandalyesi bulunan CTP-DP koalisyon hükümetinin güvenoyu alacağına kesin gözüyle bakılıyor. 50 milletvekilinin bulunduğu KKTC Cumhuriyet Meclisi'nde CTP'nin 24, DP'nin 6, Ulusal Birlik Partisi'nin UBP 19, Barış ve Demokrasi Hareketi'nin BDH 1 milletvekili bulunuyor. 
     
</TEXT>
</DOC>
