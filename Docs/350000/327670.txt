<DOC>
<DOCNO> 327670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/spor/spo00.html </URL>
<DATE> 2005/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çözümsüz havuz problemi 
</HEADLINE>
<TEXT>


Diyarbakır'a geçen yüzyılın son çeyreğinden beri havuz yapılmaya çalışılıyor. İlk denemede havuz salona çevrilmişti. Son deneme ise yine skandal 

OHAL'den BU hale .. 

ERCAN GÜVEN Yazdı. Cengiz MALGIR Görüntüledi 


Diyarbakır'da her şey artıyor. İşsizlik, parasızlık, sokak çocukları, sokak suçları ve kızgınlık. 
Hatta sporcu sayısı bile. Rakamlar 11.952 lisanslı sporcuya ulaşıldığını söylüyor 2 milyon nüfuslu kentte. Az buz değil on yıl önce 10.235'di bu rakam. 
Tek artmayan spor tesisleri. 
Son on yılda yapılan birkaç toprak futbol sahasını saymazsak -ki, bu sahalarda kış aylarında futbol oynanmadığı için amatör takımlar isyanda- "üç büyük yatırım" yapılmış Diyarbakır'a... 
Birincisi seyircisiz bir tenis kortu. Yani iki direk çakılmış. File bulunmuş. Çizgiler çizilmiş. Az buz değil hani. 
İkincisi Seyrantepe'de çim saha. Seyrantepe 21 yıllık bir proje. Biraz da şehirden uzak. Parasız amatörler buraya ulaşabilirlerse çimde futbol oynayacaklar. 
Üçüncüsü ise ünlü Ergani Salonu. Diyarbakır'a bir saat mesafedeki bu salonun açılışı, bir türlü bitmeyen inşaatı yüzünden bizim on yıla denk gelmiş neyse ki. 
Son beş yıla bakarsak, sadece bir tenis kortu var yeni yapılan. 
Rakamlar utanç verici. Hüzünlü. 
Diyarbakır'daki itişmelerin, didişmelerin, huzursuzluğun temel nedenlerinden biri de bu tablo olmalı. 

Havuzdu, salon oldu 

On yıl önce adı Gençlik Merkezi idi, artık salona Atatürk adı layık görüldü. Aslında 1976 yılında kapalı yüzme havuzu olarak yapılmıştı. Ve salon fiyaskoları tarihine adını yazdırmıştı. Teslim alındıktan bir süre sonra havuzun içindekinden çok, su salonun altında birikmeye başladı. Meğer koca salon bir artezyenin üzerindeydi. Bakmışlar olacak gibi değil, havuzu betonla doldurup ferdi sporlar için salon yapmışlardı. Her şeyde bir hayır var derler. 

"Bu haber 10 yıllık ama yepyeni" Zavallı Silvan 

Bir salonu vardı ümit kesildi. Silvan'ın kötü kaderini belgelemek için 10 yıl önce yaptığım OHAL röportajındaki fotoğrafını ve yazısını aynen kullanıyorum. Çünkü Silvan'da hiçbir şey değişmedi 

"Ortaçağın büyük siyasi ve askeri merkezi Meyyafarikin kenti yerine kurulmuş, Bitlis karayolu üzerindeki Silvan için 1974 yılı spor açısından çağ atlamak anlamına geliyordu. Salonun temeli törenlerle atıldı. Bölge şartlarına göre çok da uzun olmayan bir süre sonra, 1980'de inşaat bitti. 
İhaleyi veren Genel Müdürlük Tesisler Daire Başkanlığı, Diyarbakır İl Müdürü İsmail Türemiş'e bir yazı gönderdi. "Salonu müteahhitten teslim al." Türemiş gitti, inceledi, "Almam" dedi. Çünkü parkeleri bozuk, malzemeler kötüydü. Bir süre sonra İsmail Türemiş başka bir göreve tayin olunca, Diyarbakır Bayındırlık Müdürlüğü, Silvan salonunu teslim aldı. Zaten salonun müteahhidi bir süre öncesine kadar Bayındırlık Müdür muavini idi. Gerçi Vali Ahmet Elbeyli zamanında, 1986 yılında salonla ilgili soruşturma açıldı, ama atı alan Diyarbakır'ı geçmiş, müteahhit tekrar memuriyete dönüp Bitlis'te göreve başlamıştı bile. Salon 1986'ya kadar kör topal görevini yerine getirdi. O yıl sert geçen kış yüzünden kalorifer tesisatı dondu ve patladı. Kapılar kilitlendi, ardından terör geldi. Silvan'da kimse ekmek almaya bile gidemedi. Salon kendi halinde çürüdü, çöktü, ot bürüdü ağıl oldu. Bugünlerde karakaçanların mekanı, bir de çocukların." 

O da olmasa 

Kentin medarı iftiharı emektar Ziya Gökalp Salonu. Hizmete giriş tarihi 1960. 1300 seyirci alabiliyor ve Diyarbakır'daki tüm sportif olayların merkezi sayılıyor. Gerçi 45 yıllık hayatı boyunca çok badireler atlatmış. 
Mesela 10 sene önce salonun çeşitli yerlerinde kovalar vardı. Çatısı, tüm Anadolu salonlarında olduğu gibi su damlatmaktaydı. Bu da ayrı bir konu. Zamanında bir sivri akıllı, Batı'daki salonların aynılarını yapmaya karar vermiş Güneydoğu'da. Yazın 50 dereceye çıkan, kışın eksi yirmilerde dolaşan hava koşullarına aldırmadan. Güneşi gören çatı perçinleri tıkır tıkır atmış tabi. Yağmur da içeri. Parkeler sünger gibi. Birçok Anadolu salonunun sonu böyle gelmiş. Hava muhalefetinden. 
Neyse, Ziya Gökalp Salonu onarılmış şimdi. Cıvıl cıvıl lakin tek başına. Allah uzun ömür versin, ya olmasaydı 

Keban'ı geçti 

Keban Barajı 10 yılda tamamlanmıştı. Diyarbakır'ın havuzu ise 17 yıldır bitmedi 

1985 yılında Milliyet gazetesinin ön ayak olmasıyla, Diyarbakır - Elazığ karayolu üzerinde 181 dönümlük arazi satın alınmıştı. Viyana'daki ünlü Prater spor kompleksinin mini modelini yapmak için prensip kararına varılmıştı. O iş lafta kaldı. Açık yüzme havuzu projesi ise şimdiden 17 yılı bulan inşaat süresiyle Keban Barajı'nı bile geride bıraktı. Keban 10 yılda tamamlanmıştı. Ne müteahhitler gelip geçti bu salondan. Kimi aldığı paranın hakkını vermedi. Kimi ödenek olmadığı için işi bıraktı. Geriye kalan çimentosu, demiri çalınmış, tuğlaları kırılmış bir mezbelelikti. Oysa herkes biliyordu ki, terörle mücadelede sosyal, ekonomik, kültürel ve sportif projeler ön plana alınmalıydı. Ama vitrin için çalışan kamu yöneticilerinin nutuklarıyla yaptıkları birbirini tutmadı. 

Ergani'ye nazar boncuğu 

Diyarbakır'ın 60 km uzağındaki Ergani ilçesinde büyük bir sabırsızlık vardı 10 yıl önce. Bir salon yapılıyordu ve yüzmüş yüzmüş kuyruğuna gelmişlerdi. 
Kaba inşaat bitmişti. Lakin birden bire inşaat durmuştu. 
Büyük bir ihtimalle ödenek yetmemişti. Acaba salonun sonu Silvan'a mı dönecekti 
Korku dolu yıllar bitmek bilmedi. Tam sekiz yıl sonra 2002'de, ilk spor müsabakası yapılana kadar sürdü. 
Evet Ergani Spor Salonu üç yıl önce hizmete girdi ve h l görevini yapıyor. Doğrusu bir nazar boncuğunu hak ediyor. 

YARIN 
Milli atıcının utancı 


</TEXT>
</DOC>
