<DOC>
<DOCNO> 347681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/siyaset/asiy.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Namazımı da kılarım laikliği de savunurum' 
</HEADLINE>
<TEXT>


Baykal, "Erdoğan, dini sahiplenmeyi bıraksın. O role soyunanların geldiği noktayı herkes gördü. Erdoğan daha anasının karnına düşmeden Türkiye Müslümandı" dedi 

ANKARA Milliyet 


CHP Genel Başkanı Deniz Baykal, kanunsuz Kuran kurslarında, Atatürk'ün deccal ilan edildiğine, Hizbullah'ın bu tür eğitim kurumlarından doğduğuna dikkat çekerek, "Yoksa bu mu isteniyor " dedi. 
Baykal, dün CHP grup toplantısında, TCK'da vur - kaç yöntemiyle, yasadışı eğitim kurumlarının cezalandırılmasını engelleyen bir değişiklik yapıldığını söyledi. Baykal "Hükümet yasadışı eğitim kurumlarını nasıl teşvik eder. Hem kanunsuz diyeceksin, hem de açılmasını engellemeyeceksin. AKP anayasayı içine sindirecek, sindiremiyorsa gereğini yapacak" diye konuştu. Erdoğan'ın konuyu din tartışmasına çektiğini söyleyen Baykal, "Ortada kanunsuz eğitim kurumu var, din tartışması yok. Bu Uzakdoğu felsefesi öğreten bir kurum da olabilir. Ama, Başbakan'ın kafasında bir din tartışması var" şeklinde konuştu. Türkiye'de hiçbir siyaset adamının Müslümanlığı sahiplenmek hakkı ve haddinin olmadığını kaydeden Baykal, "Erdoğan, dini sahiplenme iddiasını bıraksın. Geçmişte o role soyunan siyaset adamlarının geldiği noktayı herkes gördü. Erdoğan daha anasının karnına düşmeden Türkiye Müslüman'dı, Erdoğan gelip geçtikten sonra da Türkiye yine yoluna Müslüman bir toplum olarak devam edecek" dedi. 

'Deccal' dediler 
Türkiye'nin ücra köşelerinde kimin kime ne öğrettiğinin belli olmayacağına dikkat çeken Baykal, Erdoğan'a şöyle seslendi 
"Orada ne anlatılıyor biliyor musun Atatürk nerelerde deccal ilan edildi, küçük çocukların beyinleri nasıl yıkandı. Yoksa bunun böyle yapılmasında yarar mı görüyorsun Hizbullah nasıl ortaya çıktı İnsanlar nasıl din kardeşlerini, domuz bağıyla bodrum katlarında öldürecek kadar bağnaz bir hale geldi. O çocukları o noktaya kimler getirdi bilmiyor musun " 
Baykal, "Namazımı da kılarım, arkasından gelip laik, demokratik cumhuriyeti, hukuk devletini de savunurum. Niye sadece biri olacak " dedi. 



</TEXT>
</DOC>
