<DOC>
<DOCNO> 322614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sontur08.html </URL>
<DATE> 2005/03/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
"2 Filipinli'yi koyun gibi kestiler"... Türk şoför Irak dehşetini anlattı 
</HEADLINE>
<TEXT>

     Mehmet EZER ANTAKYA Hatay , DHA 

      IRAK'ta direnişçiler tarafından kaçırılarak 17 gün rehin tutulan Antakyalı TIR şoförü 43 yaşındaki Nurettin Gümüş, evine döndü. Beraber kaçırıldığı 2 Filipinli şoförün başlarının kesilmesine tanık olmasının şokunu üzerinden atamadığını söyleyen Gümüş, "Bizi ABD'li asker kıyafetli kişiler kaçırdı. Irak'ta çıkan olaylara ABD askerleri göz yumuyor'' dedi. 
     ABD'li askerlerin düzenlediği operasyonla rehin tutulduğu evden kurtarılan Nurettin Gümüş, geçen pazar günü Antakya'nın merkez Samankaya Köyü'ndeki evine döndü. 2 çocuk babası Gümüş, Irak'ta yaşadığı dehşet günlerini anlatırken duygu anlar yaşadı. 2004 yılının Aralık ayında çalışmak için Irak gittiğini belirten Gümüş, Kuveyt'ten Irak'taki ABD askerlerine gıda malzemesi taşıdığını belirterek, "2 Filipinli, 2 Mısırlı ve 1 Mersinli arkadaşla birlikte 6 kişiydik. Konvoy halinde Felluce'ye gittik. Amerikan askerleri bizi Abureb'te bir hapishanenin önüne götürüp burada beklememizi istedi. Aynı gün yanımıza ABD askeri kıyafetli 6 kişi ile bir tercüman geldi. Bizi TIR'lardan indirip götürdüler. Bu sırada yanımdaki Şehmuz adlı Mersinli arkadaşa, bu kişilerin ABD askerine benzemediğini söyledim. O da Arapça küfür edince bunu anlayıp dipçikle vurdular. Ardından da kafamıza çuval geçirip bizi bir eve götürüp odaya kapattılar'' dedi. 
     
     2 FİLİPİNLİ'Yİ KOYUN GİBİ KESTİLER 
     Burada direnişçilerin kendilerini ABD askerlerine yük taşıdıkları için sürekli dövdüklerini de ileri süren Gümüş, sözlerini şöyle sürdürdü 
     "Burada işkenceye maruz kaldık. 12'nci gün Filipinli şoförlerden birini yanlarına çağırıp, eline pasaportunu verip görüntü çektiler. Ardından da tekbir getirerek yere yatırıp koyun gibi başını kestiler. Bize de tekbir getirttirdiler. Bu olaydan 2 gün sonra diğer Filipinli'nin başını aynı şekilde kestiler. 2 gün sonra Mersinli arkadaşı çağırdılar. Adının Abu Cesim olduğunu duyduğum biri geldi, direnişçilerle bir süre konuştuktan sonra Mersinli arkadaşı dövüp yanımıza gönderdiler. Her an ölüm korkusunu yaşadık. Geceleri uyuyamadık. 17'nci günün sabahı eve ABD'li askerler geldi, bizi öldüreceklerini sanarak birbirimize sarılıp ağlamaya başladık. Ama bizi kurtarıp ABD hastanesinde tedavi ettirdiler.'' Nurettin Gümüş, Irak'a gitmeden önce şirket yetkililerinin şoförlere açık senet imzalattığını, haklarının ödenmediğini, istediklerinde de sınır dışı edilmekte tehdit edildiklerini iddia etti. Şirket yetkililerinin şoförleri kandırdığını Kuveyt'te çalışacaksınız' diyerek Irak'a götürdüklerini de savunan Gümüş, bir daha Irak'a gitmeyeceğini söyledi. Kızı 4 yaşındaki Doğa, 2 aylık oğlu Yunus Selim ve eşi Reyhan ile hasret giderek Gümüş, şoförlerden Irak'a gitmemesini de istedi. 
     
</TEXT>
</DOC>
