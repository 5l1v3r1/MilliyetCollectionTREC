<DOC>
<DOCNO> 336022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur58.html </URL>
<DATE> 2005/04/22/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Sahte rakı imalatçısına 15 yıl hapis 
</HEADLINE>
<TEXT>

     Şişli'de sahte rakı imal edilerek piyasaya sürülmesi olayına karıştıkları ileri sürülen 3 kişinin yargılandığı davada esas hakkındaki görüşünü açıklayan Cumhuriyet Savcısı, 1 sanığın 15 yıla, diğer 2 sanığın da 7.5'ar yıla kadar ağır hapis cezasına çarptırılmasını istedi. 
     İstanbul 4. Ağır Ceza Mahkemesi'ndeki duruşmaya, tutuklu sanıklar Cengiz Çelik, Yıldıray Özer ve Bahyettin Bulut katıldı. 
     Sorguları yapılan sanıklardan Cengiz Çelik, daha önce şoför olarak yanında çalıştığı Orhan Duran'ın rakı imal ettiğini, ancak bunların sahte olduğunu bilmediğini savundu. 
     Düzenlenen bir operasyonla yakalandıklarını ve bir süre cezaevinde yattığını anlatan Çelik, tahliye olduktan sonra Orhan Duran'ın bir daha bu işi yapmayacaklarını belirterek mevcut rakıları dökmesini istediğini, fakat kendisinin bunları sakladığını kaydetti. 
     Bu rakıyı Yıldıray Özer'in de yardımıyla çeşitli yerlerden topladıkları şişelere doldurduğunu ifade eden Çelik, sahte rakıdan ölümler meydana gelince rakıları imha etmek istediğini, ancak yakalandığını söyledi. 
     Yıldıray Özer de, Cengiz Çelik'e sadece rakı şişelerinin toplanmasında yardımcı olduğunu belirterek, şişelerin doldurulmasına katılmadığını, sahte rakı üretimi yapmadığını savundu. 
     Bahyettin Bulut da, Cengiz Çelik'in ''alacağına karşılık rakı aldığını ve bunları koyacak yere ihtiyacı olduğunu'' söylediğini, kaydederek, bunun üzerine rakıları ablasının kömürlüğüne bıraktıklarını ve bunların sahte olduğunu bilmediğini ifade etti. 
     Mahkeme Heyeti Başkanı Hasan Barut'un, yapılan incelemelerde ele geçirilen malzemelerde yüksek oranda metil alkol tespit edildiğini belirterek, ''rakı yapımında metil alkol kullanıp kullanmadığını'' sorduğu Çelik, ''Söylediğinizin ne olduğunu bilmiyorum'' diye cevap verdi. 
     Başkan Barut'un, rakı şişelerinin üzerinde başka kişilerin parmak izlerinin tespit edildiğini kaydederek, ''bunların kimlere ait olduğunu'' da sorduğu Çelik, ''rakıları çeşitli meyhanelerden ve barlardan topladıklarını, içen kişilerin parmak izlerinin kalmış olabileceğini'' söyledi. 
     Barut'un, ''Bunları yıkamıyor musunuz '' sorusunu ise Çelik, ''yıkamıyoruz'' diye yanıtladı. 
     
     ''OĞLUMDAN ŞİKAYETÇİYİM'' 
     Duruşmaya katılarak mahkemeye bir dilekçe veren Cengiz Çelik'in babası Fevzi Çelik de, zapt edilen aracın kendisine ait olduğunu ve oğlunun izinsiz aldığını anlatarak, iadesini istedi. 
     Fevzi Çelik, ''Ben oğlumdan şikayetçiyim. Ona bu işlere karışmamasını söylemiştim'' dedi. 
     
     SAVCININ GÖRÜŞÜ 
     Esas hakkındaki görüşünü açıklayan Cumhuriyet Savcısı İlker Yaşar, bir ihbarı değerlendiren güvenlik kuvvetlerinin Ayazağa'da bir eve 2 Mart 2005 tarihinde operasyon düzenlediklerini hatırlattı. 
     Operasyonda 1289 adet boş rakı şişesi, rakı şişesi kapakları, 2 bidon kimyasal madde, bandrol malzemeleri ve 1 kapak montaj makinesi ele geçirildiği anlatan Savcı Yaşar, sanıklardan Cengiz Çelik'in sahibine ''deterjan ve çamaşır suyu üreteceğini'' söyleyerek söz konusu yeri kiraladığını bildirdi. 
     Aynı gün Çelik'in kullandığı 34 FMZ 12 plakalı kapalı kasa minibüsün seyir halindeyken durdurulduğunu kaydeden Savcı Yaşar, araçta yapılan aramada, üzerlerinde ''Yeni Rakı'' ibaresi bulunan ve kapağında ''Tekel'' yazan 1498 şişe rakı ele geçirildiği anlattı. 
     Savcı Yaşar, Alkollü İçkiler Sanayi ve Ticaret A.Ş İstanbul İçki Fabrikası Müdürlüğü'nün analiz raporunda, ''zapt edilen içki malzemelerinde metil alkol kullanıldığının ve taklit üretilen içkinin halk sağlığına zararlı olduğunun'' bildirildiğini hatırlattı. 
     Cengiz Çelik'in beyanından daha önce de sahte rakı ürettiğinin anlaşıldığını belirten Savcı Yaşar, böyle üretilen sahte rakılar nedeniyle özellikle İstanbul'da ölümler meydana geldiğini vurguladı. 
     Sahte rakı veya buna benzer şekilde yiyecek ve içecek üreten kişilerin yasalardaki boşluklardan yararlandıklarının, gerekli cezaları almadıklarının anlaşıldığını ifade eden Savcı Yaşar, sanıklardan Çelik'in ''sahte rakı imal etmek suretiyle kamu sağlığını tehlikeye düşürmek'' suçundan 5 ile 15 yıl arasında ağır hapis cezasına, Bulut ve Özer'in de bu suça iştirakten dolayı 2 ile 7.5'ar yıl arasında ağır hapis cezasına çarptırılmalarını talep etti. 
     Söz alan sanık avukatları ise esas hakkındaki görüşe karşı savunmalarını hazırlamak için süre istediler. 
     Sanıkların tutukluluk halinin devamına karar veren Mahkeme Heyeti, sanık avukatlarının savunmalarını hazırlamaları için duruşmayı erteledi. 
     
</TEXT>
</DOC>
