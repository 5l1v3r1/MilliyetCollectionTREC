<DOC>
<DOCNO> 333891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/spor/spo05.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Minderde şok iddia 
</HEADLINE>
<TEXT>


Avrupa Serbest Güreş Şampiyonası'nda antrenör Fatih Özbaş'ın, 84 kiloda altın madalya kazanan Ukraynalı Teras Danko'ya, finalde Serhat Balcı'ya yenilmesi için 45 bin Euro teklif ettiği ileri sürüldü 

HAMİT TURHAN 


Almanya'da yaşayan güreş antrenörü Fatih Özbaş'ın, Avrupa Serbest Güreş Şampiyonası'nda gümüş madalya kazanan Serhat Balcı'nın, 84 kilo finalindeki rakibi Teras Danko'ya şike teklifinde bulunduğu iddiaları ortalığı karıştı. 
Karşılaşma öncesi yaşanan olayda, Federasyon Başkanı Recai Ustaoğlu'na durumu bildiren Özbaş, 45 bin Euro verilmesi halinde Ukraynalı'nın maçı kaybedeceğini söyledi. Teklife sert tepki gösteren Federasyon Başkanı Recai Ustaoğlu, sporcuyla görüşmek istediğini söyledikten sonra, başkanlık seçimlerinde de kendisini destekleyen Özbaş ile tartıştamaya başladı. "Bana güvenmiyor musunuz " diyen Özbaş'ın, "Seçimlerde sizi destekledim. Karar sizin, güreşçiyi ben hallederim" dediği öğrenildi. İki taraf arasında çıkan sert tartışmada, Özbaş'ın, Ustaoğlu'na tokat attığı ve küfürler savurduğu da belirtildi. 
Konuyla ilgili açıklama yapan Federasyon Başkanı Ustaoğlu, "Fatih Özbaş, milli takım başantrenörlüğü görevini istiyordu. Ben böyle bir adama nasıl bu görevi verebilirim, radikal dinci. Sporcuları ona teslim edemem. Şike olayları da yönetimimiz dışında gelişmiştir. Geçmişte böyle şeylerin olması bizi bağlamaz. Türk güreşi için yapacağımız çok şeyler var. Bu tür oyunlarla kaybedecek vaktimiz yok" derken, Özbaş ise, "Başkana tokat atmadım. Bunlar görevden alınması beklenen milli takım yardımcı antrenörleri Gürsel Uzunca ile Ahmet Ceylan'dan çıktı" diye konuştu. 
Skandalın Federasyon Asbaşkanı Selahattin Kasap'ın, İstanbul'daki eski güreşçi Ergüder Peşikdamat'ı telefonla arayarak, Almanya'da yaşananları anlatmasıyla ortaya çıktığı da ileri sürüldü. 

Bayanlar tuş oldu 

Bulgaristan'da sona eren Avrupa Bayanlar Güreş Şampiyonası'nda dün mindere çıkan Zeynep Yıldırım ile Fatma Özcan rakiplerine yenilerek elendi. 51 kiloda Zeynep Yıldırım, ilk maçında Bulgar Tzekova'yı 2-0 yendi. İkinci turda ise Rumen Paval karşısında başarılı bir mücadele ortaya koymasına karşın 2-0 yenilmekten kurtulamadı. 67 kiloda Fatma Özcan ise Fransız Lise Legrand'ya tuşla yenilerek, organizasyona veda etti. 

Grekocular sahne alıyor 

Avrupa Grekoromen Güreş Şampiyonası, bugün Bulgaristan'ın Varna kentinde başlayacak. Son hazırlıklarını dün tamamlayan Ay - Yıldızlı ekibimizde, şampiyonanın ilk günü 55 kiloda Bayram Özdemir, 84 kiloda Serkan Özden ve 120 kiloda Yekta Yılmaz Gül madalya mücadelesi verecek. Ağır gribal enfeksiyon geçiren 66 kilodaki madalya umudumuz Şeref Eroğlu'nun yarışmadan çekildiği açıklandı. Milli Takım Başantrenörü Hakkı Başar, 6 sıklette de madalya alacaklarını iddia ederek, "3 altın madalyaya kesin gözüyle bakıyorum. Sporcularımız çok iyi hazırlık dönemi geçirdi" dedi. 


</TEXT>
</DOC>
