<DOC>
<DOCNO> 333177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/siyaset/siy04.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AP'de 'soykırım' için saygı duruşu 
</HEADLINE>
<TEXT>


Avrupa Parlamentosu'ndaki 1 dakikalık saygı duruşuna AB Dönem Başkanı Lüksemburg'dan bir temsilci de katıldı 

GÜVEN ÖZALP Brüksel 


AB Dönem Başkanı Lüksemburg'dan bir temsilcinin, Avrupa Parlamentosu'nda AP yapılan "AB - Ermenistan Parlamentolararası İşbirliği Komisyonu" toplantısında, "Ermeni soykırımı"nı anmak için düzenlenen "1 dakikalık saygı duruşu"na katılması, Ankara'da rahatsızlık yarattı. İşbirliği Komisyonu'nun Ermeni kanadının Başkanı Armen Rustemian, dünkü toplantıda "Ermeni soykırımı"nın 90. yılı olması nedeniyle saygı duruşunda bulunulmasını" talep etti. Komisyon'un AP kanadı Başkanı Fransız Parlamenter Anne Marie Isler Beguin'in kabul etmesi üzerine "saygı duruşu" gerçekleştirildi. 

'Resmen tanınmıştı' 
Ancak "saygı duruşu"nda AB Komisyonu'nun Dış İlişkiler Genel Müdürlüğü'nün Güney Kafkasya ve Orta Asya'dan Sorumlu Yetkilisi Kurt Jull ve Dönem Başkanlığı'nı yürüten Lüksemburg'dan başk tip düzeyinde bir diplomatın da yer alması, olaya farklı bir boyut kattı. AP yetkilileri, durumun "normal" olduğunu bildirdi. Buna gerekçe olarak da, AP'nin 1987'de aldığı ve "Ermeni soykırımı"nı resmen tanıyan kararı gösterildi. Bugün oylanmak üzere hazırlanan karar tasarısında ise, Türkiye'nin Ermenistan sınırının açılması, Ankara'nın Erivan'la diplomatik ilişki kurması isteniyor. 

ABD Kongresi'nde Ata'ya saygısızlık 

ABD Kongresi'ndeki bir toplantıda konuşan Meryem Ana Apostolik Kilisesi Papazı Vertanes Kalayjian, Atatürk'ten "kasap" diye söz etti ve "soykırım anısına saygı susuşu" yaptı. Bunun üzerine Washington Büyükelçiliği diplomatlarından Fatih Yıldız söz aldı ve "Bu çatı altında nasıl George Washington'a kasap denmesine göz yumamazsanız, bir başka devletin kurucusuna kasap denmesine de göz yummamalısınız. Bu, benim devletimin ve milletimin onuruna hakarettir. Komisyon, bu toplantılara çağırılacaklar konusunda dikkatli olmalı" dedi. 


</TEXT>
</DOC>
