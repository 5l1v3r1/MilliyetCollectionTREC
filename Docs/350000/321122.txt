<DOC>
<DOCNO> 321122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/ekonomi/aeko.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sahte sigara Kuzey Irak'tan' 
</HEADLINE>
<TEXT>


Kuzey Irak'ta, Barzani ve Talabani kontrolündeki tesislerde sahte sigara üretilerek Türkiye'ye getirildiği saptandı. Sigara kaçakçılığı Türkiye'de yılda 1 katrilyonluk vergi kaybına neden oluyor 

Nedim Şener 

Daha çok Çin'de imal edilip kaçak yollarla Türkiye'ye sokulan Tekel marka sahte sigaraların, Kuzey Irak'taki Barzani ve Talabani'ye ait bölgelerde de imal edilerek yurda getirildiği belirlendi. Konuyu araştıran Gümrük Müfettişi Mehmet Eryılmaz'ın hazırladığı ve İçişleri Bakanlığı'na gönderilen yazıda, Türkiye'de yıllık 1 katrilyon liralık vergi kaybına yol açan sigara kaçakçılığında en önemli köprünün, Kuzey Irak'taki Barzani ve Talabani'nin kontrolündeki bölgeler olduğu ifade edildi. 

Sahte Tekel 2000 
Habur'dan giren kaçak sigaralar arasında Tekel 2000, Samsun 216 gibi sigaraların bulunması üzerine bu bölgede de araştırma yapan Eryılmaz, Türkiye'ye sokulan bu sigaraları üretmeye yarayan girdilerin Türkiye'den gönderildiğini de ortaya çıkardı. Eryılmaz'ın 16.12.2004 tarihli "Gizli" yazında şu bilgiler yer aldı 
"Mersin Serbest Bölge'de faaliyette kurulan Golden Universal Inc. firmasına ait, bu firmanın Al - Tahir ve Dolphin Dış Ticaret Ltd. Şti. firmalarıyla müştereken kullandığı depolarda yapılan incelemelerde, Irak'a gönderileceği belirtilen çok miktarda sigara kağıtları, sigara filtreleri, kartonlar ve sigara k ğıdına baskı yapmaya yarayan marka isimlerini ve benzeri çok sayıda gelişmiş silindire rastlanmıştır. 
Kayıtlara göre, 2003 ve 2004 yıllarında Kuzey Irak'a muhtelif sigara üretim makinesi aksam parçası ile sigara üretimi için gerekli malzeme filtre, sigara kağıdı gibi gönderildiği görülmüştür. Bu kapsamdaki transit beyannamelerinin birinde göndericinin Golden Universal, alıcı firmanın ise Dohuk'ta bulunan Kany Company olduğu, beyannameyle Irak'a sigara filtresi, muhtelif elektronik makine aksamı gönderildiği görülmektedir. 

Her marka üretiliyor 
Diğer beyannamelerde ise göndericilerin Fader Dış Ticaret, Dolphin Dış Ticaret ve Sunset Advisor Inc. olduğu, beyannamelerle 22 palet silindir sigara kağıtlarının üzerine baskı yapmaya yarayan , 1 kutu bıçak ve mumaratör, 4 palet alüminyum folyo sigara iç paket ambalajı ve 36 paket asetat sigara filtre lifi , 9 palet tütün hazırlamaya mahsus makine aksam ve parçası ve 1 palet makine - cihazlar standart aksamı ve parçaları isimli eşyanın Dohuk - Irak adresli Fahir İbrahim Muhammed firmasına gönderildiği müşahade edilmektedir. Kuzey Irak'ta iki sigara fabrikasının kurulu olduğu, bunların Barzani ve Talabani yönetimlerinin himayesinde faaliyet gösterdikleri ve istenilen her türlü markayı izinsiz ve sahte olarak ürettikleri, üretilen bu sigaraların araçlara gizlenerek, dağdan veya gümrük dışındaki sınır bölgelerinden ülkeye sokulmaya çalışıldığı bilgileri elde edilmiştir." 

Kaçakçılıkla PKK finanse edilebilir Gümrük Müfettişi Eryılmaz'ın yazısında, Kuzey Irak'taki otorite boşluğundan dolayı terör örgütlerinin kaçakçılık yoluyla finansman sağlama risklerine dikkat çekilerek şöyle denildi 
"Bilindiği üzere Kuzey Irak, otorite ve denetim boşluğu ve ülkemiz sınırında yer alması nedeniyle coğrafi olarak stratejik bir konuma sahiptir. Burada yapılan sahte sigara üretimi doğrudan hedef pazar olmamız nedeniyle ülkemizi doğrudan etkileyecek niteliktedir. Sahte taklit sigara kaçakçılığı çok ciddi boyutlarda Hazine zararına yol açtığı gibi, Dünya Sağlık Örgütü ve Dünya Gümrük Örgütü raporlarında da belirtildiği üzere sahte sigaranın normal sigaraya göre insan ve çevre sağlığını kat be kat daha fazla etkilemesi boyutuyla da üzerinde ciddiyetle durulması gereken bir konudur. Ayrıca başta PKK olmak üzere terörist örgütlerin denetim ve otorite boşluğundan yararlanarak bu bölgede etkin bir şekilde faaliyette bulunmaları, bu kaçakçılık sürecinde rol almaları ve terörist faaliyetlerini finanse etmeleri riskini de ortaya koymaktadır." 


</TEXT>
</DOC>
