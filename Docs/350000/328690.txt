<DOC>
<DOCNO> 328690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur53.html </URL>
<DATE> 2005/03/30/ </DATE>
<TIME> 20.03 </TIME>
<AUTHOR>  </AUTHOR>
<HEADLINE>
ABB genel başkanı Zor "Yeni TCK basın özgürlüğüne ağır darbe indirecek" 
</HEADLINE>
<TEXT>

     Anadolu Basın Birliği ABB Genel Başkanı Halil Zor, 1 Nisan'da yürürlüğe girecek Türk Ceza Kanunu'nun TCK ''basın özgürlüğüne ağır darbeler indirerek gazetecilerin cezaevlerinde çürümesine neden olacağını'' savundu. 
     Zor, yaptığı yazılı açıklamada, ''Ekonomik sansürün pençesinde güç şartlar altında yayınını sürdürmekte olan yerel basın, yeni TCK'nın yürürlüğe girmesiyle bir sansürle daha karşı karşıya bırakılacak'' dedi. 
     Dünyanın hiçbir yerinde gazetecilere hapis cezası getiren yasa bulunmadığını savunan Zor, şunları kaydetti 
     ''1 Nisan 2005 tarihinden itibaren, yazılı, görsel ve işitsel basın hırsıza hırsız, dolandırıcıya dolandırıcı, hortumcuya hortumcu diyemeyecektir. Cumhuriyet tarihimizde hiçbir dönemde Türk basını Abdulhamit döneminde uygulanan sansür olaylarıyla karşı karşıya kalmamıştır. Yeni çıkarılan Dernekler Yasası, Basın Yasası ve 1 Nisan'da yürürlüğe girecek olan Türk Ceza Yasası yerel basını mağdur edecektir. 
     Yasanın yürürlüğe girmesiyle gazeteciler, silahsız olarak cepheye sürülen asker gibi, eli kolu bağlanacak, tam bir teslimiyetçilikle karşı karşıya kalacaktır. Artık gazeteciler yolsuzlukları, hortumcuları, usulsüz ihaleleri, haksızlıkları yazamayacaklardır.'' Zor, yarın ''Kalem Bırakma Eylemi'' yapacaklarını belirterek, tüm gazetecileri eyleme davet etti. 
     
</TEXT>
</DOC>
