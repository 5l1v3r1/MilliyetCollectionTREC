<DOC>
<DOCNO> 316077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/soneko27.html </URL>
<DATE> 2005/02/17/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Denizbank Genel Müdürü Faiz artışı, kutuplaşma, enerji fiyatları risk 
</HEADLINE>
<TEXT>

     Denizbank Genel Müdürü ve Denizbank Finansal Hizmetler Grubu Başkanı Hakan Ateş, Türk bankacılığında önümüzdeki 10 yıl içinde yüzde 30-40 arasında bir yabancı varlığın oluşabileceğini kaydetti. 
     Ateş, 2004 yılı finansal sonuçlarına ilişkin düzenlediği basın toplantısında, geçen yıl verilen toplam kredilerde 49.5, mevduatta yüzde 25.6 büyüme, özkaynaklarda yüzde 41.5 büyüme gösterdiklerini, aktif karlılığın da yüzde 1.9 civarında gerçekleştiğini bildirdi. 
     Geçen yıl faaliyet karının yüzde 12.4 artarak 151 milyon dolara, net karın yüzde 60 artarak 103 milyon dolara yükseldiğini belirten Ateş, toplam aktiflerin yüzde 25.6 büyüyerek 6 milyar 31 milyon dolara, net faiz gelirinin yüzde 62.7 artışla 254 milyon dolara, ücret ve komisyon gelirlerinin yüzde 43.5 artışla 133 milyon dolara, net faiz marjının da yüzde 4.5'dan 5.4'e yükseldiğini bildirdi. 
     Hakan Ateş, bankanın serbest sermayesinin 417 milyon dolara çıkarak, toplam aktifin yüzde 7'si oranında gerçekleştiğine işaret ederek, grup şirketlerine verilen kredinin toplam içindeki payının yüzde 7.5'dan 4.4'e gerilediğini, sermaye yeterlilik rasyosunun yüzde 17.8 düzeyinde gerçekleştiğini söyledi. 
     Problemli krediler karşılık oranının yüzde 125 olduğunu, komisyon gelirlerinin operasyonel giderleri karşılama oranının yüzde 78'e yükseldiğini belirten Ateş, vadesiz mevduat gelirleri dahil edildiğinde bu oranın yüzde 100'ün üzerine çıktığını kaydetti. 
     Bankanın 2004 yılında sermaye piyasası işlemlerinden elde ettiği karının önceki yıla göre yüzde 85.5 oranında azaldığına dikkati çeken Ateş, ''Bu oranla övünüyoruz. Çünkü bu rakam, reel bankacılıkla para kazanma konusundaki çabamızın bir sonucu'' dedi. 
     Ateş, söz konusu rakamlarla Denizbank'ın 2004 yılında özel bankalar arasında 8. sırada yer aldığını belirterek, ''2005 yılında da 7. veya 8. olmamız muhtemel'' dedi. 
     Denizbank'ın şu anda 200 şubesi, 5 bin çalışanı, 12 iştiraki bulunduğunu anımsatan Ateş, şube sayısını 235'e çıkarmayı planladıklarını bildirdi. 
     
     ''FAİZ ARTIŞI, KUTUPLAŞMA, ENERJİ FİYATLARI RİSK'' 
     Toplantıda soruları da yanıtlayan Ateş, bu yıl için sektörde dışsal ve içsel ne gibi riskler gördüklerine ilişkin soru üzerine, şöyle konuştu 
     ''İç ve dış riskler var. Dünyada faizlerin hızlı artmasına dair ciddi endişe var. Bu, fon bulma konusunda maliyetleri artırır. Diğer bir tehdit, ülkemizin yakınındaki olası savaş. Şu anda ortam yine gergin. Tek kutba dönen dünya, kutuplaşmaya doğru gidiyor. Bu finansal piyasaların isteyebileceği birşey değil. Bunu bir risk olarak algılıyorum. Enerji fiyatlarında, özellikle petroldeki yükseliş riski var. Pahalı enerjilerle gelişmekte olan ekonomilerin işi zor.'' Hakan Ateş, Türkiye'de yapısal reformların tamamlanıp doğrudan yabancı yatırım ortamının kalıcı hale getirilmesi gerektiğini vurgulayarak, ''Ancak hala çok hayati olan yapısal reformlar bekliyor. Ayrıca siyasi istikrarın da böyle devam etmesi gerekir'' dedi. 
     Özelleştirmede bu yıl nasıl bir performans sergileneceği sorusu üzerine ise Ateş, iyi bir performans beklediklerini ifade ederek, ''Çünkü dünyada yatırımlara kayacak para hala tam olarak çekilmedi. Bizim elimizde de satılacak çok ciddi kamu teşebbüsleri var'' diye konuştu. 
     Denizbank'ın halka açık olan bölümünün yüzde 90'ının üzerindeki kısmının yabancıların elinde bulunduğuna işaret eden Ateş, bunun yabancı ilgisinin göstergesi olduğunu söyledi. 
     
     ''YABANCI ORTAKLIK ORANI YERLİLER LEHİNE OLUR'' 
     Ateş, bankacılık sektöründe yabancı ortaklıklara ilişkin bir soruyu, Türk bankacılığında uluslararası ölçülerde çalışan bir sisteme gidişat olduğunu vurgulayarak şöyle yanıtladı 
     ''Türk bankacılığı bölgede önemli bir güç ve finansal yapısı, vücudu giderek sağlamlaşıyor. Bu, yurtdışından gelebilecek her türlü girişimi destekler. Türk bankacılığında önümüzdeki 10 yıl içinde yüzde 30-40 arasında bir yabancı varlığın oluşabileceğini düşünüyorum. Bu oranın hiçbir zaman Doğu Avrupa'daki gibi bozulacağını sanmıyorum. Oralarda bankaların yarıdan fazlası yabancıların elinde. Türk bankacılığında bunun yerliler lehine olacağına inanıyorum.'' Hakan Ateş, 2005 yılında bankaların kar marjlarının 2004'e göre nasıl olacağı sorusu üzerine de şunları kaydetti 
     ''2005'te bankaların kar marjlarının azalması muhtemeldir. Bunun önüne büyüme ve kar marjı daha yüksek alanlara yönelmekle geçilebilir. Bunlardan biri yüksek kar marjlı kredilerdir. Yani bireysel krediler, kredi kartları, KOBİ'lere verilen krediler... Biz ayrıca tarım, turizm gibi avantajlı ve nakit akımını yakalayabileceğimiz pazarlara önem veriyoruz.'' Bugüne kadar faize dayalı yapılan bankacılığın artık hizmete dayalı olduğunu vurgulayan Ateş, sektörde bu yıl aktif getirinin yüzde 2'ler, özvarlık getirisinin de yüzde 15-16 seviyelerinde olacağını tahmin ettiklerini bildirdi. 
     Mortgage sistemine dair de Ateş, ipoteğe dayalı uzun vadeli konut kredisi uygulamasının Türkiye'de bu yıl sonunda hayata geçirilebileceğini, ancak mevcut kanunlarda değişiklik yapmak yerine, düzenlemelerin ayrı bir kanun ile yapılmasının daha doğru olacağını söyledi. 
     
</TEXT>
</DOC>
