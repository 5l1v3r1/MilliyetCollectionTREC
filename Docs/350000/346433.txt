<DOC>
<DOCNO> 346433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonspo23.html </URL>
<DATE> 2005/05/27/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kurtar Teknik direktörlük hayatımın en şansız sezonunu geçirdim 
</HEADLINE>
<TEXT>

     Birinci Süper Futbol Ligi’nden düşmesi kesinleşen ve yarın Beşiktaş ile sahasında karşılaşacak olan Akçaabat Sebatspor’da, teknik direktör Güvenç Kurtar, teknik direktörlük hayatının en şansız sezonunu geçirdiğini söyledi. 
     Kurtar, AA muhabirine yaptığı açıklamada, Akçaabat Sebatspor’a sezon ortasında göreve geldiğini anımsatarak, "Çok şeyler yaşadık. 
     Bırakıp gidenler oldu, sakatlanan oyuncular, kaçırdığımız net goller oldu. Bunun gibi birçok olumsuzluklar yaşadık. Böyle bir sezon kimsenin başına gelmesin. Teknik direktörlük hayatımın en şansız sezonunu geçirdim" dedi. 
     Yönetim kurulunun kendisine her zaman destek olduğunu da ifade eden Kurtar, "Akçaabat Sebatspor taraftarından da çok mutlu oldum. 
     Bana rahat çalışma ortamı hazırladılar. Ancak şansızlıklar yaşadık. 
     Gelecek sezon takımda olup olmayacağım konusunda bir netlik yok. Çünkü yönetim kurulunun durumu belirsiz" diye konuştu. 
     Beşiktaş ile yarın yapacakları karşılaşmaya her maça olduğu gibi galibiyet için çıkacaklarını kaydeden Kurtar, şunları söyledi 
     "Beşiktaş, iyi bir takım. Ligin ikinci yarısında iyi sonuçlar aldılar. Biz de iyi sonuç alamasak da iyi futbol oynayan takımlardan biriyiz. Beşiktaş maçında da güzel futbolumuzu göstermek istiyoruz. 
     Son maçımızda en azından bir Beşiktaş galibiyeti ile taraftarımıza veda etmek arzusundayız." 
     
     4 EKSİK 
     Akçaabat Sebatspor’da, ligin bitimine bir hafta izin verilen Hakan Bayraktar, Yusuf, Ali Eren ve Serdal Boyraz, yarınki karşılaşmada takımdaki yerlerini almayacaklar. 
     Karadeniz ekibinin yarınki karşılaşmaya Osman Kurtuldu, Hamza, Ogün, Selahattin, Arif Cem, Domingos, Ali Bayraktar, Ekrem, Bayram, Hasan Özer ve Orhan Kaynak olası 11 ile saha çıkması bekleniyor. 
     Bu arada, karşılaşmanın açık tribün biletlerinin 3, kapalı tribün biletlerinin 5, numaralı tribün biletlerinin ise 10 milyon liradan satışa çıkarıldığı bildirildi. 
     
</TEXT>
</DOC>
