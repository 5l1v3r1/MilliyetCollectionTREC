<DOC>
<DOCNO> 329527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/guncel/gun90.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Serin Duruş 
</HEADLINE>
<TEXT>


Alper Mestçi - Hüseyin Özcan 
serindurus milliyet.com.tr Fax 0212 505 69 19 

Tİplemeler .. 
Vapur sakini tiplemeleri 

1 Dörtnalagiller 20 dakikalık vapur seyahatinin 5 dakikasını oturmakla, geri kalan 15 dakikasını vapurun yanaştığı kısmı kapan ilk kişi olmaya çalışmakla geçirirler. Biraz daha az aceleci olup 10 dakika oturanlarla beraber 17. dakikaya doğru vapurun denize 60 derece açı yaparak iskeleye yanaşmasına sebep olurlar. Bunların bir kısmı iskele verilmeden atladıkları için hayatlarında birçok kez ölüm tehlikesiyle karşılaşır... 
2 Durağangiller Seyahat boyunca cam kenarında oturmasalar bile dışarıdaki bir noktaya kilitlenerek sıkılma belirtisi göstermeyenlerdir. Kitap veya gazete okumaz, etraflarındaki insanlarla ilgilenmezler. Tek dert dışarıdaki o meçhul noktadır. Bakarlar da bakarlar. Büyük ihtimalle camdaki kuş pisliğine gözlerini kilitlerler, zira hareket halindeki vapurda gözü bir noktaya dikmek pek mümkün değildir... 
3 Okurgiller Nereye oturdukları önemli değildir. Can simidi sandığının üzerine bile otursalar hemen kitaplarını okumaya başlarlar, top patlasa kafalarını kaldırmazlar. Kafalarının dibinde bas bas bağıran kalem satıcısı, bir dakikalarını isteyen dilenci bile dikkatlerini dağıtamaz... 
4 Tütücügiller Vapura biner binmez dışarıdaki kısımlara yönelirler, çünkü hemen bir sigara yakmalıdırlar. Vapurda ne kadar çok sigara içerlerse kar sayarlar. Yanında çay içmezlerse olmaz. Soğuktan nefes bile alınamazken dışarıda sigara içmekten vazgeçmezler. Çöp atmak için yerleştirilmiş saksımsı kutuları kullanmak hiç adetleri değildir. Bazıları izmaritle martı vurmaya kadar ilerletmiştir işi... 
5 Balgamgiller Kışları genelde çok kalabalık olan kapalı bölümde yolculuk boyunca boğazlarını temizlemeye çalışırlar. "Ehüeoaaaarrrrrggh, huaaaak, ımghhhhh " sesleri size bu "müstesna" yolculukta eşlik eder. Çaresizce o sırada televizyonda gösterilen Hayrünnisa Hastanesinin reklamına konsantre olmaya çalışırsınız ama nafile... 

İnsanları parmakla göstermek çok ayıptır .. 
George R. Redpoint Laser Pointer'ın mucidi 

Nevada araştırmaları 

Nevada'nın çorak steplerinde yapılan bir araştırmaya göre her 3 depresyondaki hastadan 2'sinin depresyonda olmayıp artistlik yaptığı, diğerinin ise temiz bir sopa yedikten sonra depresyondan çıktığı anlaşılmıştır. 

İyi anlamda 
"...yaptığı bu hareket tam anlamıyla dangalaklık. Dangalaklık derken bunu hakaret olarak kullanmıyorum. " b b 
</TEXT>
</DOC>
