<DOC>
<DOCNO> 338544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/ekonomi/eko05.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çiftçiye doğrudan desteğin üçte biri haksız ödeme' 
</HEADLINE>
<TEXT>



Kadastrosu bulunmayan köylerdeki bazı çiftçilerin "arazilerini olduğundan fazla göstererek" Doğrudan Gelir Desteği DGD aldıkları, bu nedenle çiftçilere ödenen DGD'nin 3'te 1'inin boşa ödendiği bildirildi. 
Türkiye'de 36 bin 649 köyden yaklaşık 9 bin 500'ünün kadastrosu bulunmadığını açıklayan Tapu Kadastro Genel Müdürü Zeki Adlı, DGD desteğinin, hangi çiftçi ne kadar arazi kullanıyorsa ona göre verildiğini söyledi. Ancak köylülerin kullandıkları alanlarla ilgili bilgileri yanlış verdiklerini açıklayan Adlı şöyle konuştu 
"Şimdi 9 bin 500 köyde kadastro çalışması olmadığı için buralardaki çiftçilerin kullandıkları alanda tam olarak belli değil. Bunun için bir komisyon oluşturuyorlar ve gidin onu kim kullanıyor ve alanı ne kadar tespit edin diyorlar. Gidenlerin elinde ölçüm aletleri olmadığı için arazi tam olarak ölçülemiyor. Bu nedenle örneğin 50 dönümlük bir yer 100 dönüm, 100 dönümlük bir yer 500 dönümmüş gibi gösterilebiliyor. Türkiye genelinde DGD'lerin 3'te 1'i haksız ödeme...Çünkü sağlıklı bir tespit yapılamıyor. Önüne geçmek için kadastro çalışmalarının bitmesi gerekir." 


</TEXT>
</DOC>
