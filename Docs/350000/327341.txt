<DOC>
<DOCNO> 327341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonsiy07.html </URL>
<DATE> 2005/03/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Erdoğan, kendisini eleştiren Yeni Şafak yazarı ile de tartışmış 
</HEADLINE>
<TEXT>

     Yeni Şafak Gazetesi yazarı Ahmet Taşgetiren, karikatüristler başta olmak üzere eleştiriler karşısında öfkelenmesini doğru bulmadığını belirttiği Başbakan Recep Tayyip Erdoğan'ın Başbakan olmadan önce bir yazısı nedeniyle kendisine de öfkelendiğini hatta telefonda tartıştıklarını anlattı. 
     Taşgetiren, Yeni Şafak Gazetesi'ndeki yazısında Erdoğan'ın son günlerdeki "öfkeli ve tepkisel davranışlarını" eleştirdi. Taşgetiren, "Tayyip Bey, Çanakkale filmini izlerken gözyaşlarını tutamıyor. Tayyip Bey, bir şehit tabutunu taşırken, bir şehit çocuğunun başını okşarken, bir şehit eşini teselli ederken de gözyaşlarını tutamıyor. Bir fukara ocağında iftar yaparken de yüreği kabarıyor. Bunlar bir devlet adamı için güzel şeyler. Ama Tayyip Bey kızıyor da. Eleştiri karşısında öfkeleniyor, tepki de gösteriyor" diye yazdı. 
     
     ERBAKAN TEPKİ GÖSTERMEZDİ 

     Taşgetiren son zamanlarda Erdoğan'ın sinirli halinin yadırgandığını belirtirken, Erdoğan'la kendisi arasında geçen bir tartışmayı da şöyle anlattı 
     "Bir ara henüz Başbakan değilken benim bir yazıma da öfkelenmiş, telefonda tartışmıştık. Hatta o zaman, 'Ben bugüne kadar Erbakan Hoca ve Recai Kutan hakkında onca eleştiri yazdım, bir kere bile böyle tepki almadım' diye yazmıştım. Erbakan Hoca, Çanakkale filmini seyrederken ağlar mı bilmem ama, eleştiriler karşısında öfkelense bile bir noktaya kadar bunu içine gömecek bir kişilik ve liderlik üslubuna sahip bulunduğunu söylemek mümkün. Tayyip Bey öfkeleniyor ve bu bir noktadan sonra zaaf gibi telakki edilmeye başlanıyor." 
     
     TAZMİNAT DAVASI ŞIK DEĞİL 

     Taşgetiren, Erdoğan'a son günlerde karşı karşıya geldiği, karikatüristler, Sabancı, Denktaş ve çiftçilerle ilgili olarak da şu uyarılarda bulundu 
     "Bence Tayyip Bey'in bir karikatür için tazminat davası açması şık değil. İsterse kazandığı parayı bir hayır kurumuna versin, o dava şık değil. O dava, sembolik bir nitelik kazanıyor. Çünkü, 'karikatüre bile tahammül edememenin göstergesi' olarak sunuluyor, algılanıyor. Bence Tayyip Bey'in TÜSİAD Başkanı Ömer Sabancı'nın eleştirileri karşısında, 'Benimle uğraşacağına Özdemir Sabancı'nın katilini koruyanlarla uğraş' çağrısı yapması şık değil. 
     Bence Tayyip Bey'in Denktaş'a torunlarının aldığı Rum pasaportunu hatırlatması şık değil. Bence Tayyip bey'in çiftçilere, 'Yok öyle 25 kuruşa simit' diye çıkışması hoş değil." 
     
     ERDOĞAN'IN ETRAFINDAKİLER 

     Taşgetiren Erdoğan'ın zaman zaman kabaran öfkesini de anlamak gerektiğini belirtirken, Erdoğan'a, değişik kesimlerle ilişkilerini daha sağlıklı sürdürme çağrısında bulundu. Taşgetiren "Bunun için de Tayyip Bey'in etrafında ona 'nasıl göründüğünü' söyleyecek dostlar bulunmalı" dedi. 

     
</TEXT>
</DOC>
