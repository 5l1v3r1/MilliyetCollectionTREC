<DOC>
<DOCNO> 305164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonspo14.html </URL>
<DATE> 2005/01/10/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Takım arkadaşları Hido'yu öve öve bitiremedi 
</HEADLINE>
<TEXT>

     NBA'deki temsilcimiz Hidayet Türkoğlu, yeni takımı Orlando Magic'e her geçen gün daha fazla ısınıyor. Hido, son iki maçta çok fazla süre bulmamasına rağmen 22 ve 19 sayı kaydederek Orlando'nun galibiyetlerinde başrolü oynadı. 
     Orlando gazetelerinin "şutları girmese de takıma çok faydalı" dedikleri Hidayet'e en büyük övgüler takım arkadaşlarından geldi. 
     Takımın yıldız guardlarından Cuttino Mobley Hido için, "Kim ondan daha iyi kenardan gelip katkı yapabilir bilmiyorum. Bu çocuk, potaya gidebiliyor, uzun mesafeli şutları iyi ve boyu 2.08" diyor. 
     
     "BENCE O ALL STAR" 

     Takımın süperstarı Grant Hill'e göre Türkoğlu, NBA'in En İyi 6. Adamı ödülüne aday gösterilmeli. "Bence Hido bir All-Star. Belki şimdi değil. Ama oyunu gelişmeye devam ediyor ve zaman içinde olacak. Maç içinde bir çok şeyi yapabiliyor. Çok verimli oynuyor. Şut atabiliyor, top sürüyor ve pas veriyor. Onunla oynamak çok zevkli". 
     
     "ROLÜNÜ BİLMEK ÖNEMLİ" 

     25 yaşında olan ve bu sene 13 sayılık bir ortalama tutturan Hidayet, şutu girmediği zamanları umursamadığını söylüyor "Üzülmedim, çünkü geçen sezonun sonuna kadar 3 sayı yüzdesinde NBA lideriydim. Şutumun geri geleceğini biliyordum. En önemlisi oyundaki rolünü bilmek. Benim rolüm şu anda kenardan gelip agresif bir oyunla takımıma faydalı olmak" 

     
</TEXT>
</DOC>
