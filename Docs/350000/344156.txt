<DOC>
<DOCNO> 344156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/yasam/axyas02.html </URL>
<DATE> 2005/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Devletten Rojda'ya Deniz Akkaya burnu 
</HEADLINE>
<TEXT>


Tecavüzcüsünün ailesi tarafından burnu kesilen Rojda G.'ye, devlet hastanesinde Deniz Akkaya modeli burun yapılacak 

ŞEYHMUS ÇAKAN DHA 

Diyarbakır'da 12 yaşında kendisini hamile bırakan tecavüzcüsüyle yaşamak zorunda bırakılan, ardından da ailesi tarafından burnu kesilen 15 yaşındaki Rojda G.'ye, devlet yardım eli uzattı. 
Çok gezdiği iddiasıyla kayınpederi Ekrem ve kayınbiraderleri Feyyat ve Turan Gezginci'nin burnunu kestiği Rojda G.'ye, bir estetik ameliyatla manken Deniz Akkaya modeli burun uygulanmasına karar verildi. Estetik ameliyatı, Devlet Hastanesi Plastik Cerrahi bölümünden Dr. Ahmet Bulut üstlendi. 
Rojda'nın burnu kesildikten sonra ilkel yöntemlerle tedavi edilmeye çalışıldığını belirten Dr. Bulut, hastanın durumunu şöyle anlattı 

Ücret alınmadı 
"Bize geldiğinde ön yüzü kesilmiş burnun içinde de haşlanmış buğday taneleri vardı. İlaç tedavisi uyguladık, 2 cerrahi müdahaleyle kesilmiş burun direğini oluşturduk. Rojda'ya en iyi Akkaya'nın burun modeli yakıştı. O burun modelini yapacağız. Rojda eski sağlığına 3. cerrahi müdahale sonunda kavuşacak." 
Sözlerini, "Rojda'ya estetik değil, yanaktan aldığımız dokularla yeni burun yapıyoruz" diyerek sürdüren Dr. Bulut, yeşil kartı olan Rojda'dan hiçbir ücret alınmadığını da belirtti. 


</TEXT>
</DOC>
