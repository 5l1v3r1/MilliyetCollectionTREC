<DOC>
<DOCNO> 303680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/soneko26.html </URL>
<DATE> 2005/01/05/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
FED'in faiz artıracağı beklentisi doların toparlanmasını sağladı... 
</HEADLINE>
<TEXT>

     Uluslararası döviz piyasasında euro dolar paritesi, gün içinde 1.3220'ye kadar gerileyerek doları son 3 haftanın zirvesine taşıdı. 
     Yatırım bankası analistleri ise ABD merkez bankası FED'in bir sonraki toplantısında ''tekrar faiz artıracağı'' beklentisinin doların toparlanmasında etkili olduğunu belirtseler de orta vadede gerileme trendinin bozulmayacağını kaydediyorlar. 
     Son 3 ayda önemli paralar karşısında değer kaybeden doların ABD'de enflasyon baskısını artırması karşısında, FED'in önümüzdeki Şubat başındaki toplantısında tekrar faiz artırımına gerek duyabileceği ihtimali ağırlık kazanıyor. 
     ABD'de dün açıklanan 2004 yılı Kasım ayı sanayi siparişlerinin son 4 ayın en yüksek rakamı olan yüzde 1.2 ile beklentilerin üzerinde gelmesi, dolardaki toparlanmanın diğer bir nedeni olarak gösteriliyor. 
     Kısa vadede doların bir miktar daha toparlanabileceğini belirten yatırım bankası Calyon'un döviz araştırma uzmanı Mitul Kotecha, ''Fakat doların tekrar gerilemeye başladığını görmemizin uzun zaman alacağını sanmıyorum'' diyor. 
     ABD'de cuma günü açıklanacak Aralık ayı istihdam verileri, doların kısa vadedeki seyri açısından önemli görülüyor. Ekonomistler, ABD ekonomisinin geçen ay 175 bin yeni istihdam ürettiğinin açıklanmasını bekliyor. 
     Yüksek gelecek istihdam rakamıyla doların bir miktar daha toparlanabileceği belirtiliyor. 
     Öte yandan ABD merkez bankası FED'in geçen yıl gerçekleştirdiği çeyrek puanlık 5 faiz artırımını bu yıl da sürdüreceği beklentisi, New York Borsası'nda satış baskısı yaratıyor. 
     Borsada Dow Jones sanayi endeksi faiz artırımı korkusuyla dün yüzde 1.4 geriledi. Teknoloji endeksi Nasdaq'taki gerileme ise yüzde 3'ü buldu. 
     Bazı analistler ise FED'in bir sonraki toplantıda dolar faizini yükseltmeyerek önceki kararlarının sonuçlarını daha iyi gözlemlemek için zaman kazanmayı tercih edebileceğini iddia ediyor. 
     FED, geçen yıl 29 Haziran, 10 Ağustos, 21 Eylül, 10 Kasım ve 14 Aralık toplantılarında 5 kez çeyrek puanlık faiz artırımı kararı alarak dolar gösterge faizini yüzde 2.25'e yükseltmişti. 
     Uluslararası döviz piyasasında euro dolar paritesi son işlemlerde 1.3240 seviyesinde bulunuyor. 
     
     SERBEST PİYASADA DA YÜKSELDİ 

     İstanbul ve Ankara serbest piyasalarında alınıp satılan döviz türlerinin, dün ve bugün itibariyle alış ve satış kapanış fiyatları şöyle 
     

İSTANBUL SERBEST PİYASA Salı Alış Salı Satış Çarşamba Alış Çarşamba Satış ABD Doları 1.3500 1.3550 1.3750 1.3850 Euro 1.8050 1.8120 1.8230 1.8300 İng. Sterlini 2.5600 2.5750 2.5700 2.6100 İsviçre Frangı 1.1630 1.1750 1.1700 1.1990      

ANKARA SERBEST PİYASA Salı Alış Salı Satış Çarşamba Alış Çarşamba Satış ABD Doları 1.3480 1.3580 1.3730 1.3900 Euro 1.8020 1.8150 1.8230 1.8450 İng. Sterlini 2.5390 2.5690 2.5320 2.6000      

     
</TEXT>
</DOC>
