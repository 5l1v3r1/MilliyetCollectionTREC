<DOC>
<DOCNO> 327465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/spor/aspo.html </URL>
<DATE> 2005/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli piyango 2-0 
</HEADLINE>
<TEXT>


Ay-Yıldızlı Takım, Dünya Kupası Elemeleri'nde Arnavutluk önünde 5 dakikada işi bitirdi, 85 dakika ecel terleri döktü. Büyük ikramiye, Necati Ateş'in penaltısından ve rakibin kendi kalesine attığı golden geldi 

90 DAKİKA - MEHMET DEMİRKOL 


Hedef büyük koşmak gerek 

Erken gelen goller 96 ruhunun canlandığının bir işareti gibiydi. Orta saha presiyle kapılan toplar ve direkt kaleye yönelen akınlar. Ama bunun bir ilüzyon olduğunu anlamamız için çok zaman geçmesi gerekmedi. 
Aslında bu, Yıldıray ile Emre'nin takıma katılmasıyla ortaya çıkan bireysel artılardı. Arnavutluk'un çok da sert olmayan savunmasını geçecek verkaçları ve kanat organizasyonlarını yapmakta çok zorlandık. 
Bu, ne kadar kazanılmış bir maç olsa da rakibin sonsuz risk aldığı 75. dakikaya kadar fark yediğimiz Ukrayna sınavının bile altında bir performans gösterdik. Orta sahada Koray'la başlayıp, önündeki yurt dışı patentli üçlüyle tamamlanan orta alan Necati ve Ümit tarafından anlaşılamayınca, bu potansiyelden yararlanamadık. 
Savunmadan top çıkarmakta zorlanıyor, rakibi delmekte kısır kalıyorduk. Orta sahaya yol açan Fatih ekürisi Yattara'yı, Necati ise Ribery'yi arıyor gibiydi. 
Halbuki kanatlarımızı bu kadar iyi işletecek oyuncular yoktu. Ve bizim göbeği çalıştırmamız gerekiyordu. Ama orta saha, kanat ve forvet bölgeleri buna uyanamadı. Eğer bu bağlantıları sağlayabilirsek gruptan çıkmak ve sonrasına yönelik ümitlenmekte hiç sakınca yok. Ama üç gün içinde bu işi yapamazsak Gürcistan karşısında çok zorlanırız. 

GÜNÜN ADAMLARI 
Görünmeyen kahramanlar 

Tabii ki başta Fatih Tekke. İki takım arasındaki farkı yaratan, orta saha hattıyla uyum sağlayan az sayıdaki isimden biriydi. Yıldıray, Emre ve Hamit'in dalışlarında yer açan adamdı. Sonra Serkan... Teknik becerisi en düşük olan oyuncumuz orta sahayı ve Emre'yi en çok besleyendi. Doğru bindirmeler yaptı ve defansif yönde çok çalıştı. Ve Koray. 1.5 ayda sadece Beşiktaş'ın değil, Milli Takım'ın da en iyilerinden biri oldu. Defansın arasına girip oyunu rahatlattı, hücuma destek vermeyi de ihmal etmedi. 

GÜNÜN YILDIZI 
Sahadaki teknik direktör 

Milli Takım orta sahası Yıldıray'ın katılımıyla eskiyi hatırlatan iki yönlü oyuna çok yaklaşmıştı. Arkada Koray, önünde Emre, Yıldıray ve Hamit, presli direkt kaleyi düşünen bir oyun yapısı kurdular. İdeale yakın bir düzen ve sistemdi. Ancak Necati ve özellikle Ümit'in bu yapıya uyum sağlayamaması Emre'yi fazlasıyla sinirlendirdi. İlk yarıda sürekli arkadaşlarını ve Yanal'ı uyararak neler yapmaları gerektiğini anlattı. Peki anlaşıldı mı Anlaşıldıysa bile Emre'nin beklediği performansa ulaşılamadı. 

GÜNÜN YANLIŞLARI 
Kötü zemin vasat hakem 

Sezon başında beş metre aşağı indirilen İnönü Stadı'nın zemini henüz ligin sonunu göremeden kullanılmaz hale gelmiş. Teknik kapasitesi yüksek orta saha oyuncuları için bu durum büyük bir dezavantajdı. Avusturyalı hakem Plautz karşılıklı birer penaltıyı 'es' geçti. Necati'nin düşürüldüğü pozisyonda faulü göremediği için yardımcısından yardım istedi. Karşılaşmanın sonlarına doğru da Bushi'nin düşürüldüğü pozisyonda hareketi net olarak görmesine rağmen 'devam' kararı verdi ve Arnavutluk'un son ümitlerini de bitirdi. 

MAÇIN DAKİKALARI 
Penaltımız güme gitti 

3 Emre'nin yarattığı penaltı 
Emre'nin rakip oyun kurarken topu kapıp, ceza sahası içine kadar süreklediği akında Dallko'ya iki seçenek kalmıştı. İndirmek veya gole izin vermek. İlkini seçti. 11 metredeki topun başına geçen Necati'nin vuruşu kalecinin müdahalesine rağmen alt doksana gitti. 

5 Bu kez Yıldıray 
Orta sahada rakip oyun kurarken presleyip, topu kapan bu kez Yıldıray'dı. Soldan çizgiye kadar daldı, Necati'ye kesti. Ondan önce davranan Beqiri, kaleciyi ters ayakta bırarak topu içeri yuvarladı. 

14 Es geçilen penaltı 
Necati o ana kadar orta sahasıyla uyumlu tek işini yapıp ceza sahasına daldı. Ve kaleci Lika tarafından düşürüldü. Yardımcı hakemiyle uzun süre kesişen Plautz korneri gösterdi. 

36 Rüştü'yü Tolga kurtardı 
Ceza sahasına düşen serseri bir ortada Rüştü boşa çıktı. Tolga topu kornere attı. Kornerden gelen topu Haxhi kafayla az farkla auta attı. 

50 Bu kez Hamit dalıyor 
Her net pozisyonumuzda olduğu gibi en sağdan dalıp, en soldan gole yaklaşan yine bir orta saha oyuncusu Hamit'ti. Ama kaleciyle karşı karşıyada topa çok kötü vurdu. 

69 Direğe takıldılar 
Skela'nın serbest vuruşunda Bogdani kafayı vurdu. Meşin yuvarlak direğe çarpıp dışarı çıktı. 

78 Necati'nin en iyisi 
Galatasaraylı forvet, Yıldıray'la girdiği verkaçta 10 numaraya çok iyi bir pas verdi. Yıldıray'ın soldan dalıp, direk dibine vurduğu şutta kaleci devleşti. 

YILDIZ TABLOSU 

TÜRKİYE 1 Rüştü 5 14 Serkan 6 2 Tolga 5 4 İ.Toraman 6 6 Ümit 5 15 Koray 6 11 Hamit A. 5 16 Gökdeniz Dk.76 10 Yıldıray 7 5 Emre 6 3 Bülent Dk.84 9 Fatih 4 20 Ayhan Dk.62 5 18 Necati 5 
YEDEKLER 
12 Ömer, 7 Okan, 
17 Tuncay, 24 Ersen M. 

ARNAVUTLUK 1 Lika 6 3 Dallku 5 2 Bekiri 5 23 Haxhi 6 18 Duro 5 8 Bushi Dk.79 13 Skela 6 11 A.Adrian 5 14 Lala 6 5 Cana 5 17 Tare 5 22 Bogdani 5 
YEDEKLER 
12 Hidi, 4 Osmani, 9 Myrtaj 
15 Muka, 24 Lici, 25 Sina 

HAKEMLER 
Konrad Plautz, Egon Bereuter, Walter Staudinger Avusturya 

GOL 
Necati Dk.2 pen. , Bekiri Dk.5 k.k. 

SARI KART 
Cana, Aliaj Adrian 

KIRMIZI KART 
Yok 

2. GRUP PUAN DURUMU Takımlar O G B M A Y P 1-Ukrayna 6 4 2 - 11 3 14 2-Yunanistan 6 3 2 1 10 6 11 3-Danimarka 6 2 3 1 10 6 9 4-Türkİye 6 2 3 1 8 5 9 5-Arnavutluk 6 2 - 4 3 9 6 6-Gürcistan 5 1 2 2 6 8 5 7-Kazakistan 5 - - 5 2 13 - 

30 Mart Çarşamba 
Gürcistan - TÜRKİYE 
Yunanistan - Arnavutluk 
Ukrayna - Danimarka 

23 yıl sonra gelen zafer 

A Milli Futbol Takımı, Arnavutluk'u tam 23 yıl sonra yenmeyi başardı. Rakibiyle bugüne kadar 4 resmi, 3 de özel karşılaşma yapan ve 2 galibiyet alan Ay - Yıldızlı ekibimiz, 27 Ekim 1982 İzmir'de kazandığı 1-0'lık maçın ardından son 4 randevuda gülememişti. 

Necati Ateş siftah yaptı 

Galatasaraylı Necati Ateş, Ay - Yıldızlı formayla ilk golünü Arnavutluk filelerine gönderdi. Tecrübeli oyuncu, 7. kez A milli olduğu karşılaşmanın 3. dakikasında penaltıdan attığı golle siftah yaptı. Galatasaraylı Ayhan Akman da 4.5 yıl sonra şans buldu. Ayhan en son 23 Şubat 2000'de Norveç'e karşı oynamıştı. 

Hamit'ten savunma 

Teknik Direktör Ersun Yanal tarafından ilk on birde sahaya sürülen Hamit Altıntop, uyum sorunu yaşadığını söyledi. Hamit, "Ne kadar çok oynarsam o kadar iyi olacağım. Birkaç pozisyon yakaladım ama gole çeviremedim. Hocam Gürcistan karşısında da görev verirse bu kez daha faydalı olacağıma inanıyorum" diye konuştu. 

Kötü başladık 

19 Yaş Altı A Genç Milli Futbol Takımı, Almanya'nın Düsseldorf kentinde düzenlenen Uluslararası "Nokia Debitel Turnuvası"ndaki ilk iki maçında galibiyet bulamadı. İlk sınavında İngiltere'den Newcastle United'a 1 - 0 yenilen Ay - Yıldızlı gençler, ikinci karşılaşmasında da Alman rakibi Stuttgart ile 2-2 berabere kaldılar. 


</TEXT>
</DOC>
