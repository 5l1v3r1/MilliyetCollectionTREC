<DOC>
<DOCNO> 334437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/soneko06.html </URL>
<DATE> 2005/04/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Sıcak para 34.2 milyar dolara indi 
</HEADLINE>
<TEXT>

     Şubat sonunda 38.5 milyar dolarla rekor düzeye ulaşan "sıcak para", mart ayında hem hisse senedi fiyatlarında yaşanan yüzde 10 düşüş, hem de dolar kurundaki yüzde 5.3 oranındaki artışın etkisiyle 4.3 milyar dolar azalarak 34.2 milyar dolara indi. Uzun bir aradan sonra sıcak para Türkiye'de zarar etti. 
     ANKA'nın Merkez Bankası, Hazine ve Takasbank verilerinden yaptığı belirlemeye göre, yabancı yatırımcıların Türkiye'deki menkul kıymet ve mevduatlarından oluşan toplam yatırımları, mart ayında 4 milyar 317 milyon dolarlık gerileme gösterdi. Şubat ayı sonunda 38 milyar 545 milyon dolarla rekor düzeye ulaşan yabancıların Türkiye'deki toplam portföyü, mart ayı sonu itibariyle 34 milyar 228 milyon dolara indi. 
     Sözkonusu düşüşte, doların YTL karşısında değer kazanması ve Borsa'daki değer kaybı önemli bir rol oynadı. 
     Şubat ayı sonunda 1.2785 YTL olan dolar kuru, martta yüzde 5.3 artarak ay sonunda 1.3462 YTL'ye yükselmişti. Şubat 
     sonunda 28 bin 396'ya kadar ulaşan Borsa endeksi ise yüzde 10 azalarak mart sonu itibariyle 25 bin 558'e inmişti. Söz konusu iki gelişme yabancı portföy yatırımcılarının önceki aylarda sağladıkları getirinin bir bölümünü martta kaybetmelerine yol açtı. 
     
     ÜÇ AYDA 2.6 MİLYAR DOLAR ARTTI 
     "Sıcak para" olarak tanımlanan yabancı yatırımcıların portföyünde, mart ayındaki gerilemeye rağmen ilk üç ay itibariyle ise 2 milyar 597 milyon dolarlık büyüme gözlendi. 
     2004 yılı sonunda yabancıların toplam yatırımları 31 milyar 
     631 milyon dolar düzeyinde bulunuyordu. 
     
     14.8 MİLYAR DOLARI KAMU MENKUL KIYMETLERİNDE 
     Yabancı yatırımcıların Türkiye'deki bankaların emanetinde bulunan Hazine iç borçlanma kağıtları ile eurobondlarının toplam tutarı, mart ayında 1 milyar 187 milyon dolar azalarak 14 milyar 844 milyon dolara indi. Bu azalışın tümüne ylakın bir bölümü YTL cinsinden iç borçlanma kağıtlarından kalnaklandı. 1 milyar 172 milyon dolar azalan YTL cinsinden iç borçlanma kağıtları portföyü 11 milyar 765 milyon dolara indi. Eurobond ve döviz cinsinden DİBS'lerin tutarı ise sadece 14 milyon dolar azalarak 3 milyar 80 milyon dolar olarak gerçekleşti. Bu tutarın 1 milyar dolarlık kısmı eurobondlardan 2 milyar doları ise döviz cinsinden iç borçlanma kağıtlarından oluşuyor. 
     
     EN HIZLI GERİLEME HİSSE SENEDİ PORTFÖYÜNDE 
     Yabancıların İMKB'de sahip oldukları hisse senetlerinin toplam değeri ise sözkonusu ay hızlı bir düşüş gösterdi. 
     Mart ayında yabancıların hisse senedi portföyü 2 milyar 890 milyon dolar azalarak 19 milyar 28 milyon dolardan 16 milyar 138 milyon dolara indi. Bu azalış yabancıların İMKB'den 
     çıkmasından değil dolar kurundaki artış ve hisse senedi fiyatlarından kaynaklandı. Yabancılar martta, TÜPRAŞ'ın yüzde 15 hissesinin toptan satışlar pazarında yaklaşık 450 milyon dolar bedelle satışının da etkisiyle net 152 milyon dolarlık alımla sonuçlanmıştı. 
     
     MEVDUAT 
     Yabancı gerçek ve tüzel kişiler ile bankaların Türkiye'deki bankalarda bulunan toplam döviz ve YTL cinsinden mevduatları ise geçen ay 240 milyon dolarlık gerileme göstererek 3 milyar 246 milyon dolara indi. Bunun 2 milyar 728 milyon dolarını oluşturan döviz mevduatları 181 milyon dolar, 518 milyon dolarını oluşturan YTL cinsinden mevduatlar 59 milyon dolar azaldı. 
     
     SICAK PARANIN GETİRİSİ 
     Mart ayı sonu itibariyle son bir yılda YTL cinsinden iç borçlanma kağıtlarında değerlendirilen sıcak para, dolar bazında yüzde 19.3 ile yüzde 27.1 arasında getiri sağladı. 
     Aynı dönemde Borsa'da değerlendirilen sıcak paranın getirisi ise yüzde 23.2 olarak hesaplandı. 
     YTL cinsinden mevduatta tutulan sıcak para, son bir yılda dolar bazında yüzde 16.8-18.1, döviz mevduatında tutulan sıcak para yüzde 5.7-6 kazanç sağladı. 
     
</TEXT>
</DOC>
