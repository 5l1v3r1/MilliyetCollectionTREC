<DOC>
<DOCNO> 304033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/soneko35.html </URL>
<DATE> 2005/01/06/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İhracatçılardan, Kızılay'ın ''Asya ağlıyor'' kampanyasına aktif destek 
</HEADLINE>
<TEXT>

     Türkiye İhracatçılar Meclisi TİM , üyesi olan tüm ihracatçı birlikleri ile beraber Türkiye Kızılay Derneği tarafından başlatılan ''Asya Ağlıyor Yüzyılın Felaketine Yardım Elini Uzat'' kampanyasına aktif destek verme kararı aldı. 
     Kampanyanın başlatılması ve işbirliğinin ileride de sürdürülmesi için TİM Başkanı Oğuz Satıcı ve Kızılay Genel Başkanı Talat Yılmaz arasında Dış Ticaret Kompleksi'nde işbirliği protokolü imzalandı. 
     Toplantıda konuşan TİM Başkanı Satıcı, Kızılay ile büyük bir dayanışma kampanyası örgütlemeye karar verdiklerini söyledi. 
     Satıcı, ''TİM ve ihracatçı birlikleri Asya Pasifik coğrafyasından gelen küresel çığlığa Türk Kızılay'ı ile beraber, Türkiye'nin küresel şefkatini ihraç ederek cevap verecektir. Şimdiye kadar mal ve hizmet ihracatını gerçekleştiren ihracatçılar, bu noktada yardımlaşmanın, Türk sorumluluğunun ve şefkatinin ihracatını yapacaklardır'' dedi. 
     Türkiye'nin doğal afetlerin acılarını çok iyi bilen bir millet olduğunu ifade eden Satıcı, şunları kaydetti 
     ''Asya'dan yükselen çığlığa olanaklarımızı sonuna dek zorlayarak yanıt vermenin tam zamanı olduğuna inanıyoruz. Bir gün bizlerin de ihtiyacı olacağını unutmadan 
     Tüm sivil toplum örgütlerini, meslek örgütlerini ve Fenerbahçe, Trabzon, Beşiktaş, Galatasaray gibi kitlesel spor takımlarını ortak bir koordinasyon çatısı altında, dayanışmanın gücünü artırmak için birleşmeye, tüm Türkiye medyasını bu kampanyanın iletişim ayağını güçlendirmeye ve tüm Türk milletini Türk Kızılay'ının şefkatli elini güçlendirmek için dayanışmaya davet ediyoruz.'' Oğuz Satıcı, tüm bankaların açılmış ve açılacak hesap numaralarından veya Turkcell ve Telsim'in 2868 kısa mesaj servis numarasından ya da Kızılay'ın www.kizilay.org.tr internet adresinden kampanyaya yardımların beklendiğini bildirdi. 
     Kızılay ile işbirliğinin kısa vadeli olmadığını belirten Satıcı, ''Kızılay'ın yapacağı tüm çalışmalarda destek olacağımızı ilan ediyorum'' dedi. 
     
     YARDIM KONSERİ 

     Soruları da yanıtlayan Satıcı, hem TİM'in hem Kızılay'ın kampanyanın başlangıcında nakdi yardımı olacağını belirterek, ''Bizim müşterek aldığımız karar var. Kızılay 1.5 milyon YTL, ihracatçı birliklerimiz ve TİM'de bu hesaplara 1 milyon YTL aktaracak. Onun dışında asıl katkıyı kamuoyundan, diğer sivil toplum örgütlerinden bekliyoruz. Toplumun tüm kesimlerinin bu işe sahip çıkması gerekiyor'' diye konuştu. 
     Satıcı, bir başka soru üzerine de, Turkcell ve Telsim'in 2868 kısa mesaj servisine boş mesaj gönderilmesi durumunda bunun karşılığında 5 YTL'nin yardım hesabına geçeceğini bildirdi. 
     Önümüzdeki günlerde kampanya çerçevesinde bir yardım konseri organize edileceğini de kaydeden Satıcı, ''20-25 yerli ve yabancı sanatçının katılacağı konser, beraberinde yeni fikir ve projelere de açık olacak'' dedi. 
     Kampanyada maddi yardımların dışında ayni yardımların da kabul edileceğini ifade eden Satıcı, ''Kurumsal ayni yardımlar alınacak. Temel gıda maddeleri, sağlık malzemeleri... Giyim konusunda kabul edeceğimiz ayni yardım ise tişört, pantolon, iç çamaşırı ve terlikle sınırlı. Bunlar da şirketlerin, kurumların topluca seri olarak hazırladığı ayni yardımlar olacak'' diye konuştu. 
     Oğuz Satıcı, kampanyanın süresinin 2 ay olduğunu ve şartlara göre bu sürenin daha da uzatılabileceğini söyledi. 
     Bir başka soru üzerine de Satıcı, büyük futbol takımlarına kampanyada önemli roller düştüğünü vurgulayarak, '' Bizim şu kadar taraftarımız var şeklinde övünmeleri var. Bunu ölçmenin en güzel yollarından biri, ne kadar yardımsever taraftarları var ortaya koysunlar'' ifadesini kullandı. 
     Şu ana kadar hiçbir spor kulübü ile görüşme yapmadıklarını belirten Satıcı, İstanbul Tekstil ve Hammaddeleri İhracatçıları Birliği İTHİB Başkanı İsmail Gülle'nin başkanlığında bir komite kurduklarını, bu komitenin yardımların toplanmasında aktif rol olacağını kaydetti. 
     TİM Başkanı Satıcı, Türkiye'nin yardım konusunda zayıf kaldığı yönündeki eleştirilerin hatırlatılması üzerine de, ''Mevcut şartlarda bunun ölçmek rasyonel değil. Büyük bir milletiz ama fakir bir milletiz. 7 milyon YTL yardım da yapabiliriz ama bunu 70 milyonla yapabiliyor muyuz önemli olan bu'' dedi. 

     
</TEXT>
</DOC>
