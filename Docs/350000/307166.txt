<DOC>
<DOCNO> 307166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/soneko15.html </URL>
<DATE> 2005/01/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
YTL ile fiyatlar 30 yıl geriye gitti, maaşlar 10 yıl önceyi yakalayamadı 
</HEADLINE>
<TEXT>

     Yeni Türk Lirası'na YTL geçişle birlikte fiyatların 30 yıl öncesine döndüğü, ancak memur maaşlarının 10 yıl önceki rakamlara bile ulaşmadığı belirtildi. 
     Türkiye Kamu-Sen'den yapılan yazılı açıklamada, konfederasyon tarafından YTL ile ilgili araştırma yapıldığı, araştırma sonuçlarına göre, paradan altı sıfır atılmasına ve rakamların yıllar öncesine gerilemesine rağmen, vatandaşın alım gücündeki düşüşün devam ettiği ifade edildi. 
     Devlet İstatistik Enstitüsü verilerine göre, 1994 yılında, kira ve gıda harcamalarının ortalama bir memur maaşının yüzde 72'sine denk geldiği, geri kalan yüzde 28'in ise ulaşım, sağlık, eğitim, haberleşme, giyim gibi diğer zorunlu ihtiyaçların karşılanması için harcandığı belirtilen açıklamada, 2004 Aralık ayı verileri esas alındığında ise ortalama bir memurun aylığının yüzde 95'ini kira ve gıda ihtiyacının teşkil ettiğine işaret edildi. 
     Son 10 yılda kira ve gıda gibi zorunlu harcamalara oranla memur maaşlarının reel olarak yüzde 23 azaldığı vurgulanan açıklamada, ''kira ve gıdadaki artış memur maaşlarına yansıtılsaydı, bugün en düşük memur maaşı 840 YTL olacaktı'' görüşü dile getirildi. 
     Maaşlardaki reel düşüşe rağmen son iki yılda kira bedellerinin yüzde 48 artığı vurgulanan açıklamada, şunlar kaydedildi 
     ''YTL'ye geçişle birlikte fiyatlar 30 yıl öncesine döndü, ancak maaşlar 10 yıl önceki rakamları bile yakalayamadı. 
     Paradan altı sıfır atarak fiyatları 30 yıl öncesine getirdiğini ifade eden hükümetten, şimdi de ücretlerimizi adil bir şekilde artırarak, alım gücümüzü 30 yıl öncesi değerlere yükseltmesini bekliyoruz. 10 yıl öncesinin bile alım gücü karşısında küçük kalan memur maaşlarının hiç olmazsa 10 yıl öncesi oranlara çekilmesini istiyoruz.'' 

     
</TEXT>
</DOC>
