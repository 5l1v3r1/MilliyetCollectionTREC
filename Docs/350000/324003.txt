<DOC>
<DOCNO> 324003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/soneko05.html </URL>
<DATE> 2005/03/16/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
ABD iş dünyasının son 25 yıldaki en etkili 25 lideri... 
</HEADLINE>
<TEXT>

     Forbes dergisinin belirlediği dünyanın en zengin işadamları listesinde 46.5 milyar dolarlık servetiyle birinci sırada yer alan Microsoft'un patronu Bill Gates, CNN televizyonu tarafından oluşturulan uzmanlar heyeti tarafından da iş dünyasında son 25 yılın en etkili lideri seçildi. 
     Son 25 yılın Amerikan iş dünyasındaki en etkili 25 liderini belirlemek üzere toplanan heyetin, kriter olarak, girişimcilik ruhu, azimli liderlik ve yardımseverlik ölçülerini kullandığı ve 13 yaşında bilgisayar programcılığına başlayan, Paul Allen ile 1975'te kurduğu Microsof'ta daha fazla zaman ayırmak için Harvard Üniversitesi'nden ayrılan Gates'i bir numaraya layık gördüğü bildirildi. 
     Sektöre girdikten bu yana bilgisayar yazılımlarının itici gücü haline gelen Gates'in liderlik ve uzlaşı özelliklerini ise en iyi şekilde 1998 yılında ABD Adalet Bakanlığı ve 20 eyalette kendisine karşı açılan, Amerikan tarihinin en büyük anti-tröst davasında sergilediği ve 4 yıl süren hukuk savaşından sonra Kasım 2002'de bu konuda bir çözüme ulaşıldığı hatırlatıldı. 
     Bill ve Melinda Gates Vakfı'nın ise hayır işlerinde çok bonkör olduğu ve bugüne kadar tüm dünyada sağlık ve eğitim girişimlerine 27 milyar dolarlık bağışta bulundukları kaydedildi. 
     Gates başta olmak üzere listeye bilgisayar sektöründen isimler damgasını vurdu. Bu isimler arasında henüz kimse internetin farkında değilken 1994 yılında Amazon.com'u kuran Jeff Bezos'un 17. sırada yer aldığı, Netscape'in eski üst yöneticisi CEO Jim Clark'ın 15. sırada, Napster'in kurucusu Shawn Fanning'in 24. sırada, dünyadaki internet milyarderi ilk kadın olan eBay'in üst yöneticisi Meg Whitman'ın ise 16. sırada yer aldığı kaydedildi. 
     Ayrıca, Pentium çipleri üreticisi Intel'in eski üst yöneticisi Andy Grove 11. sıraya yerleşirken, IBM'in eski üst yöneticisi Lou Gerstner 25. oldu. Apple bilgisayarlarının kurucu ortağı ve üst yöneticisi Steve Jobs 6. sıraya yerleşirken, Dell bilgisayarlarının kurucusu Michael Dell 8. sırada yer aldı. 
     Listedeki bütün diğer isimler başarılarıyla listede yer almaya hak kazanırken, eski borsa sihirbazı Michael Milken 12. sırada ile Enron'un eski üst yöneticisi Kenneth Lay 23. sırada ise karıştıkları skandallarla Amerikan iş dünyasında yol açtıkları değişim sebebiyle bu listede yer almaya layık görüldüler. 
     CNN televizyonun bir uzmanlar heyetine yaptırdığı seçime göre iş dünyasındaki son 25 yılın en etkili 25 ismi şöyle 
     
     
1- Bill Gates Microsoft'un kurucu ortağı 2- Sam Walton Wal-Mart'ın eski üst yöneticisi 3- Jack Welch General Electric'in eski üst yöneticisi 4- Warren Buffet Berkshire Hathaway'in üst yöneticisi 5- Lee Iacocca Chrysler'in eski üst yöneticisi 6- Steve Jobs Apple Bilgisayar şirketinin üst yöneticisi 7- Herb Kelleher Southwest Airlines'ın başkanı 8- Michael Dell Dell Bilgisayar şirketinin kurucusu 9- Alan Greenspan ABD Merkez Bankası Başkanı 10- Carl Icahn 1980'lerde şirket yöneticisi 11- Andy Grove Intel'in eski üst yöneticisi 12- Michael Milken Eski borsa sihirbazı 13- John Reed Citigroup'un eski üst yöneticisi 14- Ted Turner CNN kurucusu 15- Jim Clark Netscape'in eski üst yöneticisi 16- Meg Whitman eBay üst yöneticisi 17- Jeff Bezos Amazon.com kurucusu 18- Michael Eisner Disney'in üst yöneticisi 19- Peter Lynch Fidelity's Magellan Fonu yöneticisi 20- Phil Knight Nike'ın üst yöneticisi 21- Katharina Graham Washington Post'un merhume üst yöneticisi 22- W. Edwards Deming İş danışmanı 23- Ken Lay Enron'un eski üst yöneticisi 24- Shawn Fanning Napster kurucusu 25- Lou Gerstner IBM'in eski üst yöneticisi 
     
</TEXT>
</DOC>
