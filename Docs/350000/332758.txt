<DOC>
<DOCNO> 332758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/dunya/axdun01.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler İstanbul'a direkt uçak seferleri istiyor 
</HEADLINE>
<TEXT>


Erbil'den Beyrut'a kalkan 'Uçan Halı' firmasıyla dünyaya açılmaya başlayan Kürtler, Kuzey Irak'tan Türkiye'ye düzenli uçak seferleri talep ediyor 

DIŞ HABERLER SERVİSİ 


İngiliz Financial Times gazetesi, Kuzey Irak'taki Kürtlerin 30 yılı aşkın tecritten sonra dünyaya açılma planları yapmaya başladığını, bu amaçla Türkiye ve Dubai'ye Erbil ve Süleymaniye'deki havaalanlarından direkt uçuş seferleri başlatılmasını istediklerini belirtti. 
Bölgede şu an sadece Lübnanlı iki girişimcinin kurduğu "Uçan Halı" adlı havayolu şirketine ait uçakların Erbil'den 20 kişilik uçaklarla Bağdat ve Beyrut'a seferler yaptığını kaydeden gazete, Kürdistan Yurtseverler Birliği KYB ve Kürdistan Demokratik Partisi'nin KDP Bağdat dışında İstanbul ve Amman'a direkt uluslararası uçuşlar konulmasını istediklerini yazdı. 

'Havayolu ihtiyacı' 
KDP'den Neçirvan Barzani, gazeteye, insanları bölgeye getirmek ve yatırım yapmaya teşvik etmek için öncelikle havayolu bağlantılarına ihtiyaçları olduğunu belirtti. Kürdistan Kalkınma Birliği Başkanı Sami Abdülrahman da, bölgenin ana ticaret yollarının Türkiye ve Bağdat üzerinden olduğunu, ancak bu yolların uzun, zahmetli ve tehlikeli olması nedeniyle potansiyel iş ortaklarını devre dışı bıraktığını söyledi. Abdülrahman, yabancı işadamlarının her gün kendilerine havaalanlarının ne zaman açılacağını sorduğunu kaydetti. 
Haberde Kürt yetkililerin, Irak Havacılık Kurumu'nun Süleymaniye Havaalanı'na henüz izin vermemesine de tepki gösterdiği ifade edildi. 


</TEXT>
</DOC>
