<DOC>
<DOCNO> 318167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun29.html </URL>
<DATE> 2005/02/24/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Suriye Lübnan'dan hızla çekilecek ancak şartları var .. 
</HEADLINE>
<TEXT>

     Lübnan'dan askerlerini çekmesi konusunda uluslararası toplumun artan baskısıyla karşı karşıya bulunan Suriye, bu konuda bazı şartlar sürerek harekete geçme işareti verdi. 
     Suriye Dışişleri Bakan Yardımcısı Velid Muallim, basın toplantısında yaptığı açıklamada, ''Suriye geri çekilme ritmini artırmadan önce Lübnan ordusu ve güvenlik güçlerinin, Lübnan ile Suriye'nin güvenliğini tehlikeye atmadan boşluğu doldurması gerekir'' dedi. 
     Suriyeli yetkili, şimdiye kadar asker çekme kararlarında olduğu gibi bundan sonraki adımların da Lübnan ile varılan Taif anlaşması ve bunun mekanizmaları temelinde atılacağını belirtti. 
     
     OLUMSUZ GELİŞME TEHDİDİ 

     Suriye Dışişleri Bakanlığı'ndan yayınlanan bir açıklamada da Suriye ve Lübnan'a yönelik kışkırtmaların sürmesinin olumsuz gelişmelere neden olacağı uyarısı yapıldı. 
     Açıklamada, ''Suriye ve Lübnan'a yönelik, Lübnan'daki ve dışardaki kışkırtmaların devam etmesi, ilgili tüm tarafların, özellikle kriz zamanında bunu vatandaşlarının güvenliği, canı ve refahıyla ödeyen Lübnan tarafının çıkarlarına zarar verecek şekilde olumsuz gelişmelere neden olabilir'' denildi. 
     Lübnan'da 14 bin askeri bulunan Suriye, Lübnan'ın eski Başbakanı Refik Hariri'nin 14 Şubat'ta bir suikasta kurban gitmesinden bu yana, özellikle Lübnan muhalefetinin yanı sıra uluslararası toplumun, askerlerini geri çekmesi yönündeki baskısı altında bulunuyor. 
     Lübnan'daki 1975-1990 iç savaşı sona erdiren 1989 Taif anlaşması, Suriye'nin bu ülkedeki birliklerinin yeniden konuşlanmasını öngörüyor. Bu anlaşma uyarınca, Suriye ve Lübnan'ın birliklerin çekilmesi için bir takvim üzerinde anlaşmaları gerekiyor. 
     Lübnan Suriye hemen çekilmesin... 
     Lübnan Başbakanı Ömer Kerame, ABD ve Fransa'nın talep ettiği gibi Suriye'nin Lübnan'dan hemen çekilmesinin, ülkede düzeni bozacağını kaydetti. 
     Kerame, Reuters ajansına verdiği demeçte, Suriye askerlerinin ve güvenlik birimlerinin derhal çekilmesi için ülke içinde ve uluslararası alanda yapılan çağrılarla ilgili olarak, ''Bizim görüşümüze göre, bu, ülkenin istikrarını sarsacaktır'' dedi. 
     Suriye-Lübnan ilişkilerine bir bakış 
     Lübnan'daki askerlerini çekmesi için ABD ve Fransa'nın Suriye'ye baskısı giderek artarken, Şam yönetimi bugün bazı şartlar ileri sürerek, harekete geçme işareti verdi. Suriye, Lübnan'daki askeri birliklerini yeniden konuşlandıracağını bildirdi. 
     Suriye-Lübnan ilişkileri ve sorunlar şöyle 
     
     SINIRLARIN ÇİZİLMESİ 

     Osmanlı İmparatorluğu'nun yıkılmasından sonra İngiltere ve Fransa öncülüğünde çizilen Suriye ve Lübnan sınırları, her iki ülkedeki milliyetçiler tarafından hiçbir zaman tam anlamıyla benimsenmedi. 
     Fransa, daha önce Müslümanların egemenliğinde olan Hıristiyanların liderliğinde bir devlet kurulmasını istedi, ancak sınırları 1920'de pek çok Müslüman bölgelerini içerecek şekilde genişletti. 
     
     BAĞIMSIZLIK VE SONRASINDAKİ GERİLİM 

     Lübnan bağımsızlığını 1943'te, Suriye ise 1946'da elde etti. 
     Her iki ülke de 1948-49'da İsrail ile savaştı ve çok sayıda Filistinli mülteciyi kabul etti. 
     Lübnan, 1958'de Suriye'nin Mısır ile oluşturduğu birliğe katılmayı reddetti. Kahire ve Şam'dan, Lübnan'ın Müslümanların yaşadığı bölgelerinin Suriye'ye geri verilmesi yönünde milliyetçi propaganda arttı. 
     Batı yanlısı Hıristiyanlarla Arap milliyetçisi Müslümanlar arasında gerilimin arttığı Lübnan'daki huzursuzluk, 1958'de Amerikan askeri müdahalesine yol açtı. 
     
     FİLİSTİN FAKTÖRÜ 

     Beyrut hükümetine düşman Filistinli gerillalara Suriye ve Mısır'ın destek vermesi, 1960 sonlarında ilişkileri gerginleştirdi. 
     1970'de iktidara gelen Suriye Devlet Başkanı Hafız Esad Suriye'deki gerillaları dizginlemeye çalışırken, 1970-71'de Ürdün ordusuyla çatışmadan kaçanlar Lübnan'a sığındı. 
     
     İÇ SAVAŞ 

     Filistinli gerillaların faaliyetlerinin de körüklediği gerilim, Lübnan'da Nisan 1975'te iç savaşın patlamasına yol açtı. 
     Sağcı Hıristiyan milislere karşı Müslüman ve solcu Lübnanlı fraksiyonların yanında savaşan Filistin Kurtuluş Örgütü FKÖ , Esad'ın amacının Filistinlileri kontrol etmek olduğunu anladı. 
     Suriye, 1976 Haziran ayında müdahale ederken, aynı yılın Ekim ayında Suriye, Suudi Arabistan ve Mısır, barışı tesis etmek için 30 bin kişilik bir ordu oluşturdu. Suriye güçleri Lübnan'da konuşlandı. 
     
     İSRAİL İŞGALİ 

     İsrail 1978'de güney Lübnan'ı işgal etti ve burada bir işgal bölgesi oluşturdu. 1982'de işgali genişleten İsrail, Suriye askerlerini Bekaa Vadisi'ne çekilmeye zorladı, Beyrut'a girerek Hıristiyan müttefiklerini iktidara getirmeye çalıştı. 
     Lübnan, Suriye'nin muhalefetine rağmen İsrail ile 1983'de barış anlaşması yaptı. Suriye yanlısı Müslüman militanların Şubat 1984'te Batı Beyrut'u ele geçirmelerinden sonra ordu bölündü ve Devlet Başkanı Emin Cemayel Suriye'nin baskısı altında İsrail ile yaptığı barış anlaşmasını iptal etti. 
     Suriye'nin Lübnan'daki ABD ve İsrail planlarını boşa çıkarmadaki başarısına karşın, Suriye destekli güvenlik planları ve siyasi anlaşmalar, iç savaş tarafları arasındaki çatışmaları durduramadı. İsrail 1985'te, güneyde kendi ilan ettiği güvenlik bölgesine çekildi. 
     İran destekli Hizbullah güneyde İsrail'in en tehlikeli düşmanı olarak ortaya çıktı. Suriye güçleri 1987'de Müslüman milisler arasındaki çatışmalara son vermek için Beyrut'a döndü. 
     Parlamento 1988'de, Suriye karşıtı Hıristiyan ordu komutanı General Michel Aoun'u askeri kabinenin başına getiren Cemayel'in yerine birini seçmede başarısız oldu. Bundan sonraki 2 yılda Aoun'un güçleri, bir yandan Suriyelilerle çatışırken, bir yandan da Hıristiyan bölgesinin kontrolü için Lübnan milisleriyle savaştı. 
     1990'da parlamento Lübnan'ın yeni anayasası olan Taif Anlaşması'nı kabul etti. Suriye askerlerinin nihai saldırısından sonra Aoun kaçarak Fransa'ya sığındı. 
     Lübnan 1992 Ekim ayında savaş sonrasındaki ilk seçimi yaptı ve Refik Hariri başbakan seçildi. Suriye destekli Devlet Başkanı Emil Lahud ile girdiği iktidar mücadelesini kaybeden Hariri, 1998'de istifa etti. Hariri, 2000'de seçimleri kazanarak geri döndü. İsrail, güney Lübnan'daki 22 yıllık işgaline Mayıs 2000'de son verdi. Böylece Suriye'ye askerlerini Lübnan'dan çekmesi için baskı da arttı. Suriye askerleri Haziran 2001'de Beyrut bölgesinin büyük bölümünden çekildi. 
     
     SURİYE ÜZERİNDE BASKI 

     2004'ün Eylül ayında BM Güvenlik Konseyi Suriye'den, askerlerini Lübnan'dan çekmesini ve Lübnan'ın içişlerine karışmaktan vazgeçmesini istedi. 
     Suriye'nin isteği doğrultusunda Lübnan parlamentosu Lahud'un görev süresini uzattı. Eski Başbakan Hariri, 14 Şubat'ta düzenlenen bir saldırıda öldürüldü. 
     
</TEXT>
</DOC>
