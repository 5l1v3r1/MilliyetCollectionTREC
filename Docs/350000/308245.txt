<DOC>
<DOCNO> 308245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sonsiy06.html </URL>
<DATE> 2005/01/21/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Erdoğan Kim ne derse desin, alkolün düşmanıyım 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, geçen yıl faize 40 milyar dolar ödendiğini belirterek, ''Bu ülke şu faizin yarısını ödemese, bizim önümüzde kim durur İnanın, siler, süpürür geçeriz'' dedi. 
     Başbakan Erdoğan, partisinin Üsküdar İlçe Teşkilatı'nca Koşuyolu'ndaki Haydarpaşa Lisesi Kültür Merkezi'nde düzenlenen bayramlaşma törenine katıldı. 
     Törende yaptığı konuşmada, vatandaşların Kurban Bayramı'nı kutlayan Erdoğan, bu bayrama Güney Asya'daki deprem ve tsunami felaketi nedeniyle farklı girildiğini vurguladı. 
     Felakette Hıristiyan, Budist ve ağırlıklı olarak Müslümanların da hayatını kaybettiğini anlatan Erdoğan, vatandaşları ve partilileri düzenlenen yardım kampanyalarına katılmaya çağırdı. 
     Erdoğan, AK Parti'nin seçmenleri arasında iki tür bulunduğunu ve bunlardan ilkinin ''Ben oyumu AK Parti'ye verdim'', ikincisinin de ''AK Partiliyim'' diyenler olduğunu ifade ederek, ''Bu söylemlerin içinde ikincisinin çok anlamlı olduğunu, çünkü ilkinde partisine oy verenlerin daha sonraki seçimlerde bir başkasına oy verebileceklerini'' söyledi. 
     ''Partilileri depolitize değil, politize bir toplum olmaya'' davet eden Erdoğan, konuşmasını şöyle sürdürdü 
     ''Politize olmak demek, partizanca davranmak anlamına gelmez, Politize demek, toplumun sorunlarına duyarlı olma bilincidir. Ben böyle biliyor, böyle anlatıyorum. Şu anda depolitize bir nesil yetişiyor. Bu nesil çok çirkin şeylerle uğraşıyor. Uyuşturucu almış başını gidiyor. Son zamanlarda ideolojik kaygılar yeniden körüklenip başlatılmak isteniyor. Bizim gençliğimiz bunlardan olmamalı. Bizim gençliğimiz, karşısındaki insana kendi doğrusunu kabul ettirmeyi silahla, bıçakla yapan bir gençlik değildir. 
     Bizim gençliğimiz, kendi doğrusunu karşısındakine anlatır, o kadar. Haklılığımızı çirkin eylemlerle karşı tarafa kabul ettirmek gibi hakkımız yoktur. Bunu başardığımızda ülkedeki dayanışmayı kimse ortadan kaldıramaz.'' 
     
     ''EŞİM KURBANLIK HAYVAN ALMADI'' 
     Başbakan Erdoğan, ''yaptıkları hizmetlerin halka yeterince anlatılamadığını, medyanın bunların çok azını yansıttığını'' kaydederek, konuşmasında dün bir televizyon kanalında eşiyle ilgili çıkan bir habere değindi. 
     Erdoğan, şunları söyledi 
     ''Medya dün benim eşimin kurbanlık hayvan satın aldığını söylüyor. Halbuki benim eşim öyle bir şey yapmadı. Ben de akşam, en ciddi kanal olduğunu iddia eden televizyondan bu haberi izledim. Türkiye'de medya bu. Ne yapacaksınız Tekrar telefon açmakla düzelmiyor.'' 
     
     ''SEÇİM BARAJININ DÜŞÜRÜLMESİ'' 
     ''Türkiye'de güven ve istikrarı kıskananların son günlerde gündeme 'seçim barajının düşürülmesini' getirdiğini, ancak bu barajı kendilerinin koymadığına'' dikkat çeken Erdoğan, ''barajın kendilerinin Meclis'e girmemesi için çıkartıldığını'' söyledi. 
     ''Bizim için barajı getirenler şimdi barajda boğuldular'' diyen Erdoğan, parlamentoda her fikrin temsili için yeni bir öneri getirdiklerini hatırlattı. 
     Bu önerinin 550 olan milletvekili sayısını 450'ye düşürmek, aradaki 100 milletvekilinin ise 'Türkiye Milletvekili' yapılması olduğunu dile getiren Erdoğan, bu sayede baraj dışında kalan partilerin, aldıkları oy oranında 100 milletvekili arasından temsil yetkisinin sağlanacağını bildirdi. 
     Başbakan Erdoğan, güven ve istikrarın ülkede bir daha kaybedilemeyeceğini vurgulayarak, ''Güven ve istikrar, böyle bir önerinin, projenin içinde devam edebilir'' dedi. 
     Erdoğan, ''aksi takdirde bu güven ve istikrarın gideceğini'' ifade ederek, ''Ondan sonra parlamento, Allah selamet versin, hak getire... Buna Türkiye'nin tahammülü yok'' diye konuştu. 
     3 Kasım 2002'de yapılan seçimlerin ardından ülkede yaşanan gelişmeleri de anlatan Erdoğan, Türkiye'de şu an en büyük sorunun işsizlik olduğunu söyledi. 
     Erdoğan, geçen ekim ayı sonu itibariyle Türkiye'ye giren yabancı sermaye miktarının 30 milyar doları aştığını, bu rakamın yıl sonu itibariyle 35 milyar dolara ulaşacağını belirtti. 
     Bu rakamın cumhuriyet tarihinin bir rekoru olduğunu ifade eden Recep Tayyip Erdoğan, istihdam sorununun da zamanla aşılacağını kaydetti. 
     
     ''HORTUMLARI YENİ KESİYORUZ'' 
     ''Hortumları yeni kesiyoruz. Durun bakalım'' diyen Başbakan Erdoğan, bu hükümet döneminde fona devredilen bir tek batık bankanın bulunmadığını söyledi. 
     Erdoğan, kendilerinden önce 24 bankanın fona devredildiğini, bunların devlete bedelinin ise 46 milyar dolar olduğunu anlatarak, ''Biz onların faizini ödüyoruz. Geçen yıl faize 40 milyar dolar ödendi. Bu ülke şu faizin yarısını ödemese, bizim önümüzde kim durur be. İnanın, siler, süpürür geçeriz. Bunu da aşacağız'' dedi. 
     AK Parti Genel Başkanı ve Başbakan Erdoğan, geçen yıl sonu itibariyle faizden 8.5-9.5 katrilyon lira tasarruf ettiklerini, çünkü parayı iyi yönettiklerini ifade ederek, finans piyasasının Türkiye'ye bakışının güzel olduğunu, Türkiye'ye ilişkin kredi notlarının sürekli yükseltildiğini hatırlattı. 
     Partililerden ricada da bulunan Erdoğan, bu gerçeklerin tek tek halka anlatılmasını istedi. 
     
     ''TRAFİK KURALLARINA UYALIM'' 
     Bayram dönüşü meydana gelen trafik kazalarına da işaret eden Erdoğan, vatandaşlara ''Huzurlu başlayan yolculukları acıya dönüştürmeyin, trafik kurallarına muhakkak uyalım'' uyarısında bulundu. 
     Erdoğan, ''kendisinin de daha önce hızı çok sevdiğini, sürat ibresini sonuna kadar vurdurmak gibi yanlışlarda bulunduğunu, ancak sorumluluk aldıktan sonra yapmadığını'' anlatarak, ''Türkiye'nin trafik kazalarında çok fazla kurban verdiğine'' dikkat çekti. 
     Trafik kazalarında alkolün yüzde 80'ler civarında etkili olduğunu ifade eden Erdoğan, ''Alkolün düşmanıyım. Kim ne derse desin, kim beni nasıl eleştirirse eleştirsin'' dedi. 
     Erdoğan, bu konuda bilimin söylediğinin yerine getirilmesi gerektiğini vurgulayarak, vatandaşlara ''alkollü araç kullanmama ve kurallara uyma'' uyarısı yaptı. 
     AK Parti Genel Başkanı ve Başbakan Recep Tayyip Erdoğan'a, konuşmasının ardından partisinin Üsküdar İlçe Gençlik Kolları Başkanı Sinan Terzi tarafından, Güney Asya'daki felaketzedeler için toplanan 1 milyar liralık yardım çeki sunuldu. Erdoğan, daha sonra törene katılan partililerden bazılarıyla bayramlaştı. 
     
</TEXT>
</DOC>
