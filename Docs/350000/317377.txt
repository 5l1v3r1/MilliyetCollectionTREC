<DOC>
<DOCNO> 317377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonyas16.html </URL>
<DATE> 2005/02/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Boğaziçi Üniversitesi'nde tecavüzden korunma rehberi 
</HEADLINE>
<TEXT>

     Boğaziçi Üniversitesi Rehberlik ve Psikolojik Danışmanlık Araştırma ve Uygulama Merkezi, kadınlar için "Tecavüzden Nasıl Korunulur" rehberi hazırladı. 
     Rehberde, "Tesadüf eseri olan, istenmeyen bir dokunuşu bile kararlı bir şekilde geri çevirin. Eğer küçük olaylarda yeterli deneyim kazanırsanız daha sonra olabilecek daha ciddi olaylarda daha güçlü olursunuz" ve "Zaman isteyin. Karar veremiyorsanız, aceleyle emin olmadığınız bir şeye kalkışmayın" gibi uyarılar yer aldı. 
     
     KADINLAR EN ÇOK TANIDIK ERKEKLERİN TECAVÜZÜNE UĞRUYOR 

     Rehberde, bu konudaki araştırmalara işaret edilerek, kadınların çoğunlukla tanıdıkları erkekler tarafından tecavüze uğradıklarına dikkat çekildi. 
     Bu nedenle kadınları, özellikle tanıdıkları erkeklere karşı uyaran rehberde, şu ilginç öneriler yer aldı 
     "-Davranışlara dikkat edin. Bir kişiyi ırkı, dış görünümü, sosyal konumu ve sizinle olan ilişkisiyle değil, davranışlarıyla değerlendirin. 'Hayır' dediğinizde kabalaşan, isteklerinizi, fikir ve düşüncelerinizi görmezden gelen, seks yapmayı istemezseniz sizi suçlu hissettirmeye çalışan, aşırı derecede kıskanç ve zarar verici kızgınlık ve saldırgan davranışlar gösteren insanlardan kaçının, -Karşı tarafı iyi tanıyın. Bazı erkekler çok içmeyi, bedeni ortaya koyan şekilde giyinmeyi ya da bir erkeğin odasına gitmeyi cinsel ilişkide bulunma isteği olarak algılayabilirler. Bu durumlarda sınırlarınızı ve duygularınızı belirtmeye özen gösterin, -İlişkilerde sınırın farkına varın. Tesadüf eseri olan, istenmeyen bir dokunuş bile kararlı bir şekilde geri çevrilmelidir. Eğer küçük olaylarda yeterli deneyim kazanırsanız daha sonra olabilecek daha ciddi olaylarda daha güçlü olursunuz. 
     
     SINIRLARI BELİRLEYİN 

     -Sınırlarınızı belirleyin. Karşınızdakiyle ne kadar bedensel yakınlık kurmak istediğinizi belirleyin el sıkışma, yanaktan öpme, dudaktan öpme, sarılma, vb. . Daha sonra fikrinizi değiştirmeden önce ciddi bir şekilde düşünüp ona göre davranma yolu belirleyin. 
     -Sınırlarınızı koruyun. Saygı duyulmaya, fikrinizi değiştirmeye ve hayır demeye hakkınız var. Şunları diyebilirsiniz 'Bunu yapmanı sevmiyorum', 'Seni seviyorum ancak seninle yatmak istemiyorum', 'Kahve içeceğimiz bir yere gidelim' -Sınırlarınızı korumanıza vereceği tepkiye hazırlıklı olun. Karşınızdaki düşmanca davranışlar gösterebilir, sizi utangaçlıkla, onu yönlendirdiğinizle ilgili suçlayabilir. 
     Ancak onun davranışı ya da tepkisinden siz sorumlu değilsiniz. 
     Eğer değer verdiğiniz biriyse, ona yardım edebilirsiniz ancak kendinizi ondan sorumlu hissetmek zorunda değilsiniz. Kendi kararlarınızda her türlü hakka sahipsiniz. 
     -Kendinize önem verin. Kendi isteklerinize öncelik verin, ancak diğerlerini sömürmeyin. Kendinize ve diğer insanlara saygılı davranın. 
     -Kendinizi ifade edin. Çoğu tecavüz olayı, cinsellikteki geleneksel kadın erkek davranışları ve rolleri yüzünden oluşur. Bu yüzden tecavüzden korunmak için cinselliği gözden geçirmek gerekir. 'Kızmak kadınlara yakışmaz' gibi kendinizi ifade etmenizi önleyen önyargılardan sakının. Birlikte olduğunuz kişinin ne hissettiğinizi bilmesini, siz söylemeden sizi anlamasını ya da zihninizi okumasını beklemeyin. 
     
     AÇIK İLETİŞİM KURUN 

     -Açık iletişim kurun. Hayır demek istediğinizde hayır deyin, evet demek istediğinizde evet. Sınırlarınızı kararlı biçimde ve doğrudan açıklayın. Karışık mesajlar vermeyin. 
     Kararlı bir ses tonu ve beden dili kullanın. 
     -İstemediğinizden kaçının. Kendinizi rahat hissetmediğiniz ve sorumluluk hissettiğiniz davranışlardan kaçının. Fazlasıyla edilgin ve itaatkar davranışlar erkeğin saldırgan davranmasına yol açabilir. 
     -Zaman isteyin. Karar veremiyorsanız, aceleyle emin olmadığınız bir şeye kalkışmayın. Ne istediğinizden emin değilseniz, karşınızdakinden size saygı göstermesini, zaman vermesini isteyin. 
     -Etkin olun. Birisiyle birlikte olmayı planlarken, nerede buluşulacağı, ne yapılacağı, ne zaman ve ne kadar yakınlaşılacağı ortak alınan kararlar olmalıdır. 
     -Sezginize güvenin. İçinizdeki sesi dinleyin. Kendinizi rahatsız hissediyorsanız, istediğiniz dışında bir birlikteliğe zorlanmış hissediyorsanız ya da kendinizi riskte hissediyorsanız, tereddüt etmeden hemen ortamı terk edin ve güvenli bir yere gidin. 
     -Güvendikleriniz yanınızda olsun. Büyük eğlencelere, bilmediğiniz yerlere güvendiğiniz arkadaşlarınızla gidin. 
     Eğlenceden yalnız ya da iyi tanımadığınız biriyle ayrılmak yerine grup halinde ayrılmayı tercih edin. 
     -Yardım isteyin. Tehdit aldığınızda, zorlandığınızda güvendiğiniz kimselerden yardım isteyin. 
     -Tüm önlemleri göz önüne alın. Cinsel saldırılar şiddetli ve beklenmedik olabilir." 

     
</TEXT>
</DOC>
