<DOC>
<DOCNO> 333892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/spor/spo06.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dokunulmazlar 
</HEADLINE>
<TEXT>


İtalyan lobisi yine masada kazandı. UEFA, taraftarları San Siro'yu yakan Inter'e 4 2 maç seyircisiz oynama cezası verdi. Sabıkalı Roma da hakem Frisk'in kafasının yarıldığı mücadeleden sonra sadece 3 maç ceza almıştı 


Avrupa futbolunda sadece sahada değil masada da etkili olan İtalyanlar bir kez daha güçlerini gösterdi. Şiddet olaylarına hiçbir şekilde taviz vermeyen UEFA Disiplin Komitesi, Çizme temsilcisine karşı yine çifte standart uyguladı. Milan karşılaşmasında çıkan olaylar nedeniyle büyük ceza alması beklenen Inter 4 maçla kurtuldu. Mavi - Siyahlılar gelecek sezon yapacakları 4 Avrupa Kupası mücadelesini seyircisiz oynayacak. 

İtiraz ediyorlar 
Ancak bu süreçten sonraki 3 yıl içinde herhangi bir uluslararası karşılaşmada en ufak bir olay çıkması durumunda San Siro 2 maçlığına tekrar kapanacak. Yani bir anlamda Inter taraftarı 3 sene gözetim altında tutulacak ve fair - play'e uygun davrandıklarına kanaat getirildiği taktirde 2 maçlık ekstra cezayı çekmeyecek. Mavi - Siyahlılar ayrıca 300 bin İsviçre Frangı da para cezasına çarptırıldı. Inter yönetiminin 3 gün içinde cezaya itiraz edeceği belirtildi. Milan da 3-0 hükmen galip ilan edildi ve yarı finalde PSV Eindhoven'ın resmi rakibi oldu. 
Roma'nın Aralık ayında Dinamo Kiev'le oynadığı maçta ev sahibi ekip taraftarlarının attığı yabancı maddelerle hakem Anders Frisk'in başı yarılmış ve İtalyan ekibi sadece 3 maç ceza almıştı. 

Takımda operasyon 
Bu arada Mavi - Siyahlı yönetim, İtalyan hükümetinden Milan maçında olayları başlattığı tespit edilen kişilerin kanun yoluyla cezalandırılmasını istedi. 
Inter'in bu sezonu da hayal kırıklığıyla geçirmesi üzerine sinirden küplere binen kulübün sahibi Massimo Moratti'nin takımda büyük temizlik yapacağı ve milli oyuncumuz Emre'nin de içinde bulunduğu 12 futbolcuyu göndereceği öğrenildi. Moratti'nin, Teknik Direktör Roberto Mancini'ye olan güveninin ise sürdüğü ve deneyimli çalıştırıcının gelecek sezon da takımın başında olacağı kaydedildi. 


</TEXT>
</DOC>
