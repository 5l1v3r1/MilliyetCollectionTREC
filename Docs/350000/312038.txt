<DOC>
<DOCNO> 312038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/soneko44.html </URL>
<DATE> 2005/02/03/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
DİE Başkanı Yeni sepet bir miktar daha düşük seyir izleyecek gibi 
</HEADLINE>
<TEXT>

     Devlet İstatistik Enstitüsü DİE Başkanı Ömer Demir, teknoloji ağırlıklı mallar daha çok girdiği için, yeni enflasyon sepetinin eskisine göre bir miktar daha düşük bir seyir izleyeceğinin görüldüğünü açıkladı. 
     Yeni enflasyon sepetine ilişkin sorularını yanıtlayan Demir, ''Yeni sepet bir miktar daha düşük ölçüyor. Eski sepet biraz daha yüksekti, beklentiler de o yöndeydi'' değerlendirmesinde bulundu. 
     
     YTL'NİN YUVARLAMA ETKİSİ 
     YTL'nin yuvarlama etkisinin enflasyona etki edip etmediği yönündeki soru üzerine de DİE Başkanı, ellerinde YTL'nin yuvarlama etkisini olup olmadığını ölçecek veri olmadığını söyledi. 
     Demir, ''Fiyatları YTL ile aldık. İnsanlar yuvarladılar da mı, yoksa ekonominin gereğinden dolayı mı fiyatlarda artış ya da değişiklik oldu, ölçecek bir mekanizma yok'' dedi. 
     
     ÇEKİRDEK ENFLASYON HANGİSİ OLACAK 
     Yeni sepetle birlikte ''çekirdek enflasyon'' ihtiyacını karşılamak üzere üretilen 7 adet özel kapsamlı TÜFE göstergesinden hangisinin kullanılması gerektiği sorusuna karşılık da Demir, bu göstergelerin Merkez Bankası ile birlikte hazırlandığını hatırlattı. 
     DİE Başkanı, şöyle devam etti 
     ''Orada mesela mevsimsellik etkisi çoksa, mevsimsel olanların dışta tutulduğu, enerjiye ilişkin, diyelim dışsal bir şok olursa, onu arizi kabul etmek lazım. Dolayısıyla dönemsel olarak ihtiyaca göre o dönemde diğer unsurlara bakarak istikrarlı gelişim hangisinde ise o kullanılacaktır.'' 
     
</TEXT>
</DOC>
