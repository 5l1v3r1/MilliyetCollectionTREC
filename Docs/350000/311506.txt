<DOC>
<DOCNO> 311506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/dunya/axdun01.html </URL>
<DATE> 2005/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Abbas, ülkesine ve barışa katkı istedi 
</HEADLINE>
<TEXT>


ANKARA Milliyet 


Filistin Devlet Başkanı Mahmud Abbas, göreve gelmesinin ardından çıktığı ilk bölge turu çerçevesinde Türkiye'de, Ortadoğu Barışı ve ülkesi için katkı istedi. Cumhurbaşkanı Ahmet Necdet Sezer de, "Türkiye'nin barış sürecine ve bağımsız devletini kurma yolunda Filistin halkına yönelik desteği artarak sürecek" dedi. 
Abbas, 2 günlük çalışma ziyareti için dün Moskova'dan Ankara'ya geldi. Esenboğa Havaalanı'nda Sağlık Bakanı Recep Akdağ ve Arap ülkelerinin büyükelçileri ve Ankara'da okuyan Filistinli öğrenciler tarafından karşılanan Abbas'a, Dışişleri Bakanı Nebil Şaat ve Ulaştırma Bakanı Hikmet Zaid eşlik etti. 
Bu sabah Anıtkabir'i ziyaret edecek ve TBMM Başkanı Bülent Arınç ile görüşmesinin ardından Ankara'dan ayrılacak olan Abbas, dün Sezer ile bir araya geldi. Baş başa ve heyetlerarası görüşmelerin ardından çalışma yemeğine geçen Sezer ve Abbas, daha sonra basın toplantısı düzenledi. 

'Barışa yaklaşıyoruz' 
Abbas, "Ortadoğu'da kapsamlı, kalıcı ve hakça bir barışı gerçekleştirmeye yönelik yol haritasının esas alınmasının önemine dikkat çektiklerini" kaydetti. Son dönemde İsrail ile Filistin arasındaki görüşmelerin kesintisiz devam ettiğini ifade eden Abbas, "Barışın gerçekleşmesine doğru mesafe kat etmekteyiz" diye konuştu. 
Mahmud Abbas'ın görüşmelerde İsrail tarafından boşaltılacak Gazze'nin yeniden yapılandırılması konusunda Türkiye'den destek istediği öğrenildi. 





</TEXT>
</DOC>
