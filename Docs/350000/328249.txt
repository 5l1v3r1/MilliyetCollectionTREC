<DOC>
<DOCNO> 328249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur20.html </URL>
<DATE> 2005/03/29/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Lisede silahlı dehşet 
</HEADLINE>
<TEXT>

     Beşiktaş'ta kapkaç ve gasp olaylarına ilişkin çalışma yürüten polisin şüphe üzerine durdurmak istediği İran uyruklu bir kişi, silahla ateş ederek girdiği okul binasında 1 öğretmen ve 1 laborantı yaklaşık 3 saat süreyle rehin tuttu. Söz konusu kişi, rehineleri serbest bıraktıktan sonra kendi kalbinin üzerinden vurdu. 
     Beşiktaş'ta kapkaç ve gasp olaylarına ilişkin çalışma yürüten polisler, saat 09.00 sıralarında şüphe üzerine İran uyruklu Muhammet Ali Rızai'yi 31 durdurmak istediler. Bu sırada tabancayla önce havaya bir el ateş eden, ardından da polislere yönelik ateşi sürdüren Rızai, kovalamaca sırasında Ebulula Mardin Caddesi üzerindeki duvarından atlayarak Terakki Vakfı Özel Şişli Terakki Okulları'nın teknik servis atölyesine girdi. 
     Burada öğretmen Nurettin Yaman ile laborant Ali Kurt'u rehin alan Rızai, çevrede güvenlik önlemleri için çalışan polislere yönelik birkaç kez daha ateş etti. 
     Derslikler ve öğrencilerin bulunmadığı bölümde 3 saat boyunca polisler tarafından ikna edilmeye çalışılan Rızai, bir ara çay ve kağıt istedi. 
     Polisin kendisine ulaştırdığı kağıda önce kendi adı ile anne ve babasının adını yazan Rızai, sonra da ''Organlarımı fakirlere bağışlamak istiyorum'' notunu düştü. 
     İkna çabaları sürerken rehineleri serbest bırakan Rızai, daha sonra kendisini tabancayla kalbinin üstünden ağır şekilde yaraladı. 
     Olay yerindeki ambulansla Metropolitan Florance Nightingale Hastanesi'ne kaldırılan Rızai, burada ilk tedavisi yapıldıktan sonra yoğun bakım ünitesine tedavi altına alınmak üzere Yedikule Göğüs Hastalıkları ve Göğüs Cerrahisi Eğitim ve Araştırma Hastanesi'ne nakledildi. 
     Annesi Adanalı olan ve doğum yeri Tahran'dan çocuk yaşta Türkiye'ye geldiğini anlaşılan Rızai'nin üzerinde, bir adet kadın çorabı ele geçirildi. 

     
</TEXT>
</DOC>
