<DOC>
<DOCNO> 300706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sontur59.html </URL>
<DATE> 2004/12/24/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Gül "Irak'ta yüz veya bin Türk olsa kaybımız olmazdı" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, 5 güvenlik görevlisinin Musul yakınlarında şehit olmasıyla ilgili titiz bir inceleme ve çalışmanın sürdüğünü söyledi. 
     TBMM Genel Kurulu'nda, bakanlığının bütçesi görüşülürken konuşan Gül, Irak'taki durum ve dış ilişkilere değindi. ABD ile ilişkilere işaret eden Gül, ABD ile diyalog ve işbirliği zeminini sağlamlaştırmaya önem verdiklerini, ittifak bağları, paylaşılan değer ve örtüşen çıkarların iki ülke arasındaki ortaklığı güçlü ve çok boyutlu kıldığını söyledi. 
     Gül, AB ile ABD'yi birbirine alternatif olarak gören anlayışı kabul etmediklerini, bunların birbirini tanımlayıcı konular olduğunu vurgulayarak, ABD ile karşılıklı saygı ve çıkar ilişkisi çerçevesinde ilişkileri daha da güçlendirmenin sadece Türkiye açısından değil, dünya barışı için de önemli olduğunu kaydetti. 
     Irak'ın en önemli konu olduğunu, oradaki ateşin ister istemez Türkiye'ye de yansıdığını belirten Gül, şöyle konuştu 
     ''Birinci önceliğimiz Irak'ın toprak ve siyasi bütünlüğünün sağlanarak kendi halkıyla ve komşularıyla barış içinde olmasıdır. Bunun için çatışma ortamının sona ermesi ve siyasi sürecin çalışması gerekir. Bu çalışmadığı sürece Irak halkı zarar görecek. Irak, nasıl Afganistan Sovyet işgalinden kurtulduktan sonra yanlış liderlerin öncülüğünde iç harbe girdi ve kayıpları daha çok olduysa, Irak da böyle bir sürece girerse bundan hem Iraklı hem çevresi zarar görecektir. 
     Bu nedenle Türkiye, seçimlere önem vermektedir. Seçimlerde, tüm Iraklıların katılımı teşvik edilmeli. Irak'ta tren hareket etmiştir, bugün o trene binmeyenler ilelebet kaçırmış olacaktır. 1932 yılında Irak bağımsız olduğunda o zaman Irak yönetimini protesto eden bazı gruplar, düne kadar ülke yönetiminin dışında kaldı. Bugün de aynı şey yapılırsa bundan sonra yönetimin tamamen dışında kalırlar. Herkesin siyasi sürece katılması gerekir.'' Gül, Türkiye tarafından başlatılan Irak ile ilgili bölge toplantılarının önem kazandığına işaret ederek, Türkiye'nin bu süreçte çok önemli rol oynadığını vurguladı. Irak'ta Türkmenlerin yönetime yansıtılması için yoğun çalışmalar yapıldığını anlatan Gül, Irak yönetiminde yüzde 4 olan Türkmenlerin temsilinin yapılan diplomatik çalışmalar sonucunda yüzde 8'e çıktığını kaydetti. 
     
     ''IRAK'TA ÇOK TÜRK VAR'' 
     ''Irak'ta çok sayıda Türk var'' diyen Gül, Irak'ta ne zaman bir Türk kaybı olsa bunun, herkesi derinden üzdüğünü belirterek, asker gönderen ülkelerin Irak'taki varlığının askerleriyle sınırlı olduğunu, Türkiye'nin asker göndermediğini ancak onbinlerce Türk'ün bu ülkede bulunduğunu söyledi. 
     Türklerin Irak'ta ekonomik faaliyet içinde olduğunu, bu ülke ile ticaretin savaş öncesi seviyesine ulaştığına dikkati çeken Gül, konuşmasını şöyle sürdürdü 
     ''İşadamlarımız Irak'ta yoğun ticari faaliyet içindedirler. İster istemez hedef olma durumumuz fazla. Bizim de orada 100 veya bin kişimiz olsaydı tabii ki bizim de kaybımız olmayacaktı. Buna rağmen hükümet, TSK, ilgili devlet organları yoğun çaba içindedir. Kayıplarımızı minimize etmek için çalışılıyor. Bunlara rağmen birçok TIR şoförü hayatını kaybetmiştir. Irak'a 'Türkiye'nin düşmanlığını üstünüze çekmeyin, Türk halkı size en büyük dostluğu gösteren ülke olmuştur, bu dostluğumuzu sakın ha öfkeye çevirmeyin' denilmiştir.'' Gül, son olarak Irak'taki misyonu korumak için bu ülkeye giden 5 güvenlik görevlisinin Musul yakınlarında şehit olduğunu hatırlatarak, ''Güvenlik görevlilerimiz savaş açmak için değil, oradaki misyonumuzu korumak için giderken şehit olmuştur. Olayla ilgili titiz inceleme ve çalışma sürüyor. Bu aşamada söyleyeceğimiz budur. Aileleri ve çocukları bizim ailelerimiz çocuklarımız gibidir ve devletimiz onları asla unutmayacak'' dedi. 
     
     ''KOMŞULARLA İLİŞKİLER'' 
     Türkiye'nin komşularıyla ilişkilerine de işaret eden Gül, Rusya Devlet Bakanı Putin'in ziyaretini ''tarihi olay'' olarak tanımladı ve Rusya ile ticari ilişkilerin ''inanılmaz noktalara geldiğini'' belirtti. 
     Yunanistan ile sorunların barışçı yollardan çözülmesi için gayret gösterildiğini belirten Gül, Balkan ülkeleri ile sıkı işbirliği içine gireceklerini ve önümüzdeki dönem buraya daha fazla önem vereceklerini, buradaki Türk izlerinin silinmesine asla göz yummayacaklarını ifade etti. 
     ''Suriye ile nereden nereye geldiğimizi çok iyi biliyorsunuz'' diyen Gül, İslam ülkeleri nezdinde Türkiye'nin öneminin giderek arttığını dikkati çekti. 
     Gül, Filistin-İsrail arasındaki sorunların barışçıl yollarla çözümü için çabaların yoğunlaştığına işaret ederek, olumlu gelişmelerin olduğunu, bu arada, gelecek hafta Filistin ve İsrail'e gideceğini söyledi. Gül, ''Hükümetimiz bu konuya verdiği önemden dolayı eski bakanlardan Vehbi Dinçerler'i özel koordinatör yapmıştır'' dedi. 
     
</TEXT>
</DOC>
