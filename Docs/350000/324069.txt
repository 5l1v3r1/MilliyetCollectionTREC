<DOC>
<DOCNO> 324069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonsiy31.html </URL>
<DATE> 2005/03/16/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Sarıgül hakkında verilen soruşturma izni kaldırıldı 
</HEADLINE>
<TEXT>

     Danıştay 1. Dairesi, Şişli Belediye Başkanı Mustafa Sarıgül ve 5 belediye görevlisi hakkında, İçişleri Bakanlığı'nın ''27 yerde kaçak inşaat yapılmasına engel olmamak ve yapılmış olanların yıkımını gerçekleştirmeyerek'' İmar Yasası'na aykırı davrandıkları gerekçesiyle verdiği soruşturma iznini kaldırdı. 
     İçişleri Bakanlığı, Şişli Belediye Başkanı Sarıgül ve İmar Müdürü Nail Manap, Fen İşleri Müdürü Osman Korkmaz, Yapı Denetim Müdürleri Ahmet Üreten, Alipaşa İslamoğlu ve Yapı Denetim Müdür Vekili Bahri Küçükay hakkında 4483 sayılı Memurlar ve Diğer Kamu Görevlilerinin Yargılanmasına İlişkin Yasa uyarınca soruşturma izin vermiş Sarıgül ve 5 belediye görevlisi bu karara itiraz ederek, kararın kaldırılmasını istemişti. 
     Danıştay 1. Dairesi, Sarıgül ve 5 belediye görevlisinin itirazını yerinde görerek, İçişleri Bakanlığı'nın, ''27 yerde kaçak inşaat yapılmasına engel olmamak ve yapılmış olanların yıkımını gerçekleştirmeyerek'' İmar Yasası'na aykırı davrandıkları gerekçesiyle verdiği soruşturma iznini oyçokluğu ile kaldırdı. 
     Kararda, ruhsatsız ve kaçak yapılarla ilgili olarak belediye elemanlarınca yapı tatil tutanakları düzenlendiği, belediye başkanının konuyu encümene sevketmesi üzerine imar para cezası ve yıkma kararı verildiği kaydedildi. 
     İnşaatın su ve elektrik hizmetlerinden yararlandırılmaması ve bağlantıların kesilmesi için İSKİ ve BEDAŞ'a duyuru yapıldığı ifade edilen kararda, kaçak inşaatlara devam edildiğinin tespit edilmesi üzerine mühür bozmadan dolayı Cumhuriyet savcılığına ilgililer hakkında suç duyurusunda bulunulduğu anlatıldı. 
     Binaların tahliye edilmesinin kaymakamlıktan yazı ile istendiği, kaçak yapıların yıkımı için belediye araç ve personelinin yeterli olmaması nedeniyle ihale açılarak konuya çözüm arandığı belirtilen kararda, ilgililerin kaçak yapılarla ilgili yasal işlemlerin yerine getirilmesi kapsamında üzerine düşen hassasiyeti gösterdiği vurgulandı. 
     Danıştay 1. Dairesi'nin kararı kesin nitelik taşıyor. 
     SARIGÜL BAYKAL'IN İFLASI 
     Şişli Belediye Başkanı Mustafa Sarıgül, Danıştay'ın verdiği kararın, ''Deniz Baykal ve CHP yönetiminin uygulamaya çalıştığı komplonun iflası olduğunu'' savundu. 
     Sarıgül, yaptığı yazılı açıklamada, Danıştay 1. Dairesi'nin, kendisi ve 5 belediye görevlisi hakkında, İçişleri Bakanlığı'nın ''27 yerde kaçak inşaat yapılmasına engel olmamak ve yapılmış olanların yıkımını gerçekleştirmeyerek'' İmar Yasası'na aykırı davrandıkları gerekçesiyle verdiği soruşturma iznini kaldırmasını değerlendirdi. 
     CHP Genel Merkezi tarafından kendisiyle ilgili ortaya atılan tüm iddiaların rutin bir soruşturmaya dayandırıldığını beliren Sarıgül, bu kararın, söz konusu iddiaların ne kadar gerçek dışı olduğunu ortaya koyduğunu ifade etti. 
     Sarıgül, CHP içerisinde başlattığı demokrasi mücadelesini engellemek için, belediyedeki bir müfettiş incelemesinin kendisi aleyhinde bir karalama kampanyasına dönüştürüldüğünü dile getirerek, şunları kaydetti 
     ''Yargı kararını beklemeden, bir ön inceleme raporuna dayanarak beni suçlu ilan ettiler. Sayın Deniz Baykal, CHP Olağanüstü Kurultayı'ndaki 3.5 saatlik konuşmasının tamamını bu asılsız iddialara, karalamalara ayırdı. Kaçak inşaatlardan milyonlarca dolar rant sağlandığını öne sürdü.'' Bu iddialara dayanarak ikinci kez Parti Disiplin Kurulu'na sevk edildiğini ve Cuma günü CHP Yüksek Disiplin Kurulu'na bilgi vermek üzere Ankara'ya gideceğini belirten Sarıgül, şöyle devam etti 
     ''Şimdi Danıştay, Şişli'deki hiçbir inşaatta belediyenin kusuru bulunmadığına karar verdi. Bu karar, Sayın Baykal ve CHP yönetiminin uygulamaya çalıştığı komplonun, yazdığı çirkin senaryonun iflasıdır. Şimdi bu yargı kararına karşı kamuoyu kendilerinden cevap bekliyor. Cumhuriyet Halk Partililer cevap bekliyor. Onların ne diyeceklerini merak ediyor. Sayın Baykal, aylardır sürdürdüğü iftira ve kara çalma kampanyasının hesabını şimdi kamuoyuna vermelidir.'' 
     
</TEXT>
</DOC>
