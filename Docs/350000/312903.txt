<DOC>
<DOCNO> 312903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonspo09.html </URL>
<DATE> 2005/02/06/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Uslu Kirita'nın cesazının 1 maça indirilmesi enteresan... 
</HEADLINE>
<TEXT>

     Fenerbahçe Kulübü Asbaşkanı Mahmut Uslu, Samsunsporlu futbolcu Kirita'nın 3 maçlık cezasının 1'e indirilmesinin çok ilginç bir karar olduğunu söyledi. 
     Mahmut Uslu, kulübün televizyonu FB TV'de yer alan açıklamasında, kırmızı kart görerek oyundan çıkan bir oyuncuya normalde 2 maç ceza verildiğinin bilindiğini vurgulayarak, ''Çok enteresan bir karar. Normalde kırmızı kartla atılan bir oyuncunun mutlaka bizim bildiğimiz kadarıyla 2 maç ceza alması lazım. 3'den 2'ye inebilir ama 1'e indirilmesi bize çok enteresan geldi'' dedi. 
     Bu konularda fazla konuşmak istemediklerini belirten Uslu, şunları kaydetti 
     ''Daha enteresan şeyler de oluyor. Bunları değerlendireceğiz. İnşallah aynı filmler devam etmiyordur. Bu konularda fazla konuşmayacağız ama herhalde gelecek haftadan sonra belli girişimlerde bulunacağız. Herkesin kendine bakması lazım. Yalnış işler olmasın, çünkü bir spor yapıyoruz. Yenilmek de var. Samsunspor'u kutluyoruz. İyi mücadele ettiler, çok koştular. Fenerbahçe, kuvvetli bir takım ve inşallah bu kuvvetimizi diğer maçlarda göstereceğiz.'' 
     
     ''KİMSE KİMSEYİ HOR GÖRMESİN'' 
     Dün akşamki maçın Birinci Süper Futbol Ligi'nin zayıf olduğunu söyleyenlere güzel bir yanıt olduğunu vurgulayan Uslu, ''Türkiye Ligi öyle zayıf değil, herkes iyi mücadele ediyor, kimse kimseyi hor görmesin. Samsunspor, başka takımları da burada yenecektir, berabere de kalacaktır'' dedi. 
     Önlerinde 3 önemli hafta olduğunu kaydeden Uslu, bu 3 haftayı puan yitirmeden geçmek istediklerini belirterek, özetle şunları kaydetti 
     ''Önümüzde 3 değerli hafta var. Bu haftaları puan kaybetmeden geçmek istiyoruz. Bu arada UEFA Kupası maçlarımız da başlıyor. Çoğu da bizim kendi sahamızda ve bu avantajımızı değerlendireceğiz. 2 puan öndeyiz ve hala lideriz. Lider olmak kolay değil. İnşallah devam ettireceğiz. Ben inanıyorum, 3 hafta sonra bu puan farkı artarak devam edecek.'' 
     
</TEXT>
</DOC>
