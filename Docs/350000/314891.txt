<DOC>
<DOCNO> 314891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sonsiy05.html </URL>
<DATE> 2005/02/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Sağlık Bakanlığı, okul kantilerini mercek altına alıyor... 
</HEADLINE>
<TEXT>

     Sağlık Bakanlığı, okul kantin ve yemekhanelerini denetim altına alıyor. 
     Sağlık Bakanı Recep Akdağ, illere gönderdiği genelgede, "Sağlıklı Eğitimi Atağı" projesiyle okul sağlığı hizmetlerinin en üst düzeyde sunulmasını hedeflediklerini kaydetti. 
     
     OKUL KANTİNLERİ SIKI DENETLENSİN 
     Okul kantin ve yemekhanelerinde sağlığa uygun ve çocuk ve gençlerin yeterli ve dengeli beslenmelerinin sağlanmasına yönelik besinlerin satışının yapılması, açıkta gıda satışının önlenmesi gerektiğini bildiren Akdağ, "Yetersiz ve dengesiz beslenen çocukların, bedensel ve zihinsel gelişimleri geri kalıyor, sağlık sorunları ağır ve uzun sürüyor" dedi. Akdağ, okullarda beslenme hizmeti verilirken çocukların enerji ve besin öğeleri gereksinimini karşılayacak biçimde uygun yemek listesi oluşturulması, kantin ve yemekhanelerde görevli personelin düzenli portör muayenesinin yapılmasını istedi. Okul ve eğitim merkezleri çevresindeki gıda işyerlerinin denetimlerinin yapılması gerektiğini söyleyen Akdağ, sağlık koşullarına uygun olmayan ürün ve hizmetleri satışa sunan işyerleri hakkında gerekli işlemlerin yapılması talimatı verdi. Akdağ, "Çocuklarımıza kazandıracağımız doğru beslenme alışkanlıklarıyla, ülke olarak daha sağlıklı, huzurlu, verimli ve mutlu yarınlara adım atabiliriz" dedi. 
     
     ÖĞRENCİ CHECK-UP'TAN GEÇİRİLSİN 
     Okula yeni başlayan öğrenciler başta olmak üzere tüm öğrencilerin genel muayene ve sağlık taramasalarının yapılması gerektiğini kaydeden Akdağ, öğrencilere sağlık konusunda olumlu davranışların kazandırılması için öğretmen ve velilerin sağlık konusunda bilgilendirilmesi gerektiğini belirtti. Okul su depolarının temizliğinin sağlanması, salon, oda, tuvalet, avlu, bahçe, kantin ve yemekhanelerin asgari teknik ve hijyenik şartlara kavuşturulmasını isteyen Akdağ, il sağlık müdürlüklerine söz konusu yerlerin denetimini düzenli olarak yapması talimatını verdi. 

ANKA 
     
</TEXT>
</DOC>
