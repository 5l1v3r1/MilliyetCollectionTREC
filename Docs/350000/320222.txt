<DOC>
<DOCNO> 320222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/spor/spo08.html </URL>
<DATE> 2005/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlikeden dönüldü 
</HEADLINE>
<TEXT>


Mehmet Atalay, iki ay içinde yasada yeni düzenleme yapılarak, özel güvenlik sistemi projesini beş yıla yayacaklarını açıkladı 

CEMAL ERSEN 


Polis çekilmiyor 
GENÇLİK ve Spor Genel Müdür Vekili Mehmet Atalay, 6 Mayıs 2005'te polisin statlardan çekilmesini öngören 5149 sayılı yasanın ilgili 5. maddesinin iki ay içerisinde yeniden düzenleneceğini, özel güvenlik birimleri için tanınan sürenin de beş yıla çıkarılacağını söyledi. Atalay, Beşiktaş - Sakarya maçındaki olayların kulüplerin henüz özel güvenlik sistemine geçecek hazırlıkta olmadığını gösterdiğinin altını çizdi. 

Süper Lig'e 2 yıl 
ŞİDDET yasasının geçen yıl komisyonda görüşülmesi sırasında özel güvenlik oluşurulmasına ilişkin sürenin bir yıla indirildiğini hatırlatan Genel Müdür Vekili, "Kademeli olarak kulüplere beş yıl süre vereceğiz. Bu süre Süper Lig'de iki yıla indirilebilir" dedi. Atalay, "Şu an hiç hazırlığı olmayan kulüp beş yıl sonra sisteme geçecek. Öngörülen süre sonunda hiçbir mazeret kabul edilmeyecek" ifadelerini kullandı. 


</TEXT>
</DOC>
