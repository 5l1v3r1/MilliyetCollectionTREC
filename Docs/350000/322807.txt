<DOC>
<DOCNO> 322807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun29.html </URL>
<DATE> 2005/03/11/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Alman vatandaşlığını kaybeden Türkler 31 Ağustos'a kadar başvursun 
</HEADLINE>
<TEXT>

     Berlin Eyaleti İçişleri Bakanı Ehrhart Körting, Alman vatandaşlığına geçtikten sonra 01 Ocak 2000 tarihinden sonra tekrar Türk vatandaşlığına geçen Türklerin 31 Ağustos 2005'e kadar başvurmaları halinde, kolaylaştırılmış oturum ve vatandaşlık hakkı alacaklarını söyledi. 
     Körting, Berlin Brandenburg Türkiye Toplumu TBB ile Berlin'de vatandaşlara açık olarak düzenlenen toplantıda, Alman vatandaşlığını kaybetmede Türk vatandaşlığına başvuru yapılan tarihin değil, Türk vatandaşlığının alındığı tarihin geçerli olduğunu belirterek, 01 Ocak 2000 tarihinden sonra Türk vatandaşı olan herkesin Alman vatandaşlığının geçersiz olduğunu kaydetti. 
     Körting, 01 Ocak 2000 ile 31 Aralık 2004 tarihleri arasında Türk vatandaşlığı hakkını kazanarak Alman vatandaşlığını kaybedenler için, 31 Ağustos 2005 tarihine kadar başvuruda bulunmak kaydıyla oturma izninin alınmasında zorluk çıkarılmayacağını belirterek, oturma izni için yeterli gelir koşulu aranmayacağını ve oturma izninin 3 yıl olarak verileceğini söyledi. 
     Oturma izni için başvuruların yabancılar dairelerine yapılması gerektiğini belirten Körting, 31 Ağustos'tan sonra yapılan oturum başvurularında, oturma izni için tüm koşulların yerine getirilip getirilmediğine bakılacağını ifade etti. 
     Oturma izni alındıktan sonra yeniden Alman vatandaşlığına geçme başvurusu yapılabileceğini belirten Körting, ''Bu durumda kişinin süresiz oturma iznine sahip olması gerekmez. Gerekli olan 8 yıllık süre, Almanya'daki toplam yaşama süresine bakılarak yeterli görülecektir'' dedi. 
     
</TEXT>
</DOC>
