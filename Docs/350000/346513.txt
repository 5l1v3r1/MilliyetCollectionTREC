<DOC>
<DOCNO> 346513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sontur48.html </URL>
<DATE> 2005/05/27/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
İlçe Kaymakamı "Bir idareci olarak bütün şailere düşüncelere saygılıyız" 
</HEADLINE>
<TEXT>

     Milas Kaymakamı Hulusi Doğan, bir idareci olarak bütün şiirlere, şairlere ve düşüncelere saygılı olduğunu ifade etti. 
     Doğan, Milas’da bir lise öğrencinin okulda düzenlenen şiir dinletisinde program dışına çıkarak, Nazım Hikmet’in şiirini okuduğu gerekçesiyle gözaltına alınması olayıyla ilgili olarak yaptığı yazılı açıklamada, söz konusu öğrencinin okuldaki şiir dinletisinde program dışı sunuşa geçtiğini ve "Bu programda daha çok söylenecek söz ve okunacak şiirler vardı, ancak bizi susturdular. Bizi susturanlara bir şiirle cevap vereceğim" diyerek, Nazım Hikmet’in "Vatan Haini" isimli şiirini okumaya başladığını ifade etti. 
     Program dışı okunan şiirin yarattığı beklenmedik durum karşısında, tedirginlik içindeki okul idarecilerinin ne yapacağını şaşırdığını belirten Doğan, açıklamasında şunları kaydetti 
     "Okul idarecileri ne yapacağını şaşırmış, bana talimatımı sormuş, bütün şairleri sayan, bütün şiirlerini seven birisi olarak müdahale etmemelerini isteyerek, sessizce şiirin sonunu dinlemişimdir ki bu durum, ünlü şair Nazım Hikmet de dahil olmak üzere bütün şairler ve şiirlerine gösterdiğimiz saygı ve sevginin göstergesidir. Bitiminde normal olarak kalkıp giderken, salonda ve salon dışında bir takım huzursuzluklar olduğu görülmüştür. Cep telefonuyla Cumhuriyet Savcımıza huzursuzluk durumu bildirilmiş, Cumhuriyet Savcılığı’nın bizzat talimatıyla da kamu düzenini sağlayıcı bir girişim olarak öğrencimiz bilgisine başvurulmak üzere karakola davet edilmiştir. 
     Avukatları ve ailesiyle karakola götürülen öğrencimize ve ailesine son derece nazik davranılmış, kısa süre sonra yine Cumhuriyet Savcımızın talimatıyla öğrenci, ailesiyle birlikte karakoldan ayrılmıştır." Açıklamasında, Cumhuriyet Savcısı’nın davetinin, konunun siyasi yönünü araştırmadan çok, kamu düzenini sağlamaya yönelik davet olduğunu savunan Doğan, "Bir idareci olarak bütün şiirlere, şairlere, düşüncelere saygılıyız. Maalesef ki mevcut durum, gerçeği yansıtmadan, abartılmaya çalışılmaktadır" görüşünü bildirdi. 
     Milas Anadolu Lisesi’nin şiir dinletisinde, sunuculuk yapan Ç.C isimli öğrenci, program dışına çıkarak Nazım Hikmet’in "Vatan Haini" isimli şiirini okuduğu gerekçesiyle gözaltına alınmış, ifadesi alındıktan sonra serbest bırakılmıştı. 
     
</TEXT>
</DOC>
