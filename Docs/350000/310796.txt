<DOC>
<DOCNO> 310796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonspo16.html </URL>
<DATE> 2005/01/30/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Fenerbahçeli Semih'e İstanbulspor talip... 
</HEADLINE>
<TEXT>

     Fenerbahçe'nin genç oyuncusu Semih Şentürk'e İstanbulspor talip oldu. 
     İstanbulspor Genel Müdürü Ergün Yücel, AA muhabirine yaptığı açıklamada, takımın forvet oyuncusuna ihtiyacı olduğunu belirterek, ''Şartlar uygun olursa Fenerbahçe'den Semih'i almayı düşünüyoruz. Kulübüne bildirdik, cevap bekliyoruz'' dedi. 
     Fenerbahçe'nin Brezilyalı futbolcusu Fabiano ile ilgili kendilerine bir teklif gelmediğini kaydeden Yücel, ''Kulübü bonservis ücreti istemeden bize verirse, değerlendiririz. Oyuncuya takımdaki dengeler doğrultusunda ödeme yapabiliriz. Ama şu ana kadar Fenerbahçe'den böyle bir öneri gelmedi'' diye konuştu. 
     Ergün Yücel, bir süredir denedikleri Güney Afrika'nın Kaiser Chiefs takımının oyuncusu Kongolu Kasamba Musassa'nın kulübüyle bonservis sorununu çözmesini beklediklerini, bu sorun halledilirse, Musassa ile sözleşme imzalayacaklarını sözlerine ekledi. 
     
</TEXT>
</DOC>
