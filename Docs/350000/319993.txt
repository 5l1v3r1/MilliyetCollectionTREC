<DOC>
<DOCNO> 319993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy08.html </URL>
<DATE> 2005/03/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Türkiye'yi soykırımla suçlayan Rum milletvekili yolsuzluktan yargılanacak 
</HEADLINE>
<TEXT>

     Avrupa Parlamentosu'nda Türkiye'yi Ermeni, Rum ve Kürt soykırımı yapmakla suçlayan Rum Milletvekili Matsakis'in dokunulmazlığının kaldırılması istenecek. 
     Dokunulmazlığın kaldırılması istemine milletvekili hakkındaki yolsuzluk iddiaları gerekçe gösterilecek. 
     Konuyla ilgili bilgi veren CHP Genel Başkan Yardımcısı Onur Öymen, Türkiye-AB Karma Parlamento Komisyonu toplantısında Fransız parlamenterlerin Türkiye'ye çok haksız ithamlarda bulunduklarını ve Sevr dayatmasının gündeme geldiğini kaydetti. 
     Öymen, bu arada Rum Millevtekili Matsakis'in Fransız milletvekillerini de aşan bir saygısız ve haksız üslupla, Ermeni soykırımının yanı sıra, Kürt ve Rum soykırım iddialarını da ortaya attığını belirtti. Öymen, "Türkiye'nin Ermeni soykırımının yanı sıra, Kürt ve Rum soykırımı yaptığını da öne sürdü. Tabii bizlerden gereken yanıtı aldı. 
     Sonradan öğrendik ki bu milletvekili yolsuzlukla suçlanıyor ve Avrupa Parlamentosu'nda dokunulmazlığının kaldırılması konuşulacak" dedi. 
     Öymen, AKP iktidarının, Rum ve Fransız milletvekillerinin "çizmeyi çok aşan"ve diplomasiyle bağdaşmayan üslupları karşısında tepkisiz kaldıklarını da belirterek, bunu kınadı. 
     
</TEXT>
</DOC>
