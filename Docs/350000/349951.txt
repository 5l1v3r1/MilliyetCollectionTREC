<DOC>
<DOCNO> 349951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun52.html </URL>
<DATE> 2005/06/08/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
İran'daki patlamanın bomba değil, havai fişek olduğu ileri sürüldü... 
</HEADLINE>
<TEXT>

     İran’ın Kum kentinde meydana gelen patlamanın bombadan değil, havai fişekten kaynaklandığı ileri sürüldü. Güvenlikten sorumlu Kum Vali Yardımcısı Fetullah Hakiki, Reuters’a telefonla yaptığı açıklamada, "Kum’da bomba patladığı haberlerini kesinlikle yalanlıyoruz" dedi. 
     Patlamada yaralanan olduğu haberlerini de yalanlayan Hakiki, "muhtemelen genç futbolseverler milli takıma desteklerini göstermek için havaifişek atmışlardır" dedi. 
     İran Milli Futbol Takımı bu akşam Tahran’ın 100 bin kişilik Azadi Stadyumu’nda yapılan maçta, Bahreyn Futbol Takımı’nı 1-0 yenerek, 2006 Dünya Kupası’na katılma hakkı kazanmıştı. 
     Bu arada, İran milli futbol takımının dünya kupası finallerine katılmaya hak kazanmasından sonra yüzbinlerce İranlı başkent Tahran sokaklarına dökülerek, sevinç gösterileri yaptı. 
     Polisin birçok yolu kapatarak, daha çok kişinin arabalarıyla kutlamalara katılmasını engellemeye çalıştığı, ancak polisin futbolseverlere iyi davrandığı ve küçük İran bayrakları sallayarak, kadınlı erkekli birlikte sevinç gösterilerinde bulunan kişilere katıldığı belirtildi. 
     
</TEXT>
</DOC>
