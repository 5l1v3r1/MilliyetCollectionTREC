<DOC>
<DOCNO> 315820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonspo16.html </URL>
<DATE> 2005/02/16/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Hagi antrenmanda futbolcularını azarladı... 
</HEADLINE>
<TEXT>

     Galatasaray, Sakaryaspor maçının hazırlıklarını yaptığı idmanla sürdürürken, teknik direktör Gheorghe Hagi'nin çalışmada bir hayli gergin olması dikkat çekti. 
     Florya Metin Oktay Tesisleri'nde 1 saat 45 dakika süren idmanda yapılan taktik çalışma sırasında Rumen teknik adam, istediklerini yapamayan oyuncularını zaman zaman azarladı. Oyunu sık sık durdurarak futbolcularını sert biçimde uyaran Hagi, özellikle savunma oyuncularından oyunu çabuk kurmalarını ve oyalanmamalarını istedi. Rumen çalıştırıcı savunma oyuncularına, ''Nedir bu haliniz Çok çabuk olmalısınız'' derken, hücum anında da oyuncularından oyunu kenarlara yaymalarını istedi. 
     Hagi, idmanda çok bağırmasıyla ilgili çalışma sonrasında gazetecilerin sorusu üzerine, ''Ben düdük çalmasını sevmiyorum. Onun yerine bağırmasını seviyorum. Benim özelliğim bu'' dedi. 
     
     UĞUR VE HAKAN ÜNSAL'A GÖREV 

     Gheorghe Hagi, taktik maçında sarı kart cezaları nedeniyle Sakaryaspor maçında oynayamayacak olan Cihan'ın yerine savunmanın sağında genç Uğur'a, solunda ise Orhan'ın yerine Hakan Ünsal'a şans tanıdı. 
     Antrenmanda Hasan Kabze ve Hakan Yakın'ın attığı güzel goller dikkat çekti. Çalışmaya, İspanya'da dün akşam yapılan Güney Asya'daki felakette muhtaç olanlar için yardım amacıyla düzenlenen maçta forma giyen Hakan Şükür ve Song ile birlikte, belinden sakatlığı bulunan Ergün ve genç oyuncu Zafer katılmadı. 
     Bu arada antrenmanı Amsterdam'da faaliyet gösteren FC Türkgücü'nün futbolcuları da izledi. Oyuncular, idman bitiminde Hagi ve sarı-kırmızılı futbolcularla fotoğraf çektirdi. 
     Galatasaray, hazırlıklarını yarın basına kapalı yapacağı idmanla sürdürecek. 
     
     HAGİ'YE ÖDÜL 

     Işık Sigorta tarafından düzenlenen ''11 Altın Adam Yarışması'nda Eylül ayının altın antrenörü seçilen Hagi, ödülünü idman sonrasında düzenlenen törenle aldı. 
     Florya Metin Oktay Tesisleri'nin basın odasında gerçekleştirilen törene, futbol şube sorumlusu Fatih Gökşen de katıldı. 

     
</TEXT>
</DOC>
