<DOC>
<DOCNO> 304463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur41.html </URL>
<DATE> 2005/01/07/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Tarkan'ın sevgilisinin aldığı krediye Baro tepkisi... 
</HEADLINE>
<TEXT>

     Türkiye Barolar Birliği Başkanı Özdemir Özok, Sanatçı Tarkan'ın avukat sevgilisi Bilge Öztürk'ün aylık 150 milyon lira olan stajer avukatlık kredisini almasını eleştirdi. 
     Türkiye Barolar Birliği'nin çağrısı üzerine 75 Baro Başkanı, avukatların mesleki sorunlarını tartışmak için Ankara'da toplandı. Best Otel'de gerçekleştirilen toplantının açış konuşmasını yapan Türkiye Barolar Birliği Başkanı Özdemir Özok, TBB'nin geçen bir yıllık çalışmaları hakkında bilgi verdi. 
     
     TARKAN'IN SEVGİLİSİNİN KREDİSİ 
     Avukatların sorunlarının giderek büyüdüğüne dikkat çeken Özdemir Özok, hukuk eğitimi ve buna bağlı olarak hızla artan stajyer ve avukat sayısının bu mesleği tehdit ettiğini savundu. 
     Özok, stajyer avukatlara verilen kredileri değerlendirirken, bir kısım stajyer avukatların kredilerin bursa dönüştürülmesi için eylem yaptığını anımsattı. Bunun yasal olanağının bulunmadığını anlatan Özok, "Tarkan'ın avukat sevgisilisine bile ayda 150 milyon liradan bir yıllık kredi veriliyor. Bu hangi ihtiyacını karşılayacak bilemiyorum" dedi. 
     
     UYAP ELEŞTİRİSİ 
     Özdemir Özok, Adalet Bakanlığı tarafından gerçekleştirilen UYAP projesini eleştirdi. Özok, sistemin yeterince denenmeden uygulamaya konulmasının ciddi sorunları ortaya çıkardığını ve bazı İcra Müdürlükleri'nde işlemlerin tıkandığını söyledi. 
     
     İSTİNAF MAHKEMELERİ 
     Özdemir Özok, yasası 1 Nisan'da yürürlüğe girecek olan istinaf mahkemelerinin de yeni sorunların kaynağı olduğunu savundu. Yargının adli personel ve bina sorunlarının ciddi boyutlara ulaştığını anımsatan Özok, "İstinaf mahkemelerinin nasıl çalışacağını merak ediyorum" dedi. 
     
     AVUKATLIK YASASI 
     Türkiye-AB ilişkilerinin geldiği noktada Avukatlık Yasası'nın da yeniden gözden geçirilmesini isteyen Özok, bu konuda Hükümetten destek aldıklarını ve çalışmalara hız vereceklerini söyledi. 
     
     AB SÜRECİ 
     Özdemir Özok, Türkiye'nin AB sürecini de değerlendirdi. 
     Özok, "AB'ye tam üyelik uğruna her isteneni yapma ve ödün verme yerine kendine saygısı olan her devlet gibi herşeyden önce halkımızın çıkarlarını düşünmeli, istenenleri tartmalı, yanlışları belirtip doğruları sonuna kadar savunmalıyız. 
     Kanımızca AB'ye sağlıklı giriş böyle olur" dedi. 
     
</TEXT>
</DOC>
