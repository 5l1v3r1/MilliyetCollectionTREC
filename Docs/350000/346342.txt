<DOC>
<DOCNO> 346342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/soneko16.html </URL>
<DATE> 2005/05/27/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Doç.Dr. Başkaya Özelleştirmeyle, insani olan ne varsa yokediliyor 
</HEADLINE>
<TEXT>

     Doçent Dr. Fikret Başkaya, özelleştirmeyle, "insani olan ne varsa yok edilmek istendiğini" savundu. 
     Türk Mühendis ve Mimar Odaları Birliği TMMOB ile çeşitli sendikalar tarafından Ankara Ekin Sanat Merkezi’nde düzenlenen "20. 
     yılında Türkiye’de Özelleştirme Gerçeği" konulu sempozyumun ikinci gününde konuşan Doçent Başkaya, 1980’lerin başından ABD’de Reagan, İngiltere’de Thatcher iktidarı ile birlikte, ideolojik saldırının "ete-kemiğe" büründüğünü, burada amaçlanan ise "her aşamada sermayenin önündeki engellerin tasfiye edilmesi" olduğunu söyledi. Özelleştirmeyle, insani olan ne varsa yok edilmek istendiğini öne süren Başkaya, "insani olan her şey yok ediliyor. Bu son derece vahim bir durum. Yaşamın her alanı özelleştiriliyor" dedi. Özelleştirme ile "insanların ciğerinin söküldüğünü" de öne süren Başkaya, bugün, elektrikten telekomünikasyona kadar insanın günlük yaşamını ilgilendiren her şeyin özelleştirme gündeminde olduğunu söyledi. Başkaya, özelleştirmenin sadece "bir malın devlet elinden çıkıp kapitalistlere verilme meselesi" olmadığını, durum böyle olsa idi tahribatın bu kadar yüksek olmayacağını ifade ederken, "burada asıl olan, insanın özne olmaktan çıkarılmasıdır" diye konuştu. Ankara Üniversitesi Siyasal Bilgiler Fakültesi öğretim üyesi Doç. Dr. Ahmet Haşim Köse de konuşmasında, kapitalizm konusundaki görüşlerini aktardı. Kapitalizmi "dünyanın genel krizi" olarak adlandıran Köse, kapitalizmin bir sermaye ilişkisi olduğunu ve içinde sürekli krizi barındırdığını söyledi. Köse daha sonra, 1950’den günümüze kadar gelen ekonomik gelişmeleri, "kapitalizm" başlığı altında grafiklerle anlattı. 
     
</TEXT>
</DOC>
