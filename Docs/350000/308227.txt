<DOC>
<DOCNO> 308227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/soneko02.html </URL>
<DATE> 2005/01/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Tekstil sektörü bayramdan sonra greve hazırlanıyor... 
</HEADLINE>
<TEXT>

     İşçi ve işveren sendikaları arasındaki toplu iş görüşmelerin ''ikramiyeler'' konusunda tıkandığı tekstil sektörünü bayramdan sonra grev bekliyor. 
     Alınan bilgiye göre, Türkiye Tekstil, Örme ve Giyim Sanayi İşçileri Sendikası TEKSİF ile Türkiye Tekstil Sanayii İşverenleri Sendikası arasında altı aya yakın süredir devam eden 20. dönem toplu iş sözleşmesi görüşmelerinin uyuşmazlıkla sonuçlanmasının ardından grev kararı alındı. 
     TEKSİF, geçen sürede, işverenlerin özellikle 1964 yılından bu yana kazanılmış hakları olan ikramiyelerini vermemekte direttiğini belirterek, 26 Ocak'ta Yünsa, Saray Halı, Levi's, Altınyıldız, Kasar Boyacılık, Akın Tekstil, Orta Anadolu Ticaret ve Sanayi İşletmesi, Özbucak Sanayi ve Ticaret, Kordsa, Bahariye Mensucat ile Vakko'da greve çıkmayı kararlaştırdı. 
     Grevin, 4 Şubat'ta 44 yeni işyerine yayılarak toplam 55 işyerini kapsayacak biçimde genişletilmesi benimsendi. 
     TEKSİF Genel Başkanı Zeki Polat, işverenlerin yeni işçiler için yıllık 4 olan ikramiye sayısını 1'e düşürmek istediklerini, ileride eski işçilerin işsiz kalmasının önünü açacak bu türden bir öneriyi kabul etmelerinin mümkün olamayacağını söyledi. 
     Başta ikramiyeler olmak üzere sosyal hakların geriye çekilmesini kabul etmelerinin beklenmemesi gerektiğini vurgulayan Polat, grev tarihinin ortada olduğunu ve kararlılıkla uygulamaktan kaçınmayacaklarını kaydetti. 
     Ülkenin ve sektörün içinde bulunduğu şartları dikkate alarak, tarafların müşterek menfaatlerine uygun ve dengeli bir sözleşme imzalamak istediğini bildiren işveren sendikası ise, beklentisini ''yoğun rekabet ortamında, işletmelerin ayakta kalmasına imkan tanıyacak ve istihdamı koruyacak bir anlaşma zemininin yaratılması'' olarak ifade ediyor. 
     Bu arada, hisseleri işlem gören işyerleri, noter kanalıyla kendilerine ulaşan grev kararını İMKB'ye bildirdi. 
     
</TEXT>
</DOC>
