<DOC>
<DOCNO> 329938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sontur13.html </URL>
<DATE> 2005/04/03/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
75 yaşındaki nine yumurta satıp köprü yaptırdı... 
</HEADLINE>
<TEXT>

     Kayseri'de 75 yaşındaki Atike Parlak, yumurta satarak biriktirdiği parayla dere yatağına 3 bin YTL harcayarak köprü yaptırdı. 
     İncesu İlçesi'ne bağlı Garipçe Köyü'nde yaşayan Atike Parlak, kümesinde beslediği tavuklarının yumurtalarını satarak kazandığı parayla 100 çeyrek altın biriktirdiği söyledi. 
     Birikimiyle köyüne bir çeşme yaptırmayı düşündüğünü, köyde çeşme olduğu için buna eşinin ve çocuklarının karşı çıktığını belirten Atike nine, bunun üzerine evlerinin yakınındaki dere yatağına köprü yaptırmaya karar verdiğini anlattı. 
     Köprünün yapımı için 3 bin YTL 3 milyar lira harcadığını belirten 4 çocuk ve 20 torun sahibi Atike Parlak, şöyle konuştu 
     ''Biriktirdiğim parayla bir hayır işi yaptırmayı düşündüm ve köprüde karar kıldım. Evimizin yakınında bulunan ve köyün ortasından geçen dere yatağı, yağmur yağıp, kar eridiğinde köylüye geçit vermiyordu. Öğrenciler de okula gidip gelirken zorlanıyorlardı. Köprü sayesinde hem öğrenciler hem de köylüler bu sıkıntıdan kurtuldu. Köprü istediğim özellikte olmadı. Biraz daha para biriktirip, köprüyü daha güzel hale getireceğim.'' Garipçe Köyü İlköğretim Okulu öğrencileri de Atike nineye teşekkür ederek, ''Okula gidip gelirken özellikle kış aylarında dere yatağındaki su nedeniyle sıkıntı çekiyorduk. Artık okulumuza rahatlıkla gidebileceğiz. Atike ninemize yaptığı köprüden dolayı çok teşekkür ederiz'' dediler. 
     
</TEXT>
</DOC>
