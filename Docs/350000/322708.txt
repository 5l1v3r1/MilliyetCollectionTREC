<DOC>
<DOCNO> 322708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/guncel/axgun01.html </URL>
<DATE> 2005/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Satılık sit alanı 
</HEADLINE>
<TEXT>


Kandilli'deki 83 bin metrekarelik arsada konut yapımına izin verilmesi için belediyeye başvuran TMSF, sonucu beklemeden araziyi 15 Mart'ta satışa sunacak 

Lube Ayar - İstanbul Fotoğraflar Yurttaş Tümer 

Tarabya'da, Erol Aksoy'dan haczettiği kaçak villayı açık artırmayla satan Tasarruf Mevduatı Sigorta Fonu, Boğaziçi Görünüm ve Etkilenme Bölgesi'nde yer alan 83 bin metrekarelik arsayı satışa çıkardı. Arsada konut yapımına izin verilmesi için İstanbul Büyükşehir Belediyesi'ne "plan değişikliği" istemiyle başvuran TMSF, sonucu da beklemeden, 15 Mart'ta satışa sunacağı arsa için 15 milyon YTL 15 trilyon lira muhammen bedel belirledi. Mimarlar Odası'na göre, konut izni çıkarsa arsa 3 katına kadar değerlenebilecek. 
TMSF, Ekmekçioğlu Grubu şirketlerinden Kilsan Sanayi ve Ticaret A.Ş.'ye ait Üsküdar Kandilli'deki arsayı fona devredilen Sümerbank'a borcundan dolayı haczetti. Üsküdar Kandilli'deki toplam 83 bin 94 metrekarelik 3 parselden oluşan arsa, 17 Kasım 1992'de Boğaziçi Görünüm ve Etkilenme Bölgeleri Nazım İmar Planı'nda kentsel park, doğal sit ve İSKİ dere koruma kuşağına alındı. Üsküdar Belediye Meclisi, 27 Aralık 1996'da arsayı imara açtı. Belediyenin imar planına, İstanbul 3 No'lu Kültür ve Tabiat Varlıklarını Koruma Kurulu tarafından 4 Şubat 1998'de uygunluk kararı verildi. Arsa, 30 Kasım 1998'de Büyükşehir Belediyesi'nin de onayladığı imar planına göre hastane, turistik tesis ve belediye hizmet alanı olarak ayrıldı. 

Konut için izin talebi 
TMSF, arsayı haczettikten sonra hazırladığı plan değişikliğini 25 Haziran 2004'te Büyükşehir Belediyesi'ne sundu. 37 bin 573 metrekarelik parselin bir kısmına arıtma tesisi yapan İSKİ, parselin kamulaştırılmasını talep etti. TMSF, İSKİ'ye parseli bedelini öderse kamulaştırabileceğini bildirdi. Fiyat konusunda anlaşamayınca TMSF, arsayı satışa çıkardı. 
Fon, 25 Kasım 2004'te 972 ada 5 parsel ve 991 ada 1 parselin konut alanı, yeşil alan ve teknik hizmet alanı olarak ayrılması için belediyeye yeni bir plan değişikliğini sundu. Müzayedeye katılmak isteyenlerin, 14 Mart'ta mesai bitimine kadar tekliflerini kapalı zarfta sunup 450 bin YTL'lik teminatı yatırmaları gerekiyor. 

Sit alanında imar olmaz 

MİMARLAR Odası İstanbul Büyükkent Şube Başkanı Eyüp Muhcu, doğal Boğaziçi Görünüm Bölgesi'nde ve sit alanlarında yapılaşma izni verilemeyeceğini belirterek, "Söz konusu arsa için sonradan belediye ve koruma kurulunca verilen imar izni de, yasalara aykırıdır. O süre içerisinde itiraz edilseydi, yargı kararları hemen iptal ederdi" dedi. TMSF'nin henüz istediği konut iznini alamamasına rağmen, arsayı satışa sunmasının da hukuka aykırı olduğunu söyleyen Muhcu, şöyle devam etti "Satıştan sonra plan değişikliği yapılırsa, arsanın değeri artar. O arsaya imar izni çıkması mümkün değil. Diyelim ki izni aldılar. Arsanın değeri 3 katına çıkabilir." Muhcu, arsa için belirlenen muhammen bedelin de az olduğunu ileri sürerek, "Kanlıca gibi bir yerde bu fiyat komik bir rakam. Boğaziçi Görünüm Bölgesi'nde bir metrekareyi 1 milyara satmak mümkün" diye konuştu. 


</TEXT>
</DOC>
