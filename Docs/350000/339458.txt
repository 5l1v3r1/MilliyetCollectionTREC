<DOC>
<DOCNO> 339458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/yazar/pulur.html </URL>
<DATE> 2005/05/04/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Türkçe ödülü... 
</HEADLINE>
<TEXT>


BU yazı bizim de, herhalde okurlarımızın da yadırgayacağı bir yazı olacak... 
Okurlarımız bilir, biz bu köşede kendimizden söz etmeyi pek sevmeyiz büyüklerimiz bize böyle öğretmiştir, -ne kadar da yanlış şeyler öğrettiklerini- şimdi anlıyoruz. 
Oysa, bazı yazarlar, hangi tarihte ve mek nda kitaplarını imzalayacaklarını, kimlerle yemek yediklerini, ya da yiyeceklerini, annelerinin açacağı sergileri bile köşelerinde "mühim notlar" kaydıyla okurlarına duyurmaktadırlar. 
Pek de iyi yapıyorlar 
Dedik ya, kıdemli meslektaşlarımız bize kendimizden söz etmeyi neredeyse "günah" diye belletmişlerdi rahmetli Metin Toker'in ruhu şad olsun 

AMA bugün, yazısız kuralı delip kendimizden söz edeceğiz "Anayasa'yı bir kere de biz delsek, ne çıkar " diyen başbakanların yetiştiği memlekette bu ayıp olur mu 
Pazartesi günü Dolmabahçe Sarayı'nda, her yıl Karamanlıların düzenlediği "Dil Bayramı"nda ödül aldık, seçici kurul, bizi "Türkçeyi doğru ve güzel yazan köşe yazarı" ödülüne layık görmüş. 
"Dil Bayramı"nın temelinde Karamanoğlu Mehmet Bey'in 13 Mayıs 1277 tarihli buyruğu var şöyle diyor 
"Şimden giru hiç kimesne kapuda ve divanda ve mecalis ve seyranda Türk dilinden gayrı dil söylemeye." 
Yani kısacası "Bu ülkenin dili Türkçedir, herkes Türkçe konuşmalı" diyor, bir başka deyimle "Türkçe'nin yeniden devlet dili" oluşunun 728. yılı... 
Hem "Dil Bayramı" kutlanıyor, hem de Yunus Emre anılıyor. 

MESLEK hayatımızda meslekle ilgili çeşitli ödüller aldık, Gazeteciler Cemiyeti'nden, Gazeteciler Sendikası'ndan, diğer meslek kuruluşlarından, sivil toplum örgütlerinden, hepsi bizim için önemli, lakin hem bu ödülün, hem de 2001 yılında Türk Dil Kurumu'nun verdiği ödülün bir başka anlamı var, çünkü bunlar "Türkçe" ödülleri, Türkçeyi iyi ve doğru yazdığımız için... 

TEŞEKKÜR konuşmamızda şöyle dedik 
"Her yazı yazanda, Falih Rıfkı Atay, Yusuf Ziya Ortaç, Çetin Altan, Bedii Faik gibi üslup ustalığı arayamayız. Ama iyi ve doğru yazmak, belirli eğitim görmüş herkesten beklenmelidir. Yazı yazan herkes, anadilini bilmeli, doğru ve iyi yazmalıdır. Biz bunu başarabilmişsek, ne mutlu bize..." 

ÖDÜL töreni sırasında yan yana oturduğumuz, birlikte ödül aldığımız TRT baş spikeri ve hocası Mehpare Çelik, Karamanoğlu Mehmet Bey'in "Herkes Türkçe konuşacaktır" buyruğu okunurken, "Bize, bugün de bir Mehmet Bey lazım" diyordu. 
Evet, ama, bu konuştuğumuz ve yazdığımız Türkçeyle, Karamanoğlu Mehmet Bey'le nasıl anlaşacağız hele büyük şehirlerimizde bir dolaşsa caddelerdeki tabelaları bir görse, "Burası Türkiye mi, burada Türkçe mi konuşuluyor ve yazılıyor " diye sormaz mı 



</TEXT>
</DOC>
