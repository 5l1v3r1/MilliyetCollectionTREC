<DOC>
<DOCNO> 347467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/soneko16.html </URL>
<DATE> 2005/05/31/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İmarbank'ın toplam zararı 16.8 katrilyon 
</HEADLINE>
<TEXT>

     İmar Bankası’nın yönetimine el konulduktan sonra 2003 sonu itibarıyla 10 katrilyon lira olarak hesaplanan zararı Maliye’nin vergi alacaklarıyla birlikte 16.8 katrilyon liraya yükseldi. 
     TMSF’nin 2004 yılı faaliyet raporunda yer verilen bilgilere göre, İmar Bankası’nın bankacılık yapma ve mevduat toplama izinleri kaldırılarak yönetimine ve denetimine TMSF tarafından el konulmasından sonra, tespit edilen kayıt dışı işlemler, Bankanın bilançosunun "Ortak Sorumlular" hesabına aktarıldı ve bu tutarlar ile Uzan Grubu’nun kullandığı kredilere karşılık ayrıldı. Bu işlemden sonra İmar Bankası’nın 31 Aralık 2003 tarihli bilançosunda toplam zararı 10 katrilyon 13 trilyon lira olarak hesaplandı. 
     Ancak, geçen yıl Maliye Bakanlığı, İmar Bankası’na toplam 4 katrilyon 859 trilyon liralık vergi ihbarnamesi gönderdi ve Boğaziçi Kurumlar Vergi Dairesi, vergi alacaklarına karşılık toplam 6 katrilyon 542 trilyon liralık ihtiyati haciz uyguladı. Böylece İmar Bankası’nın başlangıçta 10 katrilyon lira olan zararı, vergi ihbarnamelerine konu 6 katrilyon 542 trilyon liranın da eklenmesiyle toplam 16 katrilyon 822 trilyon liraya ulaştı. 
     Bu arada TMSF İmar Bankası’nın tümüne yakın bir bölümünü kayıt dışı olarak topladığı mevduatları için yaptığı ve söz konusu zarar içerisinde yer alan toplam ödemeler ise 7 katrilyon 958 trilyon lira olarak gerçekleşti. 
     
     UZANLARDAN İSTENECEK 
     Öte yandan, bazı kamu alacaklarının tahsiliyle ilgili olarak Hükümet’in TBMM’ye sunduğu ve Genel Kurul’da görüşülmeyi bekleyen yasa tasarısıyla TMSF’ye devredilen bankaların, TMSF’ye devirden önce ki vergileme dönemlerine ilişkin olarak tarh veya tahakkuk ettirilmiş olan vergi, resim ve harçlarla bunlara ilişkin vergi cezalarıyla faizlerinin bu bankalardan tahsilatından vazgeçiliyor. Bu bankalar adına Fon’a devirden önce doğan veya doğacak vergi alacaklarının bu bankaların hakim ortaklarından tahsil edilmesi öngörülüyor. Tasarının yasalaşması halinde 6.5 katrilyon lirayı aşan İmar Bankası’nın vergi borçlarının da Bankanın eski hakim ortakları oylan Uzanlardan tahsil edilmesinin yolu açılıyor. 
     
</TEXT>
</DOC>
