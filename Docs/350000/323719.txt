<DOC>
<DOCNO> 323719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonsiy30.html </URL>
<DATE> 2005/03/14/ </DATE>
<TIME> 19.25 </TIME>
<AUTHOR>  </AUTHOR>
<HEADLINE>
Cemil Çiçek Erkan Mumcu iddiasını ispatlasın 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, bağımsız Isparta milletvekili Erkan Mumcu'nun Başbakan Recep Tayyip Erdoğan ve CHP Genel Başkanı Deniz Baykal'ın 2 yıl önce ''pazarlık yaptığına'' ilişkin iddiaları konusunda, ''Gerçek olmayan bir iddia söz konusu. Bunu ispat etmek iddianın sahibine düşer'' dedi. 
     Çiçek, Bakanlar Kurulu toplantısına ilişkin açıklamasının ardından gazetecilerle sohbet etti, soruları yanıtladı. 
     Bir süre önce AK Parti'den istifa eden bağımsız Isparta milletvekili Mumcu'nun, Başbakan Recep Tayyip Erdoğan ve CHP Genel Başkanı Deniz Baykal'ın 2 yıl önce ''pazarlık yaptığına'' ilişkin basına yansıyan iddialarını değerlendiren Çiçek, şunları kaydetti 
     ''Gerçek olmayan bir iddia söz konusu. Bunu ispat etmek iddianın sahibine düşer, birincisi budur. İkincisi, iki kişi arasındaki konuşmayı, eğer olduysa bile karşı tarafın muvafakatı olmadan açıklamak siyasi ahlak açısından çok doğru değil. Bunu da doğru bulmuyorum. 
     İnsanlar, bir kısım ispat edemeyeceği ya da siyasi ahlak gereği iki kişi arasında kalması gereken noktaları ortaya çıkararak gündemde kalmak istiyorsa, bu da çok doğru bir şey değil. Bu neviden siyasetin ya da gündemde kalmanın bence kimseye bir faydası yok. 
     Üçüncü bir şey daha söyleyeyim. O da şudur Bu ülkeye pek çok başbakanlar gelmiştir. Bunların bir kısmı belli zorluklar aşarak gelmiştir. Bazıları da yatay geçiş yaparak gelmişlerdir. Bugünkü Başbakan Sayın Erdoğan, başbakan olmaması için herkesin elinden geleni yaptığı ama milletin iradesinin getirip oturttuğu bir başbakandır. Yani bazı başbakanlar gibi bugünkü koltuğunda pazarlıkla oturmuyor. Pazarlıkla gelmediği bir noktada niye bir pazarlık yapsın Bence neresinden bakarsanız bakın ifade edilmesi bile Türkiye'de siyasetin henüz çok da mesafe almadığını bu anlamda gösteriyor. İnsanların beraber oldukları heyetlerle ilgili olarak ispat edemeyeceği iddialarla kamuoyunun önüne çıkması ona da fayda sağlamaz, bizim yine eski hastalıklarımız nüksediyor demektir. Bence herkes bir an evvel bu hastalıklardan kurtulsun.'' Çiçek, bir gazetecinin ''Baykal açıklamalarında pazarlık yok diyor. Pazarlık yok ile görüşme olmadı ayrı şeyler...'' sözleri üzerine, ''Ben onu bilemiyorum. Çünkü ben ajanstan okudum. Onu kendisine sormanız lazım'' dedi. 
     Bir başka soru üzerine Çiçek, konuyu Başbakan Erdoğan'a sorduğunu, Erdoğan'ın ise ''kesinlikle böyle bir konu yok'' dediğini anlattı. 
     Çiçek, bir soru üzerine, Cumhurbaşkanı Ahmet Necdet Sezer'in Suriye'ye planlanan ziyaretinin Bakanlar Kurulu toplantısında görüşülmediğini söyledi. 
     
     ''UZANAMADIK'' 
     Uzan ailesinin iadesine ilişkin soruyu Çiçek, ''Uzanlara henüz uzanamadık'' diyerek cevaplandırdı. 
     Çiçek, Uzanların, ismini vermediği üç ülkeden iadesini talep ettiklerini belirterek, orada olmadıklarına dair bilgi geldiğini anlattı. 
     Türkiye'nin taleplerinin o ülkelerde olduğunu kaydeden Çiçek, ''Daha sonra filanca yerdeymiş denildi. Biz de oraya aynı süratle bir çok kez konuyu ilettik, diplomatik kanaldan ilettik, hukuki kanaldan ilettik. Bana gelen heyetlere de söyledim, Dışişleri Bakanımız bildiğim kadarıyla bir iki defa konuşmuş, İçişleri Bakanımız kendisine gelen heyetle konuştu. Bu kişinin Türkiye'ye iade edilmesi noktasındaki beklentimizi ilettik. Maalesef bu uluslararası hukuk, iç hukuk kadar süratli işlemiyor'' diye konuştu. 
     
</TEXT>
</DOC>
