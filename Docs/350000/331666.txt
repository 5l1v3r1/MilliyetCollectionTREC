<DOC>
<DOCNO> 331666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/spor/spo30.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



FUTBOLA DAVET 

UEFA'dan halı saha turnuvası 
Atatürk Olimpiyat Stadı'nda 25 Mayıs'ta oynanacak Şampiyonlar Ligi Finali öncesi geçen yılın şampiyonu Porto, 2 Nisan'da kupayı İstanbul'a getirecek. Bu tarihte Lütfi Kırdar Kongre ve Sergi Sarayı'nda özel tören yapılacak. Tören öncesi UEFA tarafından salonun önünde kuralacak halı sahada 24 saat futbol oynanacak. Her yaştan bayan ve erkekler 5'er kişilik takımlar halinde özel turnuvaya katılabilecek. Turnuvaya katılmak isteyenlerin, Türkiye Futbol Federasyonu'nun, "www.tff.org.tr" adresli resmi internet sitesinden bilgi alabileceği bildirildi. 

ATLETİZM 

Kipketer bırakıyor 
Atletizmde orta mesafenin efsane isimlerinden Wilson Kipketer, 2006 Avrupa Şampiyonası'ndan sonra pistlere veda edeceğini açıkladı. 800 metrede dünya rekorunu elinde bulunduran 32 yaşındaki ünlü sporcu 1995, 1997 ve 1999'da dünya şampiyonu olmuştu. Kenya'yı bırakıp Danimarka vatandaşlığına geçen Wilson Kipketer, 2004 Atina Yaz Olimpiyat Oyunları'nda da bronz madalya almıştı. 

FUTBOL 

Mancini'ye destek 
Inter Başkanı Massimo Moratti, Teknik Direktör Roberto Mancini'nin geleceğiyle ilgili spekülasyonlara son noktayı koydu. Moratti, "Defalarca söyledim, yine tekrar ediyorum. Hocamızı değiştirmek gibi bir düşüncemiz yok. Mancini gelecek sezon da bizimle olacak. Ayrıca 2-0'lık sonuca rağmen Milan'ı eleyebiliriz" dedi. 

TENİS 

Kuerten dağıldı 
Dünya tenisinin eski 1 numarası Gustavo Kuerten sakatlığı atlattıktan sonra katıldığı ilk turnuvada ağır bir yenilgi aldı. Valencia Tenis Turnuvası'nın 1. turunda Rochus'u safdışı bırakan Brezilyalı raket, 2. turda beklenenden uzak bir performans sergiledi. Kuerten, Alberto Martin'e 6-2 ve 6-0'lık setlerle 2-0 yenilip, elendi. 

FUTBOL 

Owen dönmüyor 
Real Madrid'de mutsuz olan ve sezon sonunda ayrılması gündemde bulunan Michael Owen eski takımı Liverpool'a dönme gibi bir niyeti olmadığını açıkladı. Shoot Dergisi'ne konuşan 25 yaşındaki golcü, Liverpool defterini artık kapadığını söyledi. Bu sezon 12 maça 11'de başlama fırsatı bulan Owen'ın 10 golü bulunuyor. 

FUTBOL 

İtalya alarmda 
Juventus ile Liverpool arasında çarşamba günü oynanacak Şampiyonlar Ligi çeyrek final rövanş maçı öncesi artan gerilim üzerine ekstra tedbirler alınmaya başlandı. İtalyan güvenlik güçleri alarma geçerken, Torino Belediye Başkanı Champarino, taraftarları Heysel'i bir kan davası olarak görmemeleri yolunda uyardı. 

Loeb önde 

Dünya Ralli Şampiyonası'nın Yeni Zelanda'da dün başlayan 4. ayağında ilk günün galibi Sebastian Loeb oldu. Citroen'in Fransız sürücüsü, 1 saat 12 dakika 1 saniyeyle günün en iyi derecesini elde etti. Loeb'i 23 saniye geriden Peugoet takımından Gronholm takip ediyor. Üçüncü sırada ise Citroen'den Duval var. 

2.Lig'de bugün 

13.00 Y.Yozgat - Elazığ 
14.30 Göztepe - O.Renault, 
14.30 Güngören - Marmaris 
14.30 G.Antep B.Bld. - Osmaniye 

3.Lig'de bugün 

14.30 Tarım Kredi - Çubuk 
14.30 Denizli Bld. - Aliağa Bld. 


</TEXT>
</DOC>
