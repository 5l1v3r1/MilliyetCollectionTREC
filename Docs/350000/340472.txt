<DOC>
<DOCNO> 340472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonsiy10.html </URL>
<DATE> 2005/05/07/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Erdoğan CHP, Erdemir'in özelleştirilmesine de karşı çıkıyor... 
</HEADLINE>
<TEXT>

     Başbakan Recep Tayyip Erdoğan "Bir zamanlar CHP, ERDEMİR’in kurulmasına karşı çıkmıştı, şimdi de özelleştirilmesine karşı çıkıyor" dedi. 
     Başbakan Erdoğan, Sancak Yatırım ve Arat Tekstil ortaklığı ile kurulacak olan tekstil fabrikasının temel atma törenine katıldı. 
     Erdoğan, törende yaptığı konuşmada, çıkartılan teşvik yasasına rağmen bazı Siirtli işadamlarının, yatırım konusunda soru işaretiyle hareket ettiklerini söyledi. Bu durumun düşündürücü olduğunu vurgulayan Başbakan Erdoğan, "Bu ülke hepimizin, bizler bu ülkenin topraklarına adım adım sahip çıkmazsak teröre prim veririz. Terörün önünü kesebilmek için bölge insanının bu yoksulluk ve cehaletten kurtulmasını sağlamamız lazım" dedi. 
     Erdoğan, konuşmasında, kız yurtlarında idari personel ve hizmetlilerin bayanlardan oluşması konusunda gerekli çalışmaları yaptıklarını söyledi. Erdoğan, "Türkiye’de çok yanlış adımlar atılmıştır. Saplantıları atmadığımız zaman toplumsal barışı, toplumsal mutabakatı zedeleriz" dedi. 
     Başbakan Erdoğan, şöyle konuştu 
     "Hizmetler için kaynak var. Hortumculara aktarmadığınız zaman kaynak var. Bu iktidar, hortumcuların hortumlarını kestiği için kaynak oluşmaya başlamıştır. Zaman zaman suiistimaller de oluyor, bunu biliyoruz. Reçete, araç-gereç noktasında bazı suiistimaller var. 
     Bunları duyuyoruz. Gerekeni yapıp, bunları yargıya intikal ettireceğiz. Sizler de, asla gayri meşru bir durumu, meşru bir durum olarak görmeyiniz. 
     Devletin elindeki fabrikalar zarar ediyorsa, elbette elimizden çıkartacağız. Bir zamanlar CHP, ERDEMİR’in kurulmasına karşı çıkmıştı, şimdi de özelleştirilmesine karşı çıkıyor. CHP’nin karakteri budur, yapılan her güzel şeye karşı çıkarlar. Seyrederler, sonra ’neden elden çıkarıyorsunuz’ diye yine karşı çıkarlar. Sanki hakları varmış gibi." Başbakan Erdoğan, daha sonra tekstil fabrikasının temelini attı. 
     
</TEXT>
</DOC>
