<DOC>
<DOCNO> 308717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sonyas04.html </URL>
<DATE> 2005/01/23/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Türkiye'de sperm bankası beklentisi artıyor... 
</HEADLINE>
<TEXT>

     Selçuk Üniversitesi Meram Tıp Fakültesi Jinekoloji Anabilim Dalı Öğretim Üyesi Prof. Dr. Mehmet Çolakoğlu, sperm ve yumurta saklanmasına olanak sağlayan yasal düzenlemenin en geç 6 ay içinde yapılacağını düşündüklerini söyledi. 
     Çolakoğlu, AB uyum çalışmalarıyla birlikte, pek çok yasa ve mevzuatta değişiklik yapıldığını, bu kapsamda tüp bebek yöntemi olarak bilinen yapay döllenmeyle gerçekleştirilen gebelik konusunda da bazı değişikliklerin öngörüldüğünü belirtti. 
     Sağlık Bakanlığı'nın, bu konuda yasal değişiklik yapma hazırlığında olduğunu anlatan Çolakoğlu, şunları kaydetti 
     ''Halen ülkemizdeki mevcut yasa ve yönetmelikler, sperm, yumurta ya da yumurtalık dokusunun, özel koşullarda bozulmadan saklanmasına olanak tanımamaktadır. Mevzuat değişikliği ile sperm üretimi ve doğurganlığı çeşitli nedenlerle kesilen kişiler, sperm bankaları sayesinde rahatlıkla çocuk sahibi olabilecek. Gelişmeleri yakından takip ediyoruz. En geç 6 ay içinde sperm ve yumurta saklanmasına olanak sağlayacak yasal düzenlemenin yapılacağına düşünüyoruz. Söz konusu değişikliğin ardından ülkemizde büyük hızla sperm bankalarının kurulacağını düşünüyoruz. Çünkü, bu işin ticari getirisi de oldukça yüksek.'' Çolakoğlu, sperm bankası olarak nitelendirilen sperm, yumurta ve yumurtalık dokusu saklanabilen merkezlerin, yıllık kira ödeme şeklinde vatandaşlara hizmet vereceğini belirterek, ''Avrupa'da pek çok ülkede sperm bankası mevcuttur. Ülkemizde kurulacak sperm bankalarının, Avrupa'da olduğu gibi sperm ya da yumurtasını saklamak isteyen vatandaşlara hizmet verecek. Bir kişi için yıllık hizmet bedelinin ise bin-2 bin dolar arasında olacağını tahmin ediyoruz'' dedi. 
     Tüp bebek hizmeti veren tüm sağlık kuruluşlarının bünyesinde sperm bankası oluşturulabileceğini anlatan Çolakoğlu, sperm bankası ile özellikle tüp bebek yönteminin gelişeceğini, bu yöntemden yararlanarak çocuk sahibi olan kişilerin sayısının da önemli oranda artacağını sözlerine ekledi. 
     
</TEXT>
</DOC>
