<DOC>
<DOCNO> 312178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonyas13.html </URL>
<DATE> 2005/02/03/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
"The Aviator", göklerin hakimi oldu... 
</HEADLINE>
<TEXT>

     Ünlü aktör Leonardo DiCaprio'nun başrolünü üstlendiği ''The Aviator'' filmi, Türkiye'deki sinemalarda ''Göklerin Hakimi'' adıyla gösterilecek. 
     Filmin dağıtımını üstlenen Medyavizyon şirketinden yapılan açıklamada 11 dalda Oscar ödülüne aday gösterilen ''The Aviator'' adlı filmin orijinal adıyla vizyona girmesinin planlandığı, ancak yazılı basında filmin farklı Türkçe isimlerle haberlere konu edildiği kaydedildi. 
     Bunun karışıklığa neden olduğunun belirtildiği açıklamada bu nedenle filme Türkçe isim koyma zorunluluğunun doğduğu ve ''Göklerin Hakimi'' ismiyle Türkiye'deki sinemalarda gösterileceği bildirildi. 
     Film, Türkiye'de 18 Şubat'ta seyirciyle buluşacak. 
     
     11 DALDA OSCAR'A ADAY 
     Türkiye'de ''Göklerin Hakimi'' adıyla gösterime girecek olan ''The Aviator'', Amerikan Sinema Sanatları ve Bilimleri Akademisi'nin bu yıl 77. kez vereceği Oscar ödüllerine 11 dalda aday. 
     Martin Scorcese'nin yönettiği film, ''En İyi Film'', ''En İyi Erkek Oyuncu'', ''En İyi Yardımcı Erkek Oyuncu'', ''En İyi Yardımcı Kadın Oyuncu'', ''En İyi Yönetmen'' kategorileri de dahil olmak üzere 11 ayrı dalda Oscar'a aday gösterildi. 
     Amerikan ABC televizyonu tarafından canlı olarak verilecek ödül töreni, 27 Şubat gecesi yapılacak. 
     
</TEXT>
</DOC>
