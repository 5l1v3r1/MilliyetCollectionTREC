<DOC>
<DOCNO> 311220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/spor/axspo01.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes antrenör 
</HEADLINE>
<TEXT>


Beşiktaşlı Juanfran, bazı futbolcu ve yöneticilerin kendisini hoca yerine koyduğunu söyledi. İspanyol oyuncu, Demirören'in prestijini kurtarmak için Bosque'yi yolladığını ileri sürdü 

MEHMET ÇİFTÇİ 


"Kaderin cilvesi" 
SİYAH - Beyazlı ekibin İspanyol futbolcusu Juanfran, ülkesinde yayınlanan ABC gazetesine sert açıklamalarda bulundu. Juanfran, Del Bosque'nin gönderilmesinin kendisi için büyük bir darbe olduğunu belirtti, "Kaderin cilvesine bakın ki, ocak ayında benim çıkışım beklenirken, onun çıkışı geldi" dedi. Beşiktaşlı oyuncu, "Ancak hocanın gitmesi gerekiyordu. Büyük baskı altında çalışması olanaksızdı. Kalsaydı, kariyerine zarar gelebilirdi" ifadesini kullandı. 

"Yönetim dağılırdı" 
JUANFRAN, Yıldırım Demirören'in kaybettiği prestijini yeniden elde etmek için Del Bosque'den desteğini çektiğini iddia etti. İspanyol yıldız, "Başkan bunu yapmasaydı, yönetim dağılacaktı. Çünkü yöneticiler, Başkan'ı tehdit eder duruma gelmişti" diye konuştu. Juanfran, Türkiye'de herkesin futbol fanatiği olduğunu bildirdi, "Bazı yönetici ve futbolcular, kendilerini hoca yerine koyarak sahaya kimlerin çıkması gerektiği, hangi sistemle oynanacağı konusunda akıl veriyor" yorumunu yaptı. 

"İstenirse, kalırım" 
BEŞİKTAŞ'LA sözleşmesinin 2007'ye kadar olduğunu hatırlatan Beşiktaşlı futbolcu şunları söyledi "Şimdilik kalmamı istediler. Bonservisim çok yüksek değil. İyi teklif alırsam sezon sonunda giderim. Takımdan uzaklaştırılmak istenmemin nedeni, özel hayatım değil, UEFA'dan elenildikten sonra kemer sıkılma politikasına dönülmesindendir. Del Bosque'nin gidişi gerçekten çok üzücü, ama hayat devam ediyor. Beşiktaş isterse 2007'ye kadar takımımda kalırım". 

Çalımbay'a sonsuz yetki 

BEŞİKTAŞ Başkanı Yıldırım Demirören, futbol konusunda tüm yetkiyi yeni Teknik Direktör Rıza Çalımbay'a verdi. Genç çalıştırıcıyla bir görüşme yapan Demirören, "Kontratındaki 1.5 yıllık süreyi kafandan sil. Hem bu sezon, hem de geleceğe yönelik çalışmalara hemen başla. Tam ve tek yetkili olarak, sonsuz yetkiyle çalışacaksın, arkandayız" dedi. İstediği desteği alan Çalımbay'ın, transfer için arayışa şimdiden başlayacağı ifade edildi. 

Hassan, Antep maçında sahada 

SAĞ arka baldırındaki sakatlık nedeniyle takımdan uzak kalan Ahmed Hassan, üç hafta sonra, Gaziantepspor maçıyla sahaya dönmeyi hedefliyor. Gelecek haftadan itibaren takımla idmanlara başlayacağını ifade eden Mısırlı oyuncu, "Durumun her geçen gün daha da iyiye gidiyor. İnşallah Antep karşısında oynayacağım" diye konuştu. Teknik heyet değişikliği konusunda yorum yapmayan Hassan, "Biz profesyoneliz. İşimiz, verilen görevi eksiksiz olarak yapmaktır" dedi. 

Koray'da işlem tamam 

KARTAL, Çaykur Rizespor'un başarılı futbolcusu Koray'ı 3.5 yıllığına renklerine bağladı. Ümraniye Tesisleri'nde bu oyuncuyla anlaşma sağlayan Siyah - Beyazlılar, Koray'a imzayı attırdı. Basın önündeki imza töreninin ise bugün gerçekleşeceği açıklandı. Karadeniz ekibi, Kürşat'ın gitmesine izin vermedi. Gençlerbirliği'nden istenen Mustafa Özkan için ise sonuç çıkmadı. 

'Beşiktaş doğru karar verdi' 

MEHMET DEMİRCAN 

ATATÜRK Olimpiyat Stadı'nda yarın Suudi Arabistan ile karşılaşacak olan Macaristan'ın Teknik Direktörü Lothar Matthaeus, üç büyükler hakkında ilginç yorumlarda bulundu. İlk olarak vatandaşı Daum'u öven Alman hoca, "Türk insanını inanılmaz bir şekilde övüyor. Onun kıymetini bilin" dedi. Hagi'nin yönetimindeki Galatasaray'ın başarılı olduğunu da vurgulayan Matthaeus, "Hayalimde bir gün bu takımda çalışmak var" diye konuştu. 
MATTHAEUS'UN en ilginç tespitleri ise Beşiktaş için oldu. Alman hoca, şunları söyledi "Benimle anlaştıktan sonra Del Bosque'ı takımın başına getirmeleri beni şaşkına çevirmişti. Ancak herkes hata yapabilir. Onu göndererek doğru bir karar verdiler. İspanyol hoca benim yönetime tavsiyelerimi adeta kopyalamış. Ancak unutulmasın ki, yaşlı antrenörler gençlerle çalışamaz. Yeni genç hocanın başarılı olacağına inanıyorum." 


</TEXT>
</DOC>
