<DOC>
<DOCNO> 326392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur27.html </URL>
<DATE> 2005/03/23/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Söke'de yaşayan taksiciden 3 gündür haber alınamıyor... 
</HEADLINE>
<TEXT>

     Aydın'ın Söke İlçesi'nde, Köprübaşı'ndaki taksi durağından müşterisiyle birlikte ayrılan taksiciden 3 gündür haber alınamadığı bildirildi. 
     Emniyet yetkililerinden alınan bilgiye göre, pazartesi akşamı, 09 T 3015 plakalı otomobiliyle müşteri götüren 27 yaşındaki taksi şoförü Murat Dağdelen'den 3 gündür haber alınamıyor. 
     Müşterisini götürdükten sonra Sanayi Sitesi'ndeki akaryakıt istasyonundan benzin alıp aracını yıkayan Dağdelen'in son olarak İstasyon Caddesi'nde görüldüğü belirtildi. 
     Soruşturma sonucu, Dağdelen'in, kredi kartıyla aynı gün, saat 22.02'de benzin aldığı, kartı bir daha kullanmadığı anlaşıldı. 
     Çeltikçi Mahallesi Denizkent Sitesi'nde yaşayan Murat Dağdelen'in eşi Sevda, babası Mustafa ve annesi Hilmiye Dağdelen, polise, Murat Dağdelen'in hayatından endişe duyduklarını bildirdi. 
     Murat Dağdelen'in, 5 ay önce evlendiği öğrenildi. 
     
</TEXT>
</DOC>
