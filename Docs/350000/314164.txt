<DOC>
<DOCNO> 314164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonsiy19.html </URL>
<DATE> 2005/02/10/ </DATE>
<TIME> 17.41 </TIME>
<AUTHOR>  </AUTHOR>
<HEADLINE>
Uslu, Baykal'ı ziyerat etti 
</HEADLINE>
<TEXT>

     CHP Genel Başkanı Deniz Baykal, Türkiye'nin tepeden tırnağa yolsuzluk konusunda silkinmeye ihtiyacı bulunduğunu belirterek, ''İşine gelenle mücadele, gelmeyeni görmezden gelme çarpıklığı ortadan kaldırılmalı'' dedi. 
     Baykal, CHP Genel Merkezi'nde Hak-İş Genel Başkanı Salim Uslu ve yönetim kurulu üyelerini kabul etti. 
     Baykal, burada yaptığı konuşmada, CHP'nin olağanüstü kurultayının parti ilkelerinin, siyasi duruşunun, temel değerleri ve hedeflerinin toplum tarafından daha iyi anlaşılmasına yardımcı olduğunu belirterek, insanların ''CHP'ye ihtiyacımız var, onu sahiplenmeliyiz'' duygusuna kapıldıklarını kaydetti. 
     Tartışma ortamı içinde gerçeklerin daha iyi görüldüğünü ve bunun önlerinde büyük bir ufuk açtığını, yeni bir sorumluluk yüklediğini dile getiren Baykal, ülkenin gündemine tekil bir anlayışla yaklaşılmaması, farklı anlayışların ortaya çıkmasını sağlamak için görevlerini daha etkin bir şekilde yapmaya çalışacaklarını anlattı. Baykal, ''CHP kurultaydan güçlenerek çıkmıştır, bu bize yeni bir sorumluluk yüklemiştir'' dedi. 
     İzmit'te kapatılmak üzere olan SEKA kağıt fabrikasındaki işçilerle dayanışma içine girdiklerini ifade eden Baykal, fabrikanın kapanmasıyla 850 ailenin ekmek kapısının yok olacağını belirtti. Baykal, ''Onu kapat, bunu kapat ne olacak bunun sonu Bunları yaşatmayı, yanında yeni bacalar tüttürmeyi, yeni işyerleri açmayı unutmuşuz. SEKA'yı 1934'te o koşullarda kar ettirmişler, sene 2005, 'geldiğimiz noktada bunu yaşatamayız' diyoruz'' dedi. 
     Baykal, bir süre önce özelleştirilen bir kağıt fabrikasının kapatılmak istenen selüloz ünitesindeki 240 işçiye destek vermek üzere yarın Dalaman'a gideceğini belirterek, bu ve benzeri yerlerin kapatılmasının Türkiye'nin dışarıdan daha çok kağıt almasına neden olacağını söyledi. 
     
     ''TÜRKİYE'DE İKİLİ EKONOMİ YAŞANIYOR'' 
     Türkiye'nin 15.6 milyar Dolar cari açıkla dışarıya ''döviz kanaması'' yaptığını ifade eden Baykal, ''Bunun arkasında neler var Buğdayı, mısırı, kağıdı, kömürü ithal et. Bu birileri için iyi bir politika, ama Türkiye için, köylüsü, işçisi, esnafı, sanayicisi, tüketicisi için iyi bir politika değil. Türkiye, ithalata dayalı bir ekonomiye dönüşüyor. İthalatı da nasıl finanse edeceksin Ya borçlanacaksın ya da sıcak para gelecek... Bu çelişkiler 1-2 yıl daha sürmez'' diye konuştu. 
     Baykal, Türkiye'de ''ikili bir ekonomi'' yaşandığını, ülkenin gündemini belirleyen bir kısım insan hayatından memnun gözükürken, Anadolu gerçeğiyle yaşayanların işlerini idare ettiremediğini ve korku içinde bulunduklarını kaydetti. 
     IMF ile Ocak ayı sonunda yapılacağı belirtilen yeni anlaşma konusunda ''bir sessizliğin'' hakim olduğunu ifade eden Baykal, ''Ciddi bir açıklama yok. Sorun nereden kaynaklanıyor, onu da bilmiyoruz'' dedi. 
     Baykal, IMF'nin çıkarılmasını istediği sosyal güvenlikle ilgili kanun değişikliğiyle, sosyal güvenliğin daraltılacağını belirterek, Türkiye'deki tablonun ise bunun tam tersi bir duruma ihtiyaç duyulduğunu ortaya koyduğunu kaydetti. 
     Türkiye'deki temel kaynaşma ve istişare kurumlarının işletilmediğini ifade eden Baykal, Ekonomik Sosyal Konsey'in ESK en önemli konularda çalışamadığını, katılımın, demokrasinin unutulmaya başlandığını söyledi. 
     
     ''AB SÜRECİNE MÜDAHİL OLMAK İSTİYORUZ'' 
     Hak-İş Genel Başkanı Salim Uslu da, Baykal'ın kurultayda yeniden genel başkanlığı seçilmesini tebrik ederek, siyasetin tekilleştiği bir ortamda farklı düşüncelerdeki siyasal partilere daha çok gerek duyulduğunu belirtti. 
     AB sürecinde sendikalar olarak sosyal konulara müdahil olmayı arzuladıklarını dile getiren Uslu, sürecin siyasi entegrasyon ve ekonomik müktesebatın uyumu noktasına indirgenmesinden rahatsız olduklarını vurguladı. 
     Ülkede yeni istihdam hamlelerinin gerçekleştirilmesini arzuladıklarını belirten Uslu, ihtiyaçları karşılayacak demokratik bir sendikal mevzuata ilişkin değişikliğin de bir an önce Hükümet'in gündemine almasını beklediklerini söyledi. Uslu, sendikal hayattaki olumsuzlukların, kayıtdışı istihdam ve sendikasızlaştırmayı hızlandırdığını belirtti. 
     
     ENERJİDE YOLSUZLUK OPERASYONU SORUŞTURMASI 
     Baykal, bir gazetecinin, Enerji ve Tabii Kaynaklar Bakanlığı'ndaki yolsuzluk iddialarını anımsatması üzerine, bakanlık ve bağlı kuruluşlardaki olayların toplumu uzun süredir rahatsız ettiğine dikkati çekerek, ''Türkiye'nin tepeden tırnağa yolsuzluklar konusunda silkinmeye ihtiyacı var. İşine gelenle mücadele, gelmeyeni görmezden gelme çarpıklığı ortadan kaldırılmalı. Yolsuzluğun olduğu her alandaki konunun yargıya intikal etmesi memnuniyet vericidir. Senin yolsuzluk yapanın, benim yolsuzluk yapanım ayrımı olmamalıdır'' dedi. 
     Bir başka gazetecinin, ''Hükümet'in yeni bir kaynak paketi hazırlığı içinde olduğu ve bazı ürünlerde ÖTV'nin artırılacağı duyumlarını alıyoruz'' sözleri üzerine, Baykal, Türkiye'deki yaygın anlayışın kaynak arayışında dolaylı vergilere yüklenme şeklinde olduğunu söyledi. 
     Sigaraya getirilen ÖTV artışlarının, ''içmeyiversin'' gibi bir anlayışla yapıldığını, ülkedeki çarpıklığın da bununla çok daha tehlikeli bir hal aldığını ifade eden Baykal, ''Halkın büyük kesimi keşke içmese ama sigara içiyor. Bunu bir fırsat olarak değerlendirerek vergilendirmek hiç kimseye yakışmıyor. Sigara içenlerden intikam alırcasına bir uygulama yapılıyor'' dedi. 
     
</TEXT>
</DOC>
