<DOC>
<DOCNO> 314466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sonsiy14.html </URL>
<DATE> 2005/02/11/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Er Enerji soruşturmasında gözaltına alınanlar bugün savcılığa çıkacak 
</HEADLINE>
<TEXT>

     Emniyet Genel Müdür Yardımcısı ve Sözcüsü Ramazan Er, enerji Operasyonu kapsamında gözaltına alınan 6 bürokrat, 7 sivil toplam 13 kişinin emniyetteki sorgularının tamamlanmasının ardından adliyeye gönderileceklerini söyledi. 
     Ramazan Er, düzenlediği haftalık basını bilgilendirme toplantısında, söz konusu operasyon konusunda basın mensuplarının sorularını yanıtladı. 
     Operasyonun, ilgili kurumlardan gelen ihbarlar doğrultusunda Cumhuriyet Başsavcılığının gözetim ve denetiminde Kaçakçılık ve Organize Suçlarla Mücadele Dairesi koordinasyonunda yürütüldüğünü kaydeden Er, şu ana kadar 13 kişinin gözlem altına alındığını söyledi. 
     Er, gözaltında bulunanlar için 3 günlük ek gözetim süresi alındığını, bu sürenin de bugün sona ereceğini belirtti. 
     Gözaltındakilerin işlemlerinin tamamlanmasının ardından bugün adliyeye gönderilebileceğini kaydeden Er, gerek duyulması halinde soruşturmaya devam edileceğini bildirdi. 
     Er, operasyonun daha önce yürütülen operasyonun devamı olup olmadığı ve Alaattin Çakıcı ile bir alakası bulunup bulunmadığı sorusu üzerine ise soruşturma kapsamında bilgi vermesinin doğru olmayacağını ve 1 Nisan'da yürürlüğe girecek yeni yasaya göre de suç olacağını belirtti. 
     Toplantıda 9-11 Haziran tarihleri arasında İstanbul'da yapılması planlanan Uluslararası Terör, Demokrasi ve Küresel Güvenlik Konferansı hakkında da bilgi veren Er, Türk polisinin adli kapasitesinin yükseltilmesi için yaptıkları çalışmaları anlattı. 
     Emniyet mensuplarının kıyafet yönetmeliğinde yapılan değişiklikle bazı kıyafetlerin yönetmelikten çıkartıldığını ifade eden Er, arama kurtarma timleri, uçucu personel, turizm polisi, balık adam, bisikletli polis, bomba imha uzmanı, deniz polisi, laboratuar personeli ve olay yeri inceleme personellerine yeni yönetmeliğe göre kıyafet verileceğini kaydetti. 
     Asayiş suçlarını da değerlendiren Er, İstanbul'da suç sayısının bir önceki yıla göre yüzde 15 oranında artarak 94 bin 509'a yükseldiğini bildirdi. Er, Ankara'daki suç sayısının 2004 yılında yüzde 7 oranında azaldığını da söyledi. 
     
     BOMBA İMHA ROBOTU 
     Toplantıda 'bomba imha robotu' da basın mensuplarına tanıtıldı. Tübitak Marmara Araştırma Merkezi tarafından tamamen yerli imkanlarla üretilen robotun yaklaşık 24 bin dolara malolduğunu belirten Ramazan Er, robotun bomba imha birimlerinde görevlendirileceğini kaydetti. 
     Ramazan Er, Türk Polisini Güçlendirme Vakfı tarafından sağlanan kaynak ile üretilen robotun emsallerinin ise daha önceden 275 dolar civarında satın alındığını söyledi. Er, robot sayesinde şüpheli paketlerin kalabalıktan uzaklaştırıldıktan sonra ''su topu'' kullanılarak etkisiz hale getirilebileceğini kaydetti. 
     
</TEXT>
</DOC>
