<DOC>
<DOCNO> 302373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/yasam/yas02.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sattığı zehir kendini vurdu 
</HEADLINE>
<TEXT>

   Bir ay önce Selen Atılgan'ın canını alan eroini satan Irmak Kahya, Kocaeli'de bir tuvalette eroin komasına girdi. Kahya'ya eroni verenin de, babası olduğu sanılıyor 
      Erdal Kılınç 
   
   'Altın vuruş' olarak adlandırılan yüksek dozda eroin aldıktan sonra hayatını kaybeden üniversite öğrencisi Selen Atılgan'a 22 eroini satan Irmak Kahya da, önceki gün bir tuvalette uyuşturucu komasına girmiş halde bulundu. 
   Annesi doktor olan Selen Atılgan, yaklaşık bir ay önce Beykoz'da sevgilisinin evinde yüksek dozda eroin almış, komaya girince hastaneye kaldırılmıştı. Selen can verirken, erkek arkadaşı İlkay Güven tutuklanmıştı. Güven'in, "Selen, uyuşturucuyu Irmak isimli birisinden aldığını söylemişti. Bu kızın üniversite çevresinde bilinen biri olduğunu ve eğlence yerlerinde uyuşturucu sattığını anlatmıştı. Onu birkaç kez gördüm" ifadesi üzerine harekete geçen narkotik polisi, teşhis için arşivdeki fotoğrafları Güven'e gösterdi. Güven'in teşhis etmesinden sonra polis, Irmak Kahya'nın peşine düştü ancak yakalayamadı. 
   
   Eroini babası mı verdi 
   İstanbul polisinin aradığı Kahya, önceki gün Yalova'nın Çınarcık İlçesi'nde belediye kadınlar tuvaletinde yüksek dozda eroin almış halde bulundu. 
   Görevlinin ihbarı üzerine gelen sağlık ekiplerinin ilk müdahaleyi yaptığı Kahya, Bursa Devlet Hastanesi'ne sevkedildi. Komada olan Kahya'nın, 'uyuşturucu ticareti yapmak ve kullanmak' suçlarından 11 yıl cezaevinde yatan ve halen İstanbul'da 22 kilo eroinin yakalanmasıyla ilgili bir davada tutuksuz yargılanan Sabri Kahya'nın uyuşturucu bağımlısı kızı olduğu belirlendi. 
   Olayın ardından 'Kızına uyuşturucu temin ettiği' iddiasıyla gözaltına alınan Sabri Kahya'nın, polise verdiği ifadede, kızının 5 yıldır uyuşturucu bağımlısı olduğunu, tedaviye rağmen yeniden uyuşturucuya başladığını, son bir haftadır da sinirlerinin çok bozuk olduğunu söylediği öğrenildi. 
   
   
</TEXT>
</DOC>
