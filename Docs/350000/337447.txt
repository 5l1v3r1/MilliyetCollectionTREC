<DOC>
<DOCNO> 337447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonspo23.html </URL>
<DATE> 2005/04/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Konyaspor gelecek sezona hazırlanıyor... 
</HEADLINE>
<TEXT>

     Ligde bu sezon oynadığı futbol ve topladığı puanlarla istediği başarıyı yakalayan Konyaspor, gelecek sezon UEFA Kupası'na katılabilmesini sağlayacak güçlü bir kadro oluşturmak için çalışmalarını hızlandırdı. 
     Kulüp basın sözcüsü Sefa Ortaç, hafta sonunda sahalarında yapacakları Büyükşehir Belediyesi Ankaraspor maçının hazırlıklarının sürdüğünü bildirdi. 
     Takımın iyi bir hava yakaladığını ve çalışmaların oldukça neşeli geçtiğini dile getiren Ortaç, ''Denk güçlerin mücadelesinde sahaya çok rahat çıkacağız. Kendi taraftarlarımızın önünde yapacağımız maçta seyirci avantajını iyi kullanarak galip gelmeyi hedefliyoruz. Bunu da yapacak güçte olduğumuzu Beşiktaş maçında oynadığımız futbolla gösterdik'' dedi. 
     Bu sezon ortaya koydukları futbol ve topladıkları puanlarla istedikleri başarıyı yakaladıklarını ifade eden Ortaç, şunları kaydetti 
     ''Yakaladığımız istikrar sayesinde sürekli çıtayı yükselttik. İzleyicilere keyif veren futbol oynadık. Bizim maçlarımız en gollü karşılaşmalar oldu. Artık daha büyük hedeflere ulaşmayı istiyoruz. Gelecek sezon UEFA Kupası'na yükselmeyi hedefliyoruz. Bunun için güçlü bir kadro oluşturmamız gerekiyor. Kaliteli birkaç takviyeyle UEFA'ya oynayacak Konyaspor'u oluşturacağız.'' Ortaç, gelecek sezon hazırlıklarının hızlandığını ve transfer komitesinin futbolcularla görüşmelerini sürdürdüğünü belirterek, ''Saffet Susiç ile en kısa sürede masaya oturacağız. Konyaspor formasını giymek isteyen birçok futbolcu var. En fazla ihtiyaç duyulan bölgelere bizim hedeflerimize uygun kaliteli oyuncuları transfer edeceğiz. Gelecek sezon yine oyunuyla keyif veren ve üst sıraları zorlayan bir kadro kuracağız'' diye konuştu. 
     
</TEXT>
</DOC>
