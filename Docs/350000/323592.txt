<DOC>
<DOCNO> 323592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun03.html </URL>
<DATE> 2005/03/14/ </DATE>
<TIME> 02.25 </TIME>
<AUTHOR>  </AUTHOR>
<HEADLINE>
Suriye Kürtleri kepenk kapattı 
</HEADLINE>
<TEXT>

     A. Vasi KÖSE DHA 

      SURİYE'de 12 Mart 2004'te, bir futbol karşılaşması sonrasında çıkan olaylarda açılan ateşle Kürt kökenli 40 kadar kişinin öldürülmesi ve olayların öteki Kürt kentlerine de yayılmasının yıldönümünde gerginlik yaşandı. 
     Suriye'ye komşu Hatay'a gelen bilgilere göre, Kamışlı'da dün yaklaşık 5 bin kişi protesto eylemi yaptı. Suriye'deki Kürt partilerinin de katıldığı protesto eylemi nedeniyle askeri birlikler, kent çevrelerinde ve ana caddelerde devriye gezmeye başladı. Tirbesiye, Serekaniye, Amude, Afrin, Kobani, Haseki, Rakka ve başkent Şam'da da protesto gösterileri düzenlendi. Tüm Kürt şehirlerinde esnaf kepenk kapatırken, bazı kentlerde ise gençler yolları keserek eylem yaptı. 
     Bir haftadan bu yana asker takviyesinin yapıldığı Kamışlı'daki gösteride 5 dakika sessiz kalınarak Suriye hükümeti protesto edildi. Bildirilerde, Şam yönetiminin Kürtlerin demokratik ve kültürel haklarını tanıması, Kamışlı katliamının sorumluların adalet önüne çıkarılması istendi. 
     Halep ve başkent Şam'da Kürtlerin yaşadığı mahallelerin giriş ve çıkışlarında polis kontrol noktaları oluştururken, kimlik kontrolü yapıldı. Akşam saat 20.00'de ise Kürtler, yaşadıkları bütün kentlerde 1 dakikalık ışık kapatma eylemi gerçekleştirdi. 
     
</TEXT>
</DOC>
