<DOC>
<DOCNO> 333135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/dunya/adun.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardak'ta bot dalaşı 
</HEADLINE>
<TEXT>


Yunan Dışişleri Bakanı Molivyatis Ankara'dayken, kayalıkların çevresinde Türk ve Yunan donanmaları arasında 1996'dan beri yaşanan en uzun gerginlik 24 saat sürdü 

YAŞAR ANTER Muğla DHA 


Türk ve Yunan Dışişleri bakanlarının Ankara'da görüştüğü saatlerde, iki ülkenin askerlerini Ege Denizi'ndeki Kardak Kayalıkları çevresinde karşı karşıya getiren gerginlik yaklaşık 24 saat sürdü. Zaman zaman borda bordaya gelen Yunan ve Türk Sahil Güvenlik botları, kayalıklar çevresinde nöbet tuttu. 
Türkiye ve Yunanistan'ı 1996'da savaşın eşiğine getiren Kardak kayalıklarının çevresi, önceki gün 11.00 sıralarında bölgeye gelen Yunanlı bir balıkçı nedeniyle hareketlendi. İhbar üzerine Turgutreis'ten kayalıklara gelen Sahil Güvenlik botu, balıkçıyı kayalıklardan uzaklaşması için uyardı. Ardından Kilimli Kalimnos Adası'ndan hareket eden Yunan sahil güvenlik botuyla Türk botları arasında gergin anlar yaşandı. Balıkçının Kilimli'ye dönmesine rağmen kayalıklara 50 metre uzaklıkta bekleyen Türk ve Yunan botları, bölgeyi kontrol altında tuttu. Sık sık Türk karasularını ihlal eden Yunan botu, kayalıkların bir mil uzağında bekleyen DHA ekibinin bulunduğu tekneye de yaklaşarak, "Burası Yunan suları. Acil olarak terk etmelisiniz" uyarısında bulundu. Türk botu da Yunan botu ve gazetecilerin teknesi arasına girerek koruma görevi yaptı. 

Firkateyn gönderdiler 
Türk ve Yunan botlarının bekleyişi sürerken, bu kez Leros Adası'ndan hareket eden bir Yunan firkateyni bölgeye ulaştı. Bunun üzerine Bodrum'da bulunan Üsteğmen Alpaslan Baysal komutasındaki Sahil Güvenlik botu da Kardak nöbetine katıldı. İki Türk, iki de Yunan botu gece karanlığında kayalıklar etrafında dolaşarak birbirini sürekli kontrol etti. Yunanlıların bir mil kadar Türk karasularına girerek Gümüşlük beldesine yönelmesiyle yaşanan gerginlik Türk subayların soğukkanlılığı sayesinde atlatıldı. 
Türk botu, Kardak ile Gümüşlük arasındaki bölgeye girmek isteyen Yunan botuna her defasında engel oldu. Gazetecilerin teknesi dışında bölgeye kimse yaklaştırılmadı. 

Aynı anda ayrıldılar 
Gerginlik, Türk ve Yunan botlarının 11.15 sıralarında kayalıklardan 2 mil uzaklaşmasıyla azaldı. Aynı anda hareket eden Türk botu Gümüşlük, Yunan botu da Kilimli Adası açıklarında beklemeye başladı. 


</TEXT>
</DOC>
