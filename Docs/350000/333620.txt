<DOC>
<DOCNO> 333620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun24.html </URL>
<DATE> 2005/04/15/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Hollanda'ya uyarı Türklerden yüksek oranda ikamet harcı alınamaz 
</HEADLINE>
<TEXT>

     Hollanda hükümetinin, Türk vatandaşlarından ikamet işlemleri için aldığı harç miktarını 2002 yılından bu yana yüksek oranda artırması, Avrupa Komisyonu tarafından da kabul edilemez bulundu. 
     Avrupa Komisyonu, bu konuda yapılan başvuru üzerine görüşünü Lahey'e iletti. Komisyon, olağandışı artırılan ikamet izni harçlarının Türk vatandaşlarına uygulanmasının, Türkiye ile AB arasında imzalanan ikili anlaşmalara aykırı olduğunu bildirdi. 
     Lahey İdari Mahkemesi de geçen şubatta aynı yönde görüş belirtmişti. 
     Mahkeme, aralarında Türkler İçin Danışma Kurulu'nun da bulunduğu 25 kuruluşun ortaklaşa yaptığı başvuruyu haklı bularak, 2002 yılından itibaren yüzde 300 ila yüzde 1150 artırılan harç miktarlarının Türk vatandaşları için bağlayıcı olamayacağına karar vermişti. 
     Azınlıklar ve Entegrasyon Bakanlığı'ndan edinilen bilgiye göre, Avrupa Komisyonu da Türk vatandaşları için AB üyesi ülkelerin vatandaşlarına uygulanan miktarların geçerli olması gerektiğini bildirdi. 
     Komisyonun görüşüne göre, ülkeye ilk kez girişte bir yıllık ikamet izni için bir Türk vatandaşından 800 avronun üzerinde alınan harç miktarı, AB üyesi ülke vatandaşlarına uygulandığı gibi 28 avroya düşürülecek. 
     Mahkeme ve Avrupa Komisyonu'nun kararından sonra hükümetin bu konuda gelecek günlerde kesin tutumunu belirlemesi bekleniyor. 
     Hükümetin Türk vatandaşlarına yüksek harç uygulamasında ısrar etmesi halinde, bu kez Lüksemburg'daki Avrupa Adalet Divanı'na başvurulabilecek. 
     Hükümet, ülkeye yabancı girişini kısıtlama önlemleri çerçevesinde, aile birleşimi, öğrenim, geçici çalışma gibi durumlarda Hollanda'ya gelecek kişilere verilecek ikamet izinleri için harç miktarlarını, aralarında Türkiye'nin de bulunduğu AB üyesi olmayan ülke vatandaşları için olağanüstü miktarda artırmıştı. 
     
</TEXT>
</DOC>
