<DOC>
<DOCNO> 330495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sontur16.html </URL>
<DATE> 2005/04/05/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İçki servisi yapılan öğretmenevi için suç duyurusu... 
</HEADLINE>
<TEXT>

     Düzce Memur-Sen İl Başkanı Abdulvahap Özen, bir ilköğretim okulunun yanında bulunan ve içki servisi yapılan öğretmenevi hakkında suç duyurusunda bulunduğunu bildirdi. 
     Özen, yaptığı yazılı açıklamada, Azmimilli Mahallesi'ndeki ilköğretim okulunun 50 metre yakınında bulunan öğretmenevinde içki servisi yapıldığını ve bunun da yasalara aykırı olduğunu savundu. Yasalara göre okulların 100 metre yakınında içki satmanın yasak olduğunu ifade eden Özen, açıklamasında şunlara yer verdi 
     ''Avni Akyol Öğretmenevi yönetimine, uygulamanın yasalara uygun hale getirilmesini zaman zaman hatırlattık. Bu yönde öğretmenevi yönetimine, Milli Eğitim Müdürlüğü'ne ve Valiliğe müracaat ettik. Fakat herhangi bir işlem yapılmadı. Maalesef hiçbir kamu yönetimi konuyu benimsemek istemedi. Düzce Cumhuriyet Başsavcılığı'na, ruhsatsız içki satışına müsaade etmek ve görevi ihmal suçlamasıyla suç duyurusunda bulunuyor, yürütmenin durdurulmasını talep ediyorum.'' 
     
</TEXT>
</DOC>
