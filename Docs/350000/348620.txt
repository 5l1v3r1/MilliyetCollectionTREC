<DOC>
<DOCNO> 348620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy29.html </URL>
<DATE> 2005/06/03/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Yuşçenko, ilk yurtdışı resmi ziyaretini Türkiye’ye yapacak 
</HEADLINE>
<TEXT>

     Ukrayna Cumhurbaşkanı Viktor Yuşçenko, ilk yurtdışı resmi ziyaretini 6-8 Haziran’da Türkiye’ye yapacak. 
     Edinilen bilgiye göre, Türkiye’ye eşi Katerina ile gelecek olan Yuşçenko, Ankara ve İstanbul’da temaslarda bulunacak. 
     Ankara’da Cumhurbaşkanı Ahmet Necdet Sezer, TBMM Başkanı Bülent Arınç ve Başbakan Recep Tayyip Erdoğan ile bir araya gelecek olan Yuşçenko, İstanbul’da da DEİK temsilcileri ve Türk işadamlarıyla görüşecek. 
     Yuşçenko’un Ankara temasları çerçevesinde ikili ilişkilerin yasal temellerini zenginleştirecek bir dizi de anlaşmaya imza atılacak. Buna göre, Türkiye ile Ukrayna arasında, "Enerji alanında işbirliği anlaşması", "Demiryolu taşımacılığı alanında işbirliği anlaşması", "Bilimsel ve teknolojik işbirliği anlaşması", Suça karşı işbirliği anlaşmasının birinci maddesinin uygulanmasına dair ek protokol", "Kişilerin geri kabulüne ilişkin anlaşma" ve "Nükleer alanında işbirliği anlayışı muhtırası"nın imzalanması öngörülüyor. 
     Ziyaret çerçevesinde, Devlet Bakanı Kürşad Tüzmen ile Ukrayna Başbakan Yardımcısı Oleg Ribaçuk da Karma Ekonomik Komisyon toplantısına başkanlık edecek. 
     Bu arada, Ukrayna’nın görüşmelerde, ulaştırma ve enerji konularında Türkiye ile işbirliğini geliştirme yönündeki arzusunu Ankara’ya iletmesi bekleniyor. 
     Diplomatik kaynaklar, Ukrayna’nın, petrol ve gaz kaynaklarının taşınmasında alternatif oluşturacak şekilde Türkiye ile işbirliği arayışında olduğunu belirttiler. 
     Görüşmelerde iki ülke arasında balıkçılık alanındaki sorunların da gündeme gelebileceği kaydedildi. Sorunun çözümü için müzakerelerin iki yıldır sürdüğünü, bunun iki ülkenin mevcut mevzuat farklılıklarından kaynaklandığını ifade eden kaynaklar, Ukrayna’daki yeni yönetimin sürece ivme kazandırabileceğini belirttiler. Karşılıklı çıkarlar doğrultusunda çözüm bulunması gerektiğine işaret eden kaynaklar, bu çerçevede balıkçılık konusunda bir anlaşma yapılması için çalışıldığını kaydettiler. Kaynaklar, sorunların kotalar koyarak, ortak şirketler kurarak veya ortak düzenlemelere gidilerek çözülebileceğini ifade ettiler. 
     
     STRATEJİK ORTAKLIK 
     Türkiye’nin, Ukrayna ile 1992’de imzalanan "Diplomatik ilişkilerin tesisi hakkında protokol" ile kurulan ilişkileri 13 yıldır sorunsuz devam ederken, gerek coğrafi konumu gerekse ekonomik-ticari potansiyeli nedeniyle Ukrayna, 2003’te ilişkilerin öncelikle geliştirileceği ülke olarak tespit edildi. 
     Türkiye, bölge istikrarı için önem verdiği ve ikili ilişkileri her alanda geliştirmeyi hedeflediği Ukrayna ile 2004’te, iki ülke arasındaki işbirliği alanlarının kapsamlı çerçevesini çizen "Ortak eylem planı"nı imzaladı. 
     Ukrayna’da 2004 yılı sonunda yapılan devlet başkanlığı seçim süreci sonunda meydana gelen yönetim değişikliğinden sonra bu ülkeye ilk resmi ziyaret Dışişleri Bakanı ve Başbakan Yardımcısı Abdullah Gül tarafından yapılırken, Yuşçenko’nun ziyaretinin de iki ülke arasında gelişen diyalog ortamını ve stratejik ortaklık düzeyine ulaşan ilişkileri geliştirmesi bekleniyor. 
     İki ülke arasında siyasi bir sorun bulunmazken, özellikle ekonomik ve ticari ilişkilerde son dönemde atılımlar oldu. Türkiye, Ukrayna’nın beşinci büyük ticaret ortağı ve üçüncü büyük ihracat pazarı. 
     Ukrayna’da yaşayan Kırım Tatarları da iki ülke arasındaki dostane ilişkileri zenginleştirici bir unsur olmaya devam ediyor. 
     Türkiye, Karadeniz Ekonomik İşbirliği Örgütü ve Karadeniz Deniz İşbirliği Görev Grubu BLACKSEAFOR gibi bölgesel yapılanmalar içinde bulunduğu Ukrayna ile bölge ve Avrupa’da yakın işbirliğini sürdürmeyi hedefliyor. 
     
</TEXT>
</DOC>
