<DOC>
<DOCNO> 339867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonsiy02.html </URL>
<DATE> 2005/05/05/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Gül Erdoğan ile Koçaryan’ın bir araya gelebilir 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Başbakan Recep Tayyip Erdoğan ile Ermenistan Devlet Başkanı Robert Koçaryan’ın bir araya gelebileceğini, ancak şu anda planlanan bir şey olmadığını söyledi. 
     Gül, temaslarda bulunmak üzere Kırgızistan’a gitmeden önce Esenboğa Havalimanı’nda gazetecilerin sorularını yanıtladı. 
     Erdoğan ile Koçaryan’ın önümüzdeki günlerde Moskova veya Varşova’da bir araya gelip gelmeyeceğinin sorulması üzerine Gül, bu konuda öncelikle bir noktaya dikkat çekmek istediğini belirterek, Sovyetler Birliği’nin dağılmasının ardından Türkiye’nin Ermenistan’ı tanıdığını, ancak şu anda iki ülke arasında diplomatik ilişki bulunmadığını hatırlattı. 
     Gül, bu ayrımın iyi yapılması gerektiğini söyleyerek, devlet başkanları düzeyinde geçmişte de bazı görüşmeler olduğunu ve şu anda da dışişleri bakanları düzeyinde görüşmeler yapıldığını kaydetti. 
     Uluslararası toplantılarda bu tip görüşmelerin olabileceğini ifade eden Gül, ancak şu anda planlanan bir şey olmadığını belirtti. 
     Gül, sözde Ermeni soykırımı konusunda bazı Avrupa ülkelerinde getirilen yasaklamaların, aslında Avrupa’nın temel ilkelerine aykırı olduğunu söyledi. 
     Gül, Türkiye-Kırgızistan Parlamentolar arası Dostluk Grubu ve AGİT Parlamenterler Asamblesi üyeleriyle Kırgızistan’ın başkenti Bişkek’e gitti. 
     Hareketinden önce Esenboğa Havaalanı’nda gazetecilerin sorularını yanıtlayan Gül, bazı Avrupa ülkelerinde sözde Ermeni soykırımına karşı çıkmanın suç haline getirilmesine yönelik girişimleri değerlendirdi. 
     Gül, bu konuda tehlikeli bir gelişmenin bugünlerde Belçika’da görüldüğünü söyleyerek, bu nedenle Belçika Dışişleri Bakanı Karel de Gucht ile konuştuğunu ve ne kadar yanlış bir iş yaptıklarını anlattığını kaydetti. Bu girişime sanki BM’de buna yönelik bir karar alınmış gibi yanlış bilgilere dayanarak kalkıştıklarını belirten Gül, bu konuda aydınlatmalarda bulunduğunu ifade etti. 
     Bu girişimin Avrupa’nın temel ilkelerine aykırı olduğuna dikkat çeken Bakan Gül, "Bir insanın fikrini söylemesine, tarihi gerçekleri ortaya çıkarmasına engel oluyorsunuz. Bunlar Avrupa’nın temel ilkelerine aykırı" diye konuştu. 
     Gül, Dışişleri Bakanlığı olarak bu konuda yoğun bir faaliyet içinde bulunduklarını da söyledi. 
     Belçika Federal Meclisi’nde oylanarak kabul edilen ve Senato’nun onayına gönderilen yasa değişikliği tasarısında, sözde Ermeni soykırımını reddedenlerin 8 gün ila bir yıl hapis, 26 ila 5 bin avro para cezasına çarptırılması öngörülüyor. 
     Bakan Gül, Almanya Başbakanı Gerhard Schröder’in Fener Rum Patriği Barthelemous’u "ekümenik" olarak nitelendirmesinin Türk tarafını rahatsız edip etmediğinin sorulması üzerine de "Bizim bu konudaki görüşlerimiz bellidir, bunları da herkese söylüyoruz" dedi. 
     -KIRGIZİSTAN ZİYARETİ- Kırgızistan ziyaretine ilişkin bilgi de veren Gül, bu ülkede olayların ortaya çıkmasının hemen ardından Türkiye olarak bölgeye heyet gönderdiklerini ve olayları yakından izlediklerini söyledi. 
     Gül, kardeş Kırgız halkının önünün açık olmasını istediklerini belirten Gül, Kırgızistan’da 10 Temmuz’da seçim yapılacağını hatırlatarak, ülkenin temel hukuk ilkelerinin hayata geçtiği oranda güçlü olacağına inandıklarını kaydetti. 
     Bakan Gül, ziyareti sırasında seçim adaylarıyla da bir araya geleceğini söyleyerek, beraberinde 2,5 ton ağırlığında, 205 kalem insani yardım götürdüklerini de kaydetti. Gül, ziyaretinde de diğer ihtiyaçları tespit edeceklerini belirtti. 
     
</TEXT>
</DOC>
