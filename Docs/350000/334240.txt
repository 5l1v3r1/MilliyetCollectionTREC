<DOC>
<DOCNO> 334240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonsiy08.html </URL>
<DATE> 2005/04/17/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Mumcu, mitinglerini plaka sırasına göre ayarlıyor... 
</HEADLINE>
<TEXT>

     Mitinglerini illerin plaka numarasına göre yapma kararı alan ANAP Genel Başkanı Erkan Mumcu, ilk mitingini plakasının "01" olması nedeniyle Adana'da gerçekleştirecek. 
     Edinilen bilgilere göre Erkan Mumcu, ANAP Genel Başkanı seçilmesinin ardından miting programlarını da belirledi. 
     Mumcu, miting takvimlerinde farklı bir yöntem izleyecek. 
     Liderlerin genellikle seçim bölgeleri, doğum yerleri ve tabanının güçlü olduğu yerlerden start vermeleri uygulaması nedeniyle Mumcu'nun ilk mitingini seçim bölgesi Isparta'ya yapması bekleniyordu. Partide AKP'den gelen iki milletvekilinin seçim bölgesinin Malatya olması nedeniyle ilk mitingin bu ilde yapılması önerileri de geldi. Ancak Mumcu bu beklentilerin tersine, mitinglerini illerin plaka sıralamasına göre gerçekleştirecek. 
     Erkan Mumcu, bu plan çerçevesinde ilk mitingini plaka numarası "01" olan Adana'dan başlatacak. Mumcu'nun ANAP'ta "01" diye nitelenen Adana'daki ilk mitingi, 30 Nisan'da gerçekleştirilecek. Partinin Adana teşkilatına da miting için hazırlıklara başlaması talimatı verildi. Mumcu'nun kısa bir süre önce DYP Genel Başkanı Mehmet Ağar'ın yaptığı mitingde topladığı kalabalığın altında kalmamayı hedeflediği öğrenildi. 
     Mumcu'nun Adana'dan sonra mitinglere plaka numarasına göre devam edeceği öğrenildi. 
     
</TEXT>
</DOC>
