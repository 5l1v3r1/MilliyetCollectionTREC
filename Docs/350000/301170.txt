<DOC>
<DOCNO> 301170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/spor/axspo02.html </URL>
<DATE> 2004/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum yine şaşırttı 
</HEADLINE>
<TEXT>


Alman hoca, tatil öncesi futbolcularına tek tek yazdığı özel mektupları dağıttı. Herkesin eksik yönlerini kağıda döken Fenerbahçe'nin çalıştırıcısı, oldukça samimi bir dil kullandı 

YUSUF KOBAL 


Motivasyon ustası 
FENERBAHÇE Teknik Direktörü Christoph Daum'un, tatil öncesi oyuncularına tek tek özel mektuplar yazdığı öğrenildi. Bir röportajında kendisine "motivasyon sihirbazı" lakabı takıldığını söyleyen Alman hocanın, mektup yöntemiyle ikinci yarıya takımın hazır gelmesini sağlamayı amaçladığı belirtildi. Tecrübeli çalıştırıcı, futbolcularına izinde yapmaları gereken şeyleri sıralarken, ilk yarı performansları hakkında da düşüncelerini aktardı. 

Tavsiyeler sıraladı 
SARI - Lacivertli her oyuncunun eksik yönlerini kağıda döken Teknik Direktör Daum, bunları gidermeleri için nelere dikkat etmeleri gerektiğini ifade etti. Mektuplarda samimi bir dil kullanan ve öğütleri genellikle tavsiye niteliği taşıyan Alman çalıştırıcının, "İkinci yarı beklediğinizden de zor geçecek. Bu yazdıklarımı beyinlerinize kazımanızı ve bu yönde kendinizi şartlandırmanızı istiyorum" dediği ifade edildi. 

22 yılın en iyi savunması 

LİGİN ilk yarısında kalesinde 9 gol gören Fenerbahçe son 22 yılın en iyi performansını yakaladı. Sarı - Lacivertliler'in savunması sürekli eleştiri toplamasına rağmen 1982 - 1983 sezonundaki 9 gol oranını yakalamasını bildi. 
DAUM yönetiminde geçtiğimiz sezon 17 maç sonunda kalesinde 22 gol gören Fenerbahçe buna rağmen şampiyonluk ipini göğüslemeyi başarmıştı. Sarı - Lacivertliler kalesinde en çok golü 1990 - 91 sezonunda 31 yemişti. 

'4-5 hafta kala şampiyonuz' 

Luciano döktürdü 
DEVRE arası tatilini geçirmek için ülkesi Brezilya'ya giden Fabio Luciano, Sao Paulo'dan Fenerbahçe camiasına çarpıcı mesajlar gönderdi. Tecrübeli oyuncu, ligin bitmesine 4-5 hafta kala şampiyonluklarını ilan edeceklerini iddia etti, "Geçen sezon 11 puan gerideyken, ligi zirvede tamamlayacağımızı söyledim, takım arkadaşlarım beni ciddiye almadı. Bu yıl çok daha kuvvetlendik" dedi. 

'Bize uğurlu geldi' 
ARTIK rakibe göre nasıl oynayacaklarını, oyunu nasıl çevirebileceklerini daha iyi öğrendiklerini kaydeden Luciano, "2005'te bambaşka bir Fenerbahçe izlettireceğiz" diye konuştu. Sambacı, Fenerbahçe'nin kendilerine uğur getirdiğini de kaydetti, "Brezilya'da çocuğumuz olmuyordu ama eşim Türkiye'de hamile kaldı. Onun sağlık problemleri de performansımı biraz olumsuz etkiledi" ifadesini kullandı. 


</TEXT>
</DOC>
