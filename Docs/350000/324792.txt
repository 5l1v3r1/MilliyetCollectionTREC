<DOC>
<DOCNO> 324792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy16.html </URL>
<DATE> 2005/03/18/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Polonya Cumhurbaşkanı Bölünmüş bir Lefkoşa istemiyoruz 
</HEADLINE>
<TEXT>

     Polonya Cumhurbaşkanı Aleksander Klasnielski, bölünmüş bir Lefkoşa istemediklerini, Kıbrıs sorununun çözülmesini beklediklerini söyledi. 
     Polonya'da bulunduğu ilk iki gün İsrail'de olan ve dün gece ülkesine dönen Klasnielski, bu sabah Arınç'ı kabul etti. Görüşme, basına kapalı olarak gerçekleşti. 
     Alınan bilgiye göre, İsrail ile Filistin arasında başlayan barış çabalarının olumlu sonuçlanmasını beklediklerini ifade eden Klasnielski, Türkiye'nin de bu çabalara katkısını beklediklerini kaydetti. Cumhurbaşkanı'nın sözlerine karşılık Arınç da İsrail ile Filistin arasındaki barış çabalarına Türkiye'nin destek verdiğini ve bu konuda yol haritasına uyulmasını istediğini belirtti. 
     Polonya Cumhurbaşkanı Klasnielski, Kıbrıs sorununa da değinerek, burada da çözüm beklediklerini dile getirdi. Berlin ve Kore'de gördüğü bölünmüşlüğün Lefkoşa'da da bulunduğunu kaydeden Klasnielski, ''Bölünmüş bir Lefkoşa istemiyoruz. AB içinde sorunsuz bir Kıbrıs görmek istiyoruz'' dedi. 
     TBMM Başkanı Arınç da bu sözlere, ''Kıbrıs sorununu çözümü için Türkiye ve KKTC büyük çaba harcamaktadır. Ancak Rum kesiminden aynı anlayışı görmüyoruz'' karşılığını verdi. 
     Görüşmede, AB konusuna da değinildi. Polonya Cumhurbaşkanı Klasnielski, Türkiye'nin AB'ye üyelik sürecini bugüne kadar desteklediklerini, bundan sonra da bu desteklerinin süreceğini ifade etti. Klasnielski, felsefi olarak da Türkiye'nin AB içinde yer alması gerektiğine olan inancını vurguladı. 
     Arınç da Türkiye'nin Polonya'nın desteğinden duyduğu memnuniyeti dile getirerek, bu desteğin müzakere sürecinde de sürmesini beklediklerini kaydetti. 
     Polonya Cumhurbaşkanı Klasnielski ve TBMM Başkanı Arınç, iki ülke ilişkilerinin daha üst düzeye yükseltilmesi konusundaki dileklerini ifade etti. 
     Arınç, görüşmenin ardından Klasnielski'ye gümüş meyvelik hediye etti. 
     TBMM Başkanı Arınç ve beraberindeki heyet, daha sonra Varşova Ayaklanma Müzesini gezdi. 
     
</TEXT>
</DOC>
