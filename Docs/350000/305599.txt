<DOC>
<DOCNO> 305599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonyas18.html </URL>
<DATE> 2005/01/11/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Cinsiyet ayrımcılığı yapan reklam metrodan kaldırıldı 
</HEADLINE>
<TEXT>

     Tüm dünyada video oyunu severlerin en favori oyunlarından biri olan ''Grand Theft Auto''nun reklamının, İspanya'nın başkenti Madrid'in metrosundan, ''cinsiyet ayrımcılığı'' yaptığı gerekçesiyle kaldırıldığı bildirildi. 
     Madrid bölgesi yöneticilerinden Eduardo Cuenca, dün yaptığı açıklamada, şiddete dayalı gangster oyununun reklamının Madrid metrosunun duvarlarında Noel'den bu yana ''boy göstermesine'' karşı çıkarak, ''Madrid yerel yönetiminin bu tip ürünlerin reklamına izin vermesi akıl alacak gibi değil. Bu oyunların, fikirleri ve değerleri gelişmekte olan kız ve erkek çocukların eline geçmesi çok sakıncalı'' demişti. 
     Amerikalı siyahi bir gangsterin, çeşitli otomobil soygunlarının ardından bir hayat kadınını öldürmesi, onun parasını da çalmasına karşılık cezasız kalması üzerine kurulu oyun, geçen yıl ekim ayında İspanya'da piyasaya çıkmış ve bugüne kadar 500 bin kopya satarak 33 milyon euroluk bir pazar yaratmıştı. 
     Uluslararası Af Örgütü de 29 Aralık'ta yayımladığı bildiride, reklamın, ''oyunun içeriğinin kadınlara yönelik şiddeti körüklediği'' gerekçesiyle kaldırılmasını istemişti. 
     İspanya, cinsiyet ayrımcılığı yapan reklamların kaldırılmasını içeren ve kadınlara yönelik şiddeti önlemeyi öngören bir yasayı 22 Aralık'ta kabul etmişti. 
     
</TEXT>
</DOC>
