<DOC>
<DOCNO> 319965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/soneko23.html </URL>
<DATE> 2005/03/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
TOBB Başkanı 21 odada eski başkanların listeleri aynen seçildi 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, dün Türkiye genelinde 21 oda ve borsada eski başkanların listelerinin aynen seçildiğini belirtirken, ''bu 21 odada alınan sonuçlar, odalarda istikrarın devamı yönünde oy verildiğini gösteriyor'' dedi. 
     Oda ve Borsalarda yapılan seçimlerle ilgili değerlendirmede bulunan TOBB Başkanı Hisarcıklıoğlu, 21 oda ve borsada yüksek katılımlı seçimler gerçekleştirildiğine dikkati çekti. 
     Bu odalarda eski başkanların listelerinin aynen kazandığını ifade eden Hisarcıklıoğlu, seçimlere katılımın yüksek olmasının, bu oda ve borsaların cazibe merkezi olduğunu gösterdiğini bildirdi. 
     Hisarcıklıoğlu, ''bu 21 odada alınan sonuçlar, odalarda istikrarın devamı yönünde oy verildiğini gösteriyor'' dedi. 
     
     ATO BAŞKANI AYGÜN 
     Ankara Ticaret Odası ATO Başkanı Sinan Aygün de, odasındaki seçim sonuçlarını değerlendirirken, ATO'da 61 meslek komitesinde seçim yapıldığını belirtti ve ''bizimle beraber çalışan arkadaşları, firesiz olarak Meclise getirdik. Şu anda 1 komitede bile firemiz yok'' dedi. 
     ATO'da kesin sonuçların belli olduğunu ifade eden Aygün, bu sonucun yılların çalışması ve birikimi sonucunda alındığını bildirdi. ATO'da önemli olanın, birlik ve beraberliğin sürmesi olduğunu vurgulayan Aygün, ''seçimlere siyasetin karıştığına'' ilişkin iddialar konusunda, ''kesinlikle ATO'ya siyaseti bulaştırmadıklarını ve bulaştırmayacaklarını, bunun için gayret sarfettiklerini'' söyledi. 
     Aygün, ''Hiç bir siyasi partinin arka bahçesi olmadık, olmayacağız. Siyasi partilerden iyi niyetli teklifler geldi. Onları da değerlendirmeye aldık'' diye konuştu. 
     ATO'ya hiç bir siyasi partinin bayrağının giremeyeceğini, yalnızca Türk bayrağı gireceğini anlatan Aygün, Türkiye genelinde dün yapılan seçimlerde 21 oda ve borsa başkanının yerlerini korumasını değerlendirirken de, ''Demek ki eski başkanlar seviliyorlarmış ve kesinlikle odalarına siyaseti karıştırmamış başkanlar. Odalara siyasetin karışması da mümkün değil'' dedi. Aygün, kendileri odada varolduğu sürece buraları ''hiç bir siyasi partinin arka bahçesi yaptırmayacaklarını'' ve böyle bir şey de bulunmadığını bildirdi. 
     
     21 ODADAKİ SEÇİM SONUÇLARI 
     Öte yandan dün yapılan 21 oda ve borsadaki seçimlerde yerlerini koruyan başkanlar şöyle sıralandı 
     ''Bursa TSO-Celal Sönmez, Çorum TSO-Kenan Malatyalı, Erbaa TSO-Halil Başak, Karapınar TSO-Mustafa Kemal Sözen, Kütahya TSO-Nafi Güral, Manisa TSO-Bülent Koşmaz, Buca TSO-Ferhat Çağlayan, Tosya TSO-Hasan Abayın, Ankara Ticaret Odası-Sinan Aygün, Ankara Ticaret Borsası-Faik Yavuz, Ankara Sanayi Odası-Zafer Çağlayan, Adana Sanayi Odası-Ümit Özgümüş, Balıkesir Sanayi Odası-Rona Yırcalı, Bursa Ticaret Borsası-Rıza Aydın, Eskişehir Ticaret Borsası-Selim Öğütür, Gaziantep Ticaret Borsası-Ömer Çelik, Kastamonu Ticaret Borsası-Sedat İşeri, Konya Ticaret Borsası-Mehmet Kara, Muğla Ticaret Borsası-Hayati Nizamoğlu, Nevşehir Ticaret Borsası-Tuncer Gök, Terme Ticaret Borsası-Haluk Trabzon.'' 
     
</TEXT>
</DOC>
