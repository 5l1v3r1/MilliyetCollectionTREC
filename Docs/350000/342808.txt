<DOC>
<DOCNO> 342808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sontur06.html </URL>
<DATE> 2005/05/15/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Cezaevlerinde açık görüş başladı... 
</HEADLINE>
<TEXT>

     Hükümlü ve tutuklular, 19 Mayıs Atatürk’ü Anma ve Gençlik ve Spor Bayramı dolayısıyla açık görüş yapmaya başladı. 
     Adalet Bakanı Cemil Çiçek’in Cumhuriyet başsavcılıklarına gönderdiği genelgeye göre, Adana, Ankara, Antalya, Bakırköy-Metris, Bayrampaşa Kapalı, Bayrampaşa H Tipi, Bursa E Tipi, Gaziantep E Tipi, İzmir-Buca ve Ümraniye E Tipi kapalı ceza infaz kurumlarında kalan hükümlü ve tutuklular bugün açık görüş yapmaya başladı. Bu cezaevinde kalan hükümlü ve tutuklular, yarın ile 17-18-19 Mayıs tarihlerinde açık görüş yapacak. 
     Bursa H Tipi, Denizli D Tipi, Diyarbakır E Tipi, Isparta, Kartal, Konya, Manisa, Mersin, Muğla, Nazilli kapalı ceza infaz kurumlarındaki hükümlü ve tutuklulara yarın ile 17-18-19 Mayıs tarihlerinde olmak üzere 4 gün açık görüş imkanı tanındı. 
     Diğer bütün ağır ceza merkezi ceza infaz kurumlarında kalan hükümlü ve tutuklular 17-18-19 Mayıs tarihlerinde olmak üzere 3 gün, mülhakat bir merkeze bağlı küçük cezaevleri ceza infaz kurumlarında kalan hükümlü ve tutuklular 18-19 Mayıs tarihlerinde olmak üzere 2 gün açık görüş yapacak. 
     Sayıları ve konumları değerlendirilmek suretiyle, adli suçlardan hükümlü ve tutuklular ile Terörle Mücadele Kanunu ile Çıkar Amaçlı Suç Örgütleriyle Mücadele Kanunu’na muhalefetten hükümlü ve tutuklular için ayrı gruplar oluşturulup, her grubun görüş günleri ve saatleri cumhuriyet başsavcılıkları ile kurum idareleri tarafından tespit edilecek. 
     Bu grupların, aynı zamanda ve aynı görüş mahallinde birlikte bulundurulmaması sağlanacak. 
     Kınama cezası dışında disiplin cezası alan ve cezaları kaldırılmayan hükümlü ve tutuklular, açık görüşten yararlandırılmayacak. 
     
     EŞTEN, NİKAH CÜZDANI İSTENECEK 
     Hükümlü ve tutuklular, belgelendirilmek suretiyle sadece ana, baba, kardeş, eş ve çocuklarıyla görüştürülecek. Bu akrabalar dışında kalan diğer kişilerle görüşme yapılmasına izin verilmeyecek. Hükümlü ve tutukluların eşi olduğunu belirterek görüş yapmak isteyen kişilerden, resmi nikahlı eş olduklarına ilişkin belge istenecek. 
     Ancak ana, baba, eş, kardeş ve çocuğu olmayan hükümlü ve tutukluların, üçüncü dereceye kadar olan akrabaları, büyükbabası, büyükannesi ve torunlarından en çok üç kişiyle, önceden haber verilmesi ve belgelendirilmesi kaydıyla, cumhuriyet başsavcısının izniyle görüşme yapmaları sağlanacak. 
     Belirtilen gün ve saatler dışında görüş yaptırılmayacak bir defa görüş yapan hükümlü ve tutuklular ile ziyaretçilere, ikinci defa izin verilmeyecek. 
     Açık görüşler, görüş süresi bir saatten az olmamak kaydıyla, 09.00-17.00 saatleri arasında yaptırılacak. 
     Normal haftalık ziyaretler ile aylık eş, çocuk, anne ve baba ziyaretleri, genelgede belirtilen ziyaret günleri ile art arda geldiği takdirde, bu ziyaretler açık görüş genelgesinde belirtilen ziyaretlerden iki gün sonra yaptırılacak. 
     Kamuoyunda "yanlış anlaşılma, tartışma ve polemiklere neden olduğu" gerekçesiyle gazetecilerin açık görüşü izlemelerine izin verilmeyecek. 
     
</TEXT>
</DOC>
