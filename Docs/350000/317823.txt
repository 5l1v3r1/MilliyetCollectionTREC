<DOC>
<DOCNO> 317823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun22.html </URL>
<DATE> 2005/02/23/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
TSK'dan Kazakistan'a askeri araç yardımı... 
</HEADLINE>
<TEXT>

     Türkiye-Kazakistan askeri işbirliği kapsamında, Türk Silahlı Kuvvetleri Kazakistan'a 9'u cip ve biri ambulans olmak üzere 10 askeri araç hibe etti. 
     Türkiye'nin Almatı Büyükelçisi Taner Seben, teslim töreninde yaptığı konuşmada, dost ve kardeş iki ülke arasında her alanda her geçen gün daha da gelişen işbirliği çerçevesinde, askeri alanda işbirliğinin somut örneklerinden birinin daha bu teslim töreniyle gerçekleştirildiğini söyledi. 
     Seben, Türkiye'nin Kazakistan'a askeri eğitim ve lojistik destek programları kapsamında şimdiye kadar yaptığı yardımların 2004 yılı sonu itibariyle 13 milyon doları aştığını söyledi. 
     İki ülkenin askeri işbirliğinin üst düzey ziyaretlerle de sürdüğünü ifade eden Seben, Kazakistan Savunma Bakanı Muhtar Altınbayev'in 27-29 Ekim 2003'te Türkiye'yi ziyaretinin ardından, bu yılın ortalarında Genelkurmay Başkanı Orgeneral Hilmi Özkök'ün Kazakistan'ı ziyaretiyle ilgili çalışmaların devam ettiğini söyledi. 
     Büyükelçi Seben, kardeş ülke Kazakistan'a askeri yardımların önümüzdeki yıllarda da devam edeceğini belirtti ve iki ülke arasında savunma sanayii alanında işbirliği başlatılması teklifinde bulundu. 
     Kazakistan Savunma Bakanı Muhtar Altınbayev de, törende yaptığı konuşmada, Türkiye'ye bu yardımlarından dolayı teşekkür ederek, iki ülke arasındaki ilişkilerin her alanda olduğu gibi askeri alanda da sevindirici bir şekilde gelişmekte olduğunu söyledi. 
     Altınbayev, Türkiye ziyareti sırasına Türk savunma sanayiinin bazı tesislerini gezdiğini ve bu alanda ulaşılan noktayı memnuniyetle gördüğünü ifade ederek, savunma sanayi alanında işbirliği kurulması durumunda bunun her iki tarafın da yararına olacağına inandığını söyledi. 
     Törende konuşmaların ardından toplam 513 bin dolarlık, ağır arazi koşularına uygun muhabere donanımlı 9 askeri cip ile bir askeri ambulansın anahtarları, Askeri Ateşe Kurmay Albay Ali Özkara tarafından Kazakistan askeri yetkilisine teslim edildi. 
     
</TEXT>
</DOC>
