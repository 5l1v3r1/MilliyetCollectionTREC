<DOC>
<DOCNO> 307104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun03.html </URL>
<DATE> 2005/01/17/ </DATE>
<TIME> 02.23 </TIME>
<AUTHOR>  </AUTHOR>
<HEADLINE>
Hırvatistan'da Mesiç yeniden başkan seçildi... 
</HEADLINE>
<TEXT>

     Hırvatistan'da yapılan devlet başkanlığı seçiminin ikinci turunda, sandık başı çıkış anket sonuçlarına göre Devlet Başkanı Stipe Mesiç yeniden başkan seçildi. 
     Hırvatistan özel televizyon kanalı RTL'nin anketine göre Mesiç, oyların yüzde 70,85'ini, Mesiç'in en büyük rakibi Başbakan Yardımcısı Yadranka Kosor ise yüzde 29,15'ini aldı. 
     Bu arada, GFK araştırma kuruluşu da Mesiç'in yüzde 71,1 oy aldığını belirtti. 
     Seçimin 2 Ocak'ta yapılan ilk turunda oyların yüzde 48.92'sini alan Devlet Başkanı Mesiç, oyların yüzde 20.31'ini alan muhafazakar aday Kosor ile yarışıyor. 
     Hırvat Seçim Komisyonu, ilk turda alınan oy oranlarının, ülkenin yeni devlet başkanını belirlemek için ikinci turu gerektirdiğini açıklamıştı. 
     Batı yanlısı olarak bilinen her iki aday da Hırvatistan'ın AB'ye üyelik sürecine katkıda bulunacakları ve ABD ile iyi ilişkiler geliştirecekleri vaadinde bulunuyor. 
     Hırvatistan, Mart 2005'te AB ile üyelik müzakerelerine başlıyor. 
     
</TEXT>
</DOC>
