<DOC>
<DOCNO> 312862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sondun19.html </URL>
<DATE> 2005/02/06/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Talat AKEL'in önerilerini görüşmeye hazırım 
</HEADLINE>
<TEXT>

     KKTC Başbakanı Mehmet Ali Talat, Rum komünist AKEL partisinin ''Kıbrıs sorununun çözümüne ilişkin öne sürdüğü her şeyi görüşmeye hazır olduğunu'' söyledi. 
     Başbakan Talat, Güney Kıbrıs'ta yayımlanan Politis gazetesine verdiği demeçte, ''AKEL ile her türlü konuyu görüşmeye hazır olduğunu'' ifade etti. 
     Talat, AKEL'in ''çözümün uygulanmasının garanti altına alınması'' yönündeki önerisine atıf yaparak, ''Tüm dünyada anlaşmaların uygulanmak üzere imzalandığını'' belirtti. 
     KKTC Başbakanı Talat, garantörlük konusunun Kıbrıs Türk tarafı için ''dokunulmazlığı'' bulunduğunu ve müzakereye açık olmadığının altını çizdi. Talat, ''Garanti anlaşmalarında tek taraflı müdahale hakkı olmadığını, Türkiye'nin bu yüzden 1963'ten 1974'e kadar müdahale edemediğini ve bunu ancak 1974'te darbe girişimi ve Yunanistan'ın müdahalesi sonrasında gerçekleştirebildiğini'' anlattı. 
     Türkiye kökenli KKTC vatandaşlarının sayısının sorulması üzerine Talat, ''bu rakamın Rum yönetimi lideri Tasos Papadopulos'un iddiasının aksine 141 bin değil 41 bin civarlarında olduğunu'' söyledi. 
     Başbakan Talat, AKEL'in mülkler konusunda üçüncü Annan planını tercih ettiğinin hatırlatılması üzerine de ''AKEL komünist bir parti değil midir O zaman neden kişilerin mallarıyla bu kadar çok ilgileniyor'' dedi. 
     
     AKEL VE DİSİ'NİN PLANDAKİ DEĞİŞİKLİK TALEPLERİ 
     Bu arada Politis gazetesi, AKEL'in ve ana muhalefetteki Demokratik Seferberlik Partisi'nin DİSİ Rum Ulusal Konseyi'ne sunduğu Annan planındaki değişiklik önerilerinin birbirine benzediğine işaret ederek, siyasal partilerin değişiklik taleplerini sunmalarının ardından Rum Ulusal Konseyi'nde, Annan planında değişiklik talep edilmesi yönünde bir eğilim oluştuğunu yazdı. 
     Gazete, AKEL'den bir kaynağa dayanarak, Rum yönetimi lideri Tasos Papadopulos'un da AKEL ve DİSİ ile hareket ettiğini belirtti. 
     AKEL'in Annan planında değişiklik önerileri şöyleydi 
     ''-Çözümün hayata geçirilmesini garanti altına alacak mekanizmaların sağlanması. 
     -Garantör güçlerin tek yanlı müdahale haklarının kaldırılması -Bütün askerlerin bir takvim temelinde veya Türkiye'nin AB'ye üyeliğiyle birlikte çekilmesi. 
     -Ada'da kalacak olan 'yerleşiklerin' sayılarının netleştirilmesi ve geriye kalanların gitmesinin garanti altına alınması. 
     -Toprak iadesi ve Kıbrıslı Rumların Kıbrıs Türk tarafına dönüşlerine ilişkin takvimlerin daraltılması. 
     -Mülkler konusunda Annan planının üçüncü versiyonuna geri dönülmesi -Üniter ekonomi ve para politikası sağlanması -Federal hükümetin çeşitli birimlerinin idari sisteminin değiştirilmesi. Federal hükümetin çeşitli birimlerindeki yapıda Kıbrıslı Türklerin Rumlara oranının 3 7 veya 4 6 şeklinde olması.'' 
     
     DİSİ'NİN ÖNERİLERİ 
     Annan planına ''evet'' diyen DİSİ'nin Ulusal Konseye sunduğu değişiklik talepleri de şöyle 
     '' -Çözümün hayata geçirileceğine dair Güvenlik Konseyi ve AB aracılığıyla Türkiye'den güçlü teminatlar alınması. 
     -Türkiye'nin garantörlük haklarının ve bunların uygulanma mekanizmalarının kaldırılması. 
     -Türkiye'nin AB üyeliğiyle bütün askerlerin çekilmesi ve Kıbrıs'ın tamamen askersizleştirilmesi. 
     -Ada'da kalacak 'yerleşiklerin' sayılarının netleştirilmesi ve geriye kalanların gitmesinin garanti altına alınması için gerekli mekanizmaların oluşturulması. 
     -Göçmenlerin geri dönüş takviminin 19'dan 15 yıla düşürülmesi.'' 
     
</TEXT>
</DOC>
