<DOC>
<DOCNO> 323761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur06.html </URL>
<DATE> 2005/03/14/ </DATE>
<TIME> 02.21 </TIME>
<AUTHOR>  </AUTHOR>
<HEADLINE>
Kapkaççılara karşı, kadınlara altın öğütler 
</HEADLINE>
<TEXT>

     ADANA DHA 

      YANKESİCİLİK ve kapkaç olaylarında artış olurken polis, özellikle kolay hedef konumunda bulunan, yükte hafif, pahada ağır altın ziynet eşyaları kullanan kadınlara çeşitli uyarılarda bulundu. 
     Emniyet Genel Müdürlüğü'nün web sitesinde, Tavsiyelerimiz' başlığıyla yapılan uyarıda, kadınların yankesicilik, kapkaççılık, dolandırıcılık, kapkaççılık olaylarına karşı özellikle alışveriş için semt pazarlarına ve ziyarete gittiklerinde ziynet eşyası takmamaları istendi. Uyarılarda şöyle denildi 
     "Apartmanınıza girerken arkanıza dönerek takip edilip edilmediğinizi kontrol edin. Alış- veriş merkezlerinde veya düğünlerde kötü niyetli olabilecek kişilere karşı dikkatli olun, dönerken de mümkün oluğunca yalnız dönmemeye gayret edin. Issız sokaklardan geçmeyin. Alışverişte poşetlerin fazlalığından dolayı size yardımcı olmaya çalışan kişilere kısa süreli de olsa çantanızı emanet etmeyin.'' 
     
     ÇANTANIZDA ÇİFT CÜZDAN BULUNDURUN 
     Eve elektrik, su, telefon, doğal gaz ve bunlar gibi donanım ve şebekeleri kontrol için geldiklerini söyleyen tamirci, tesisatçı, belediye görevlisi kılığındaki kişilere karşı dikkatli olunması gerektiği vurgulanan yazıda öneriler şöyle sıralandı 
     "Resmi görevli olduklarını belirten kişilerden kimlik göstermelerini isteyin. Kapıya gelen satıcı, dilenci, bohçacı, falcı gibi kişiler her zaman mal satmak için gelmezler. Kötü niyetli kişiler toplumun bu istemini her zaman kendileri için fırsat olarak değerlendirmek isterler. Bunlara karşı her zaman dikkatli olun. Evinizde yalnız olduğunuz bir zaman kapınızı tanımadığınız kişilere açmayın. Kapınızda mutlaka zincir bulundurun. Önce kapı dürbününden bakın, sonra zinciri açmadan ne istediğini anlayın. Ancak tanımadığınız şahıslara kesinlikle kapınızı açmayın. Alış- veriş merkezi, semt pazarı gibi yerlere giderken çantanızda çift cüzdan bulundurmak ve fazla miktardaki paranızı, kredi kartlarınızı, kimlik kartınızı, ehliyetinizi ve değerli evrakınızı başka cüzdanda bulundurmak mağduriyetinizi önleyecektir.'' 
     
</TEXT>
</DOC>
