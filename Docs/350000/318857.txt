<DOC>
<DOCNO> 318857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonspo06.html </URL>
<DATE> 2005/02/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Şahin Bir kulübün kendi futbolcularına vereceği destek suç değildir 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, bir kulübün daha başarılı olması için kendi futbolcularına vereceği her türlü desteğin suç teşkil etmeyeceğini belirterek, ''Ancak başka spor kulüplerinin lehine sonuçlanacak tarzda teşvik verilmesi, etik açıdan uygun olmadığı gibi şikeyle eşdeğerdir'' dedi. 
     Ağustos ayında İzmir'de yapılacak olan ''Dünya Üniversiteler Yaz Spor Oyunları UNIVERSIADE 2005'' ile ilgili Hazırlık ve Düzenleme Kurulu Toplantısı'na katılmak üzere İzmir'e gelen Bakan Şahin, Karşıyaka İlçesi Örnekköy Semti'nde yapımı süren tenis kortlarını yerinde inceledi. 
     Tesislerin son derece modern olduğunu belirten Bakan Şahin, İzmir'de, her spor alanında olduğu gibi teniste de büyük bir sıçrama beklediklerini kaydetti. Tesislerin 40-45 gün içinde bitirileceğini ifade eden Bakan Şahin, bu tür güzel tesislere sahip olmanın kendilerini mutlu ettiğini, burada her türlü geniş organizasyonların yapılabileceğini dile getirdi. 
     
     TEŞVİK PRİMİ İDDİALARI 
     Bir gazetecinin son günlerde kamuoyunu meşgul eden teşvik primi iddialarıyla ilgili sorusu üzerine Bakan Şahin, 2003-2004 futbol sezonunun sonlarına doğru kulüp başkanları ile Başbakanlık'ta bir araya geldiklerini ve bir deklarasyon yayınladıklarını hatırlattı. Kulüplerin görüşlerinin metne döküldüğünü ifade eden Şahin, şunları söyledi 
     ''Bir kulübün kendi futbolcusuna daha başarılı olması için vereceği her türlü destek suç teşkil etmez. Bunun etik kurallara aykırı olmadığı yönünde fikir birliği oluştu. Ancak, başka spor kulüplerinin lehine sonuçlanacak tarzda teşvik verilmesinin etik açıdan uygun olmadığı ve bunun kabul edilemez olduğu, şikeyle eşdeğer olduğu metinde yazılmıştır. Tüm kulüplerin üzerinde ittifak ettiği anlayış budur.'' Bakan Şahin, Ankaragücü futbolcularının 2001 yılında teşvik aldığı iddialarıyla ilgiliyse, '' Galatasaray'ı yendiniz, sizi tebrik ediyorum diye futbolculara kendi kulübü tarafından ödül verilmiş ise ortada bir olumsuzluk yok. Ama başka bir kulüp, maçın sonucunu etkilesin diye futbolculara para vermişse, bu haksız bir durumdur. Bu konuyla ilgili Futbol Federasyonu ve Meclis Araştırma Komisyonu çalışıyor. Şu anda bana intikal etmiş bir şey yok. İncelemeler tamamlandıktan sonra daha sağlıklı değerlendirme yapabiliriz'' diye konuştu. 
     Eski hakemlerden Ahmet Çakar'ın silahlı saldırıya uğramasıyla ilgili bugün gazetelerde yer alan haberlerde, Çakar'ın, kendisini vurduranın futbol takım yöneticisi olabileceği yönündeki iddialarıyla ilgili yöneltilen soru üzerineyse Bakan Şahin, konunun yargıya intikal ettiğini, bu konuda konuşmasının doğru olmayacağını söyledi. 
     Bakan Şahin'e, incelemeleri sırasında Gençlik ve Spor Genel Müdür Vekili Mehmet Atalay, İzmir Büyükşehir Belediye Başkanı Aziz Kocaoğlu, UNIVERSIADE 2005 İcra Kurulu Başkanı Taha Aksoy da eşlik etti. 
     Bakan Şahin daha sonra Halkapınar'da yapımı devam eden spor salonunda da incelemelerde bulundu. 
     
</TEXT>
</DOC>
