<DOC>
<DOCNO> 349107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/soneko02.html </URL>
<DATE> 2005/06/05/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Damat - Tween yurtdışında 8 mağaza daha açacak... 
</HEADLINE>
<TEXT>

     Uluslararası erkek hazır giyim markaları Damat, Tween ve ADV markalarının yaratıcısı ORKA Group, yurtdışında mağaza açma atağını sürdürüyor. 
     Dünya moda merkezlerinden Barselona'da konsept mağaza açan ilk Türk hazır giyim firması olan ORKA Group, bu yıl sonuna kadar başta Kanarya Adaları ve Portekiz'de olmak üzere en az 8 mağaza daha açacak. 
     ORKA Group Genel Koordinatörü Osman Arar, AA muhabirine yaptığı açıklamada, üç haftada 1 mağaza açma stratejileri doğrultusunda 2005 yılında konsept mağazalar açmaya devam ettiklerini belirterek, ''Uluslararası marka olma yolunda hızlı adımlarla ilerliyoruz '' diye konuştu. 
     Barselona'da ilk Damat-Tween-ADV mağazasını 21 Mayıs'ta açtıklarını, francsing yöntemiyle faaliyete geçen mağaza için 200 bin avroluk yatırım yapıldığını belirten Arar, şunları söyledi 
     ''İspanya'da mağaza sayımız 7 oldu. İspanya'da kısa sürede tercih edilen bir marka haline gelen Damat, Tween ve ADV modanın yeni başkentlerinden Barselona'da açtığı bu mağaza sayesinde markalaşma serüveninde yeni bir sayfa açtı. İspanya bir alışveriş cenneti. Barselona, yılda 30-35 milyon turistin gezdiği önemli bir merkez. Biz, Barselona'ya konsept mağaza ile giren ilk Türk hazır giyim firması olduk.'' Yurtdışında mağaza sayılarının 43'ü bulduğunu ifade eden Osman Arar, bu yıl Kanarya Adaları'nda 250-300 metrekarelik bir mağazanın yanı sıra Portekiz'in de aralarında bulunduğu farklı ülkelerde en az 8 mağaza daha açacaklarını bildirdi. 
     ABD, Almanya, İspanya, Güney Afrika, Romanya, Bulgaristan, KKTC, Suriye, Rusya ve Türkmenistan'ın aralarında bulunduğu 42 ülkede bulunduklarını belirten Arar, şunları söyledi 
     ''Mağazalarımızın bulunduğu ülke sayısı 42'yi geçti. Uluslararası marka olma hedefimiz doğrultusunda emin adımlarla ilerliyoruz. Bunları yaparak, diğer markaların da önünü açıyoruz. Damat, Tween, ADV olarak bundan sonra yurtdışı ağırlıklı büyüyeceğiz.'' Osman Arar, ORKA Group olarak 2005 sonunda ihracatta yüzde 40, ciroda yüzde 17-20 arasında büyüme beklediklerini sözlerine ekledi. 
     
</TEXT>
</DOC>
