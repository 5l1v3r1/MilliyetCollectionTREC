<DOC>
<DOCNO> 346962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/son/sonspo14.html </URL>
<DATE> 2005/05/29/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Ankaraspor'da sezonun ilk transferi Samet Aybaba... 
</HEADLINE>
<TEXT>

     Büyükşehir Belediyesi Ankaraspor, sezonun ilk transferini teknik direktör Samet Aybaba ile anlaşarak yaptı ve Aybaba 1 yıllık sözleşmeye imza attı. 
     Altınpark havuz başında gerçekleşen imzada, Ankaraspor Onursal Başkanı Melih Gökçek, kulüp başkanı Hilmi Gökçınar, futbol şubesi sorumlusu Ahmet Gökçek, genel sekreter Ufuk Baloğlu ve Samet Aybaba’nın asker ocağından yeni gelen oğlu Serkan Aybaba yer aldı. 
     Samet Aybaba, Ankaraspor’da olmaktan dolayı çok mutlu olduğunu belirterek, "Biz hedefleri olan bir takımız. Burada başkanımız da devamlı olarak büyük hedeflerden bahsediyor. Ben ve ekip arkadaşlarım da büyük hedefleri olan insanlar. Ankaraspor’da daha çok yapacağımız işler var. Tesisleşmeyle birlikte, Ankaraspor başarıya koşacaktır’ dedi. 
     
     MELİH GÖKÇEK "BÜYÜK HEDEFE 3 YIL KALDI" 
     Ankaraspor Onursal Başkanı Melih Gökçek, Samet Aybaba ile sezon boyunca çok uyumlu çalıştıklarını ifade ederek, "Onunla birlikte Ankaraspor için 4 yıllık bir hedef ortaya koymuştuk, 1 yılını geride bıraktık. Aybaba, sezona başlarken ligi ilk 10 takım içinde bitireceğimizin sözünü vermişti. İlk 7 takım arasına girdik. Ligi hedefimizin çok ilerisinde bitirdik. Kaldı geriye 3 yıl. Buradan tekrarlıyorum, Ankaraspor, 3 yıl içinde tesislerimizi inşa ettirdikten sonra ilk 5’e, daha sonra ilk sıralara oynayan ve Avrupa Kupaları için mücadele eden bir takım olacaktır" diye konuştu. 
     
     "BAŞKENTTEN ŞAMPİYON ÇIKACAK" 
     Gökçek, Avrupa’da ve birçok dünya ülkesinde başkent takımlarının şampiyonluklar kazandığına dikkat çekerek, "Türkiye’de Ankaraspor adını duyuracak ve şampiyon olacaktır. Hedefimiz kısa süre içinde ülke şampiyonu olmak ve kupaları müzemize götürmektir" dedi. 
     
</TEXT>
</DOC>
