<DOC>
<DOCNO> 348355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur50.html </URL>
<DATE> 2005/06/02/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
MMO ve EMO "Devrimci Yazar ve Ozanları Anıyoruz" etkinliği düzenledi. 
</HEADLINE>
<TEXT>

     Makine Mühendisleri Odası, Elektrik Mühendisleri Odası ve İnşaat Mühendisleri Odası, "Devrimci Yazar ve Ozanları Anıyoruz" etkinliği düzenledi. 
     Makine Mühendisleri Odası Yönetim Kurulu Başkanı Emin Koramaz, Ankara Sanat Tiyatrosu’ndaki etkinliğin açılışında, ilkini 7 yıl önce yaptıkları etkinliklere süreklilik kazandırmayı hedeflediklerini belirtti. 
     Makine Mühendisleri Odası için "kültür ve sanatla ne alakaları var " diye düşünenler olabileceğini ifade eden Koramaz, mühendislerin analitik düşündüklerini, kültür ve sanatın da analitik düşünceyle daha güzel olabileceğini söyledi. 
     İnsanları "devrimci değerlere" yönlendirmeyi amaçladıklarını kaydeden Koramaz, "Onlar yaşama seyirci kalmadılar, değiştirmeye çalıştılar, bu nedenle, hayatlarının büyük bölümünü cezaevinde geçirdiler" dedi. 
     TMMOB Yönetim Kurulu Başkanı Mehmet Soğancı ise kendi kuşakları üzerinde söz konusu yazarların büyük etkisi olduğunu söyledi. 
     "Onlar iyi ki vardı, onlar gibi düşünenler de iyi ki var" diye konuşan Soğancı, kendilerini özlemle andıklarını söyledi. 
     Etkinlikte Türkiye Yazarlar Sendikası eski genel sekreteri Gülsum Cengiz, Nazım Hikmet Sanat Vakfı Genel Sekreteri Turgay Fişekçi ve Yazar-Şair Refik Durbaş, Nazım Hikmet, Ahmet Arif ve Orhan Kemal’in eserleriyle ilgili görüşlerini dile getirdi. 
     Etkinlikte, şiirler okundu ve slayt gösterisi yapıldı. 
     
</TEXT>
</DOC>
