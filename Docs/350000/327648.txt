<DOC>
<DOCNO> 327648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/guncel/gun01.html </URL>
<DATE> 2005/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kütüphaneleri emekli ettiler 
</HEADLINE>
<TEXT>


Türkiye'deki 1433 halk kütüphanesinden 256'sı, emekli olan personelin yerine atama yapılmadığı için kapalı, 12'si onarımda. Açık olanlarda ise uzman eksikliği var 

Gürkan Akgüneş 

41. Kütüphane Haftası bugün başlıyor, ancak Türkiye'deki kütüphanelerin geleceği karanlık görünüyor. Türkiye'deki 1433 halk kütüphanesinden 256'sı personel atanmadığı, 12'si de onarım nedeniyle kapalı bulunuyor. İstanbul'daki Çeliktepe Halk Kütüphanesi'nin onarımı 3 yıldır sürerken, Marmara depremi sonrası tadilata alınan yazma eserleriyle ünlü Millet Kütüphanesi'ne 2 yıldır bir çivi bile çakılmıyor. 

Kilit vuruluyor 
Türkiye'deki halk kütüphaneleri memurlarıyla birlikte emekliye ayrılıyor. Her yıl 23 milyon okuyucuya hizmet veren kütüphanelerde, emekli olan memurların yerine atama yapılmadığı için birçok kütüphanenin kapısına kilit vuruluyor. 
Açık olan kütüphanelerde de kütüphanecilik eğitimi almış sadece 270 kütüphaneci görev yapıyor. Birçok kütüphaneye kapanmaması için yapılan atamalarda uzman olmayan kişiler getiriliyor. Örneğin İstanbul'daki Orhan Kemal İl Halk Kütüphanesi'nin, biri müdürü olmak üzere 2 kütüphaneci çalışanı var. Diğer personelin önemli bir bölümü ise, özelleştirme sonrası kurum değişikliğiyle atanan görevlilerden oluşuyor. 
Kütüphaneler ve Yayımlar Genel Müdürü Doç. Dr. Aytekin Yılmaz, son 10 yılda kütüphanelerde görevli memurlardan yarısının emekli olduğunu ve yerine atama yapılmadığını belirtti. 
Bu süreçte birçok kütüphanenin zorunlu olarak kapatıldığını ifade eden Yılmaz, "Daha fazla kütüphane kapanmaması için bakanlık personelinden kaydırma yapıyoruz. Son dönemde bakanlıkça 25 kadro alındı, 150 kişilik kadro için de başvuruldu, ancak sonuç alınamadı. Acilen 500 kişilik kadroya ihtiyacımız var. Kütüphanelerdeki kitap sayısı ise 13 milyon, ancak yeterli değil. Bağışlara ihtiyaç var" diyor. 

Su parası yok 

Türkiye Kütüphaneciler Derneği İstanbul Şubesi Başkanı Didar Bayır, genel müdürlükte bile kütüphanecilerin bırakılmadığını belirterek, "Mali destek çok az. Ödenek ayrılmadığı için elektrik ve suları kesiliyor. Koleksiyon alımı yapılmıyor" diyor. 

3 yıldır onarılamadı 

KAPALI kütüphaneler arasında yer alan Çeliktepe Halk Kütüphanesi'ndeki solda onarım çalışması 3. yılını doldurdu. Tadilat ödeneğinin yetersizliği sonucu duran onarımı, şimdi İl Özel İdaresi üstlendi. Depreme dayanıksız olduğu anlaşılan binaya 300 bin YTL ödenek ayrılmasıyla inşaat çalışması hız kazandı. Kütüphanenin haziran ayında açılması planlanıyor. 

Millet Kütüphanesi depremden beri kapalı 

İSTANBUL Fatih'teki Millet Kütüphanesi, ilgi bekleyen en önemli kütüphanelerden biri. Medrese içindeki bu kütüphane, eşsiz elyazması ve taşbasması eserlere sahip. Yapı, 1999'daki Marmara depreminde ağır hasar gördü. Kubbelerinde çökmeler oldu, kitapların bulunduğu bölümler ve okuma bölümleri kullanılmaz hale geldi. Çok önemli eserler burada bir süre bekletildi, sonra güvenlik gerekçesiyle Beyazıt Devlet Kütüphanesi'ne taşındı. 
Şu anda medrese kısmının güçlendirme çalışması tamamlandı ancak kütüphanenin ana binasındaki çalışmalar yarım kaldı. Yaklaşık 2 yıldır da bir çivi bile çakılamadı. Kısım kısım ihalesi yapılan kütüphane için yeni ihale yapılamadığından, inşaatın durduğu bildirildi. 

Nadir eserlerin kütüphanesiydi 

FEYZULLAH EFENDİ Medresesi'nde bulunan Millet Kütüphanesi, 1916'da, Ali Emiri Efendi'nin, 16 bini aşkın nadir eserden oluşan özel kitap koleksiyonunu bağışlamasıyla kuruldu. Medreseye ait koleksiyonla zenginleşen kütüphanede bugün 9 bini elyazması, 30 bini Arap harfli toplam 70 bin kitap bulunuyor. Bunlar arasında, Kaşgarlı Mahmut'un Türk dili açısından büyük önem taşıyan eseri "Divanü Lügati't Türk", Kanuni'nin Divanı, şık Çelebi'nin tezkiresi de var. 

AB ile kıyas utandırıyor 

TÜRKİYE Kütüphaneciler Derneği'nce hazırlanan "Halk Kütüphaneleri Bildirgesi"nde yer alan, Türkiye ve yakın nüfusa sahip AB üyesi ülkelerin 2000 yılı verilerine göre, Almanya'da 11 bin 332, Fransa'da 4 bin 8, İngiltere'de 4 bin 937, İspanya'da 5 bin 209, Türkiye'de ise 1433 halk kütüphanesi var. Almanya'da halk kütüphanelerinde çalışan kütüphaneci sayısı 8 bin 337, Fransa'da 7 bin 88, İngiltere'de 6 bin 978, İspanya'da 3 bin 794, Türkiye'de ise 297 Bu sayı 270'e düştü . 

Dinçer'i 'zamanaşımı' kurtardı 

Başbakanlık Müsteşarı Prof. Dr. Ömer Dinçer ile Yard. Doç. Yahya Fidan'ın 1996'da yazdığı "İşletme Yönetimi" kitabının intihal aşırma olduğu karara bağlandı. Prof. Dr. Tamer Koçel'in "İşletme Yöneticiliği" kitabıyla büyük benzerlikler gösteren kitaptaki ara başlıklar bile aynı çıktı. Dinçer'in daha önce görev yaptığı Marmara Üniversitesi'nin incelemesi sonucu Dinçer'in intihal yaptığı kesinleşti ve "suçunun sabit bulunduğuna" karar verildi. Sivas Cumhuriyet Üniversitesi de Fidan'ın intihal yaptığını tespit etti. Raporda, "Suç sübuta ermiştir, ama zamanaşımına uğradığı için disiplin soruşturmasına gerek görülmemiştir" denildi. Disiplin cezası uygulansaydı unvanı elinden alınacak olan Dinçer, hiçbir üniversite ve kamuda çalışamayacaktı. 


</TEXT>
</DOC>
