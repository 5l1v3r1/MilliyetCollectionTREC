<DOC>
<DOCNO> 337706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sondun30.html </URL>
<DATE> 2005/04/28/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İstanbul Formula 1 heyecanı Paris'te başladı 
</HEADLINE>
<TEXT>

     Türkiye'de ilk kez Ağustos ayında İstanbul'da düzenlenecek Formula 1 yarışları, Paris'te düzenlenen basın toplantısıyla Fransız kamuoyuna tanıtıldı. 
     Türkiye'nin Paris Kültür ve Tanıtma Müşavirliği'nde düzenlenen toplantıya, Formula uzmanları, pilotları ve sunucuları konuşmacı olarak katıldı. 
     Çok sayıda gazetecinin katıldığı toplantıyı, Fransız RMC radyosunda Formule sunucusu olan Alexandre Delperier yönetti. 
     Formula pilotu Fransız Patrick Tambay, yaptığı konuşmada, yarışmacıları, ''Sizi İstanbul'da bir sürpriz bekliyor. Pistte gizli ve kolayca görülmeyen gizli virajlar var'' diyerek uyardı. 
     Tambay, İstanbul'da yapılacak yarışmalarla ilgili şunları söyledi 
     ''İstanbul'daki pist çok güzel ve iyi hazırlanmış bir pist. Ancak sürücüleri sürprizler bekliyor. Pistte resmi olarak 13 viraj görünüyor. Ancak pistin mimarı Alman Herman Tilbe, pilotlar için bir sürpriz hazırladı, gizli ve kolay görülemeyecek gizli virajlar yaptı. Türkiye alt yapı ve bütün kolaylıklarıyla bu işe hazır. Formula-1 serisine girmesi Türkiye'ye dinamizm kazandıracak. Pistin yakınında 100 bin araç kapasiteli bir parkın bulunması çok önemli. Yerinde bir karar. Şehir merkezine karayoluyla bir saat, helikopterle 15 dakika uzaklıkta bulunması ve ulaşımın çok kolay olması avantajlı. Bütün dünyanın izlediği bir spor olan Formula-1 yarışları Türkiye'nin önemini bir kez daha ortaya koyacak.'' 
     
     LİMUZİN VE HELİKOPTER SERVİSİ 
     Monaco'da ve tüm dünyadaki Formula 1 yarışlarına zengin müşterileri götürerek, limuzin ve helikopter servisi yapan seyahat acentasının sahibi Laurent Barralis ise toplantıda yaptığı konuşmada, üst düzey gelir grubuna mensup Formula 1 seyircisini İstanbul'a getirmek için çalışmalarını sürdürdüklerini söyledi. 
     Barralis, İstanbul'da yarış severlere limuzin ve helikopter dahil 5 yıldızlı hizmet sunacaklarını belirtti. 
     Barralis, ''Niçin Türkiye '' sorusuna ise ''Türkiye ve özellikle İstanbul, AB'ne yaklaşan, dinamik, aileden biri ve su yüzüne çıkan bir ülke'' diye yanıtladı. Ünlü Paris-Dakar Rally'lerini yapan Fransız Rene Metge grubunun basın sözcüsü Pascal Rostagny de, dünyanın bu bölgesindeki en güzel ülkenin Türkiye olduğunu söyleyerek, ''Türkiye, aynı anda 6 ayrı rally yapabilen tek ülke'' diye konuştu. Rostagny, bu yıl Temmuz ayında İstanbul-İsfahan yarışını düzenlediklerini de hatırlattı. 
     
</TEXT>
</DOC>
