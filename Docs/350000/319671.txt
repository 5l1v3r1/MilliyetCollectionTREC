<DOC>
<DOCNO> 319671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonspo12.html </URL>
<DATE> 2005/03/01/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Mehmet Okur 11 sayı attı... 
</HEADLINE>
<TEXT>

     ABD Profesyonel Basketbol Ligi'ne NBA bu sabaha karşı yapılan 4 maçla devam edildi. 
     Batı Konferansı Kuzeybatı Grubu'nda yer alan Utah Jazz, sahasında Los Angeles Clippers'ı Mehmet Okur'un son saniyelerdeki güzel oyunuyla 87-86 yenmeyi başarırken, 1.5 ay sonra ilk kez üstüste 2. maçını kazanmış oldu. 
     Jazz'da Mehmet Okur, yedekler arasından gelerek 30 dakika forma giydiği karşılaşmada 11 sayı attı ve 1 ribaunt aldı. Okur, 2 sayılık atışlarda 10'da 3, serbest atışlarda 5'te 5 isabet yakalarken, 1 kez denediği 3 sayılık atışta potayı bulamadı. 
     Keith Mcleod'un 18 sayı ve 8 asistle takımının en skoreri olduğu maçta Raja Bell, rakip potaya 14 sayı atarak galibiyete katkı sağladı. 
     Pasifik Grubu'nda mücadele eden Los Angeles Clippers'ta Bobby Simmons'un 17 sayılık, Corey Maggette'nin ise 16 sayılık performansları galibiyet için yeterli olmadı. 
     
     LAKERS'A TIM THOMAS SÜPRİZİ 

     NBA Ligi'nin güçlü takımlarından Los Angeles Lakers, deplasmanda Atlantik Grubu'nun son sırasında yer alan New York Knicks'e 117-115 yenilmekten kurtulamadı. 
     Üstüste 3. maçını kazanan Knicks'te Tim Thomas, 35 sayıyla sezonun en yüksek rakamına ulaştı. 19 sayı ve 12 asistle ''double double'' yapan Stephon Marbury ve 19 sayı ve 12 ribauntla kariyerinin en yüksek rakamını yakalayan Mike Sweetney, galibiyette etkili oldular. 
     Los Angeles Lakers'ta Kobe Bryant'ın 30, Lamar Odom'un ise 26 sayısı galibiyet için yeterli olmadı. 
     Ligde diğer maçlarda San Antonio Spurs, Tim Duncan'ın iyi oyunuyla Cleveland Cavaliers'ı 94-92 yenerken, Dallas Mavericks sahasında zayıf New Orleans Hornets'i 90-86'yla geçti. Dallas'ta Alman forvet Dirk Nowitzki 28 sayı ve 11 ribauntla takımının en skoreri oldu. 
     
</TEXT>
</DOC>
