<DOC>
<DOCNO> 329019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo31.html </URL>
<DATE> 2005/03/31/ </DATE>
<TIME> 19.27 </TIME>
<AUTHOR>  </AUTHOR>
<HEADLINE>
Galatasaray'da Kayserispor maçı hazırlıkları... 
</HEADLINE>
<TEXT>

     Galatasaray, Kayserispor ile hafta sonunda yapacağı maçın hazırlıklarını, bugün tek antrenmanla sürdürdü. 
     Teknik direktör Gheorghe Hagi yönetiminde, Florya Metin Oktay Tesisleri'nde gerçekleştirilen ve 1.5 saat süren idmanda futbolcular, tek pas çalışmasının ardından dar alanda çift kale maç yaptı. 
     Milli takımlardan dönen futbolcuların da yer aldığı antrenmana, ülkelerinden henüz gelmeyen Mondragon, Song ve Tomas'ın yanısıra Gürcistan karşısında ilk 11'de yer alan Necati katılmadı. Sakatlığı bulunan Hakan Ünsal ise takımdan ayrı çalıştı. 
     Galatasaray, Kayserispor maçının hazırlıklarını, yarın basına kapalı yapacağı antrenmanla sürdürecek. 
     
     TARAFTAR ŞOV 
     Antrenmana 300 kadar Ultraslan üyesi taraftar da gelerek futbolculara büyük destek verdi. Oyuncuları teker teker tribünlere çağıran taraftarlar, kulüp ikinci başkanı Ergün Gürsoy'u da yoğun tezahüratlardan sonra yanlarına dek getirdiler. Gürsoy, antrenmanı izlediği tesislerin balkonundan inip taraftarların yanına geldi ve ''Bana niye tezahürat yapıyorsunuz, futbolcular orada, onlara yapın'' dedi. 
     Meşale şov yaparak tribünlerde renkli görüntüler oluşturan taraftarlar, tribünde Ribery için Fransızca ''Bonne Anniversaire Franck'' Mullu yıllar yazılı pankart açtı. Taraftarlar, futbolcunun 22. yaşına yarın gireceğini sanıp bu pankartı açarken, Fransız futbolcunun 7 Nisan doğumlu olduğu öğrenildi. 
     Antrenmanı 3 Japon futbolsever de izledi ve çalışma sonrasında futbolcularla fotoğraf çektirdi. 
     
</TEXT>
</DOC>
