<DOC>
<DOCNO> 318809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sondun15.html </URL>
<DATE> 2005/02/26/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Filistin direniş örgütleri Ebu Mazen'e verdiğimiz sözün arkasındayız 
</HEADLINE>
<TEXT>

     Filistinli direniş örgütleri Hamas, El Fetih ve İslami Cihad, Tel Aviv'de dün gece meydana gelen ve 4 kişinin ölümü, 50'den fazla kişinin yaralanmasına neden olan intihar eyleminin ardından yaptıkları açıklamalarda, olayla ilgileri bulunmadığını ve Filistin Yönetimi lideri Mahmud Abbas'a verdikleri ''ateşkes sözünün arkasında olduklarını'' bildirdiler. 
     Üç grup da patlamada sorumlulukları bulunduğu yönündeki iddiaları yalanladı. 
     Gazze'de bu sabah açıklama yapan Hamas sözcüsü Ebu Zühri, ''Ebu Mazen Mahmud Abbas kardeşimize ateşkes konusunda verdiğimiz sözü tutmaya devam ediyoruz'' dedi. 
     Ebu Zühri, Hamas'ın bombalama eylemini kimin yaptığını bilmediğini kaydederken, eylemi övmeyi ya da kınamayı da reddetti. 
     El Aksa Şehitleri Tugayı da Kudüs basınına gönderdiği bildiride, sorumluluğu üstlendikleri yolundaki iddiaları reddetti ve Ebu Mazen ile vardıkları uzlaşma doğrultusunda, tüm yükümlülüklerine uymaya devam ettiklerini belirtti. 
     Filistin'deki tüm El Aksa Şehitleri Tugayı komutanlarıyla bağlantıya geçtiklerini belirten El Aksa Şehitleri Tugayı sözcüsü, intihar eylemiyle hiçbir ilişkileri bulunmadığını kaydetti. Sözcü, böyle bir eylemin Filistin halkının çıkarlarına zarar vereceğini sözlerine ekledi. 
     İslami Cihad'ın önde gelen liderlerinden Dr. Muhammed El-Hindi de örgütün olaya karıştığı iddialarını reddederek, İslami Cihad'ın, sükuneti sağlamakla ilgili taahhütlerine sadık kaldığını ifade etti. 
     Tel Aviv'deki intihar eyleminden sonra AFP'ye telefon eden, kimliği belirsiz bir kişi, eylemin sorumluluğunu İslami Cihad'ın askeri kanadı Kudüs Tugayları'nın üstlendiğini söylemişti. 
     
     ''EYLEMİN ARKASINDA HİZBULLAH VAR'' 
     Bir üst düzey Filistinli güvenlik yetkilisi de Jerusalem Post'a yaptığı açıklamada, ''eylemin arkasında Hizbullah Örgütünün bulunduğunu, intihar eylemcisinin, Batı Şeria'nın kuzeyindeki Tulkarem kentinden ve tugay üyesi olduğunu'' kaydetti. 
     Filistin Güvenlik yetkilisi, eylemi Hizbullah'ın yönettiğini de söyledi. 
     Öte yandan gazete, Beyrut'taki Hizbullah sözcüsünün de eylemle bağlantıları olduğu yolundaki iddiaları reddettiğini bildirdi. 
     
</TEXT>
</DOC>
