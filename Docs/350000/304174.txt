<DOC>
<DOCNO> 304174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonyas11.html </URL>
<DATE> 2005/01/06/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Eşi ve kızı, Kışlalı anısına podyumda yürüyecek... 
</HEADLINE>
<TEXT>

     Takvim 21 Ekim 1999 tarihini gösterirken evinin önünde uğradığı bombalı saldırı sonucu hayata veda eden Prof. Dr. Ahmet Taner Kışlalı'nın anısına düzenlenecek defilede eşi ve kızı elele yürüyecek. GC Patchwork Studio'nun organizasyonuyla el emeği, göz nuru giysilerin yer aldığı defilede Kışlalı'nın eşi Nilüfer ve kızı Nilhan da birer kıyafet sunacak. 
     Halk arasında ''yamalı bohça'' olarak bilinen ''patchwork'' sanatına gönül veren ödüllü sanatçı Günsu Güngör tarafından hazırlanan defileye, 8 Ocak Cumartesi günü Devlet Resim ve Heykel Müzesi evsahipliği yapacak. Defilenin geliri Veremle Savaş Derneği'ne bağışlanacak. 
     Bankacı, eczacı, halkla ilişkiler görevlisi gibi değişik meslek dallarından gelen ve stüdyoda amatör ruhla çalışmalarını sürdüren ''patchwork sevdalıları'', el emeği, göz nuru eserlerini düzenlenen defileyle kendileri podyuma çıkarak sunacak. 
     Defilenin ilk bölümünde, ''sandıktan çıkan'' ve buram buram tarih kokan tarihi kıyafetler yer alacak. Bu kıyafetlerden kimi yapılan çalışmayla bugüne uyarlanırken, bazıları da yıllar öncesinden ipliğine dokunulmamış halleriyle günümüze göz kırpacak. 
     Sunulacak eserler arasında yer alan 85 yıllık bir gelinlik de bunlardan biri. Emine Karakuş'un babaannesi tarafından 85 yıl önce giyilen, daha sonra kızına geçerek kına gecelerinde, düğünlerde giyilen bu gelinlik, şimdi de torunu tarafından bir defileye taşınacak. 1930'lu yıllardan kalma bindallı tarzındaki bordo, tarihi gelinlik, üç kuşak öncesinden gelen tarihi yürüyüşüne bu kez de bir podyumda devam edecek. 
     
     O DA DEFİLE HEYECANINI YAŞIYOR 
     Defilede her patchwork sanatçısı kendi eserini sunarken, çok özel iki konuk da elele podyuma gelecek. 
     Prof. Dr. Ahmet Taner Kışlalı'nın eşi Nilüfer ve kızı Nilhan Kışlalı, podyumda Günsu Güngör'ün imzasını taşıyan ''Kayıp Düşler Kenti-Afrodisias'' adlı kıyafeti sunacak. Anne-kızın birlikte giyeceği siyah-beyaz kıyafet Hollanda'da ödül kazandı. 
     Kıyafeti podyumda taşıyacak minik Nilhan da defile öncesinde bu büyük günün heyecanını yaşıyor. Prova günü podyumda sunacağı giysinin evde unutulması nedeniyle üzülen Nilhan Kışlalı, günlük kıyafetlerle katıldığı provada sempatik tavırları ve podyumdaki rahat haliyle ilgi çekti. 
     Nilüfer Kışlalı, A.A muhabirinin sorularını yanıtlarken, böyle anlamlı bir organizasyonda yer almaktan mutluluk duyduğunu söyledi. Kışlalı, ''Bu defile hem eşimin anısına düzenleniyor, hem de geliri Veremle Savaş Derneği'ne bağışlanacak. Ben de buna katkıda bulunmak benim için bir onur. Kızımla birlikte elele podyuma çıkacağız'' sözleriyle duygularını aktardı. 
     
     ''BU KIYAFETİN BİR HİKAYESİ VAR'' 
     Günsu Güngör de, her defileyi önemli bir insana ithaf ettiklerini, bu kez de Kışlalı anısına düzenlenen defilede eşi ve kızını podyuma konuk edeceklerini söyledi. 
     Kışlalı'nın sunacağı siyah-beyaz kıyafetin de defiledeki her giysi gibi bir ''hikayesinin'' bulunduğunu anlatan Güngör, ''Bu kıyafet, 'ben Günsu'nun siyah ve beyaz yaşadığı bir dönemde ortaya çıktım, ya hep, ya hiç dedim' diyor. Nilüfer Kışlalı'nın ve tüm Türkiye'nin kaybettiği çok değerli bir insan anısına bu defileyi yapıyoruz. O yüzden istedim ki onlar ödüllü bir kıyafet sunsun'' dedi. 
     Defilede yer alan pekçok kıyafetin yurtdışında ödül kazandığını da dile getiren Güngör, ''Bu kıyafetlerin pekçoğu yurtdışında podyumda yürüdü. Türkiye'yi temsil etti ve ödül aldı. Kimsenin haberi yok. Biz sessiz sedasız gidip ödülümüzü alıp geliyoruz'' diye konuştu. 
     
</TEXT>
</DOC>
