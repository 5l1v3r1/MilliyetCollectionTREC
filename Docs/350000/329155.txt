<DOC>
<DOCNO> 329155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/spor/spo03.html </URL>
<DATE> 2005/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
1 Nisan şakası gibi 
</HEADLINE>
<TEXT>


Galatasaray'ın 100. Yıl forması başvurusu, talimatlar yüzünden Futbol Federasyonu'nu zor durumda bırakmıştı. Ancak Sarı-Kırmızılılar, "Umbro sözleşmesi 31 Mart'ta bitti" dedi 


Galatasaray'a 1 Nisan şakası gibi müjdeli haber geldi. Yeni formaları, Kayseri maçında giyebilmek için federasyondan onay isteyen, ancak talimat engeline takılan Sarı-Kırmızılılar, Umbro ile yaptığı sözleşmenin 31 Mart'ta sona erdiğini belgeleyince vizeyi aldı. 
Cim-Bom müsabaka talimatlarına göre tüm kulüplerin sezon boyunca giyecekleri formaları lig başlamadan önce tescil ettirilmesi zorunluluğu bulunmasına karşın, yeni formalarını giymek için izin istemişti. Yönetimin, "1 Nisan'dan itibaren Adidas'ın formalarını giyeceğiz. Bu yüzden müsabaka statüsü kapsamı dışında kalalım" teklifi, federasyonu da yaşanacak kaostan kurtardı, ancak talimat da delindi. 
Yeni formaların tescilini bugün alacak olan Galatasaray, böylece ürünlerini resmen satışa çıkarabilecek. 

Florya'yı inlettiler 

Galatasaray, Kayserispor maçının hazırlıklarını dün akşam yaptığı tek antrenmanla sürdürdü. Ülkelerinden henüz gelmeyen Mondragon, Song ve Tomas'ın yanı sıra Gürcistan maçında ilk on birde yer alan Necati'nin de katılmadığı antrenmanda sakat olan Hakan Ünsal takımdan ayrı çalıştı. İdmana gelen 300 kadar Ultraslan üyesi taraftar futbolculara büyük destek verdi. Oyuncuları teker teker tribünlere çağıran taraftarların meşale şovu da büyük ilgi çekti. Antrenmanı izleyen üç Japon futbolsever oyuncularla fotoğraf çektirdi. 

Bakan'a ziyaret 

Galatasaray Başkanı Özhan Canaydın, Ankara'da Maliye Bakanı Kemal Unakıtan'ı ziyaret etti. Unakıtan, görüşme sonrasında yaptığı açıklamada, "Bayındırlık ve İskan Bakanlığı bize 'Seyrantepe planı henüz bitmediği için ihaleye çıkılması doğru değil' dedi. Bu nedenle de ihaleyi erteledik. Bayındırlık Bakanlığı ile İstanbul Büyükşehir Belediyesi'nin ayrı ayrı birer çalışma yapması gerekiyor. Bunlar sonuçlandığında muamele tamamlanır diye düşünüyorum" dedi. 

Kaderin cilvesi 

Sarı - Kırmızılı takımın yıldızları Hakan Ünsal ile Volkan'ın ilginç bir hikayesi aylık olarak yayınlanan Futbol Dergisi'nde geniş yer buldu. İki futbolcunun babaları Necati Ünsal ve Aslan Arslan'ın 30 yıl önce Sinop'un amatör lig takımlarından Aydıncıkspor'da birlikte forma giydiği ortaya çıktı. 

Conceiçao'dan mesaj var 

Galatasaray Dergisi'nde röportajı yayımlanan Brezilyalı oyuncu, ilginç açıklamalar yaptı. Conceiçao, "Galatasaray iki sezondur şampiyon olamıyor ancak bu büyüklüğünü değiştirmiyor. Hagi'nin karşımda oyuncu olmasındansa, kulübede hocam olmasını tercih ederim. Fenerbahçe, Şampiyonlar Ligi'nde oynadı, pek başarılı olamadı. Beşiktaş da bir şeyler yapmaya çalıştı ama yapamadı. Gelecek sene biz çok daha iyisini yapacağız" dedi. 


</TEXT>
</DOC>
