<DOC>
<DOCNO> 324093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonspo19.html </URL>
<DATE> 2005/03/16/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Bıçakcı, 8 ayda yaptıklarını ve yeni dönemdeki hedeflerini açıkladı... 
</HEADLINE>
<TEXT>

     Futbol Federasyonu Başkanı Dr. Levent Bıçakcı, ''Uluslararası arenada her zaman ve her yerde var olacak bir ülke futbolunun yaratılması için çalışıyoruz'' dedi. 
     Levent Bıçakcı, federasyon genel sekreteri Lütfi Arıboğan ve yönetim kurulu üyeleriyle birlikte Lütfi Kırdar Uluslararası Kongre ve Kültür Merkezi'nde düzenlediği basın toplantısında 8 aylık görev sürelerindeki icraatlarını anlatarak, geleceğe yönelik hedef ve projelerini açıkladı. 
     Federasyona geldikleri günden bu yana en geniş kapsamlı basın toplantılarını düzenlediklerini anlatan Bıçakcı, ''8 aydır çok yoğun bir tempo içindeyiz. Her pazartesi günü yeni bir krizi çözmek için federasyona gidiyoruz'' dedi. 
     ''Hiçbir mazeret başarının yerini tutamaz'' temasının işlendiği basın toplantısına yönetim kurulu üyelerini tek tek tanıtarak başlayan Bıçakcı, federasyonun yeni anlayışını, misyon, vizyon ve değerlerini anlattı. 
     
     YENİ BÜTÇE 80 MİLYON YTL 
     Bıçakcı, önümüzdeki mali dönem sonunda federasyonun bütçesini 80 milyon YTL'ye ulaştırmayı amaçladıklarını belirterek, futbolun yarattığı ekonomik katma değeri yükseltip, bütçeyi her yıl en az yüzde 15 artırmak istediklerini söyledi. 
     UEFA kriterlerinin yüzde 99'unu uyguladıklarını belirten Bıçakcı, sportif anlamda milli takımlar düzeyinde her yaş kategorisinde final gruplarında sürekli varolmayı hedeflediklerini belirtti. 
     Federasyonun Türkiye'nin dört bir yanından gelen 200'ü aşkın çalışanıyla dün bir toplaNtı yaptığını ve bu toplantıda paylaşılan misyon, vizyon ve değerlerin imza altına alındığını anlatan Bıçakcı, ''Sözümüze sonuna kadar sadık kalacağız'' dedi. 
     
     GELİRLERDE ARTIŞ, GİDERLERDE AZALMA 
     Federasyonun başına geldikten sonra gelirlerdeki artış, giderlerdeki ise azalmaya dikkati çeken başkan Bıçakcı, 8 aylık süre içinde sponsorluk gelirlerinde nakitte yüzde 47, toplamda ise yüzde 35 artış olduğunu, 8 ay sonunda sponsorluk gelirlerinin 8 milyon YTL'yi aştığını anlattı. 
     Gelirlerin yüzde 4'lük bir yükselmeyle 37.7 milyon YTL'ye ulaştığını, giderlerin ise yüzde yüzde 23'lük bir azalmayla 31.3 YTL'ye çekildiğini kaydeden Bıçakcı, böylelikle 6.4 milyon YTL'lik katma değer yaratıldığını söyledi. 
     
     DİĞER İCRAATLAR 
     Görev süreleri içindeki diğer icraatlar hakkında da ayrıntılı bilgiler veren Bıçakcı, gelecek yıldan itibaren UEFA lisansı bulunmayan kulüplerin liglerde yer alamayacağını vurguladı. 
     Türkiye'nin, 2012 Avrupa Futbol Şampiyonası'nı düzenlemek için aday olduğunu hatırlatan Bıçakcı, yaptıkları kulisler sonucunda aday ülkeler arasında en yüksek şansın Türkiye'ye verildiğini gördüklerini bildirdi. 
     Hakemlerin artık eskiden olduğu gibi maça atama yapıldıktan sonra değil, maçlarda yaptıkları hatalardan sonra eleştirildiğinin altını çizen federasyon başkanı Bıçakcı, zaman zaman eleştirilen centilmenlik kampanyası ''Lütfen'' için federasyonun kasasından tek kuruşun çıkmadığını, toplam 8 milyon dolarlık bütçeyle hazırlanan kampanyayı mutlaka sevdireceklerini kaydetti. 
     
     MEDYAYLA İLİŞKİLER 
     Medyayla ilişkilere de büyük önem verdiklerini belirten Bıçakcı, bundan böyle her 3 ayda bir kendisinin bilgilendirme toplantısı yapacağını söyledi. 
     Bıçakcı ayrıca, Merkez Hakem Kurulu MHK Başkanı Sabri Çelik'in her pazartesi günü, Milli Takımlar Teknik Direktörü Ersun Yanal'ın da aylık periyotlarda düzenli olarak basın toplantısı düzenleyeceklerini kaydetti. 
     
     SÜPER LİG'E NIKE TOPLARI 
     Nike ile yapılan anlaşma uyarınca, gelecek sezondan itibaren Birinci Süper Lig'de bu firmanın özel üretim futbol toplarının kullanılacağı, topların rengini ise federasyonun belirleyeceği bildirildi. 
     Öte yandan Birinci Süper Lig ile Türkiye Kupası için özel olarak hazırlanan logoların da 27 Nisan'da yapılacak basın bilgilendirme toplantısında kamuoyuna açıklanacağı duyuruldu. 
     
     SORULARI YANITLADI 
     Basın toplantısının son bölümünde gazetecilerin sorularını yanıtlayan Bıçakcı, ''Lütfen'' kampanyası çerçevesinde hazırlanan reklam filminin 2. bölümünde rol alan Birinci Süper Lig'de top koşturan 37 futbolcu içinde neden Hakan Şükür'ün de bulunmadığı yönündeki bir soruya, ''Belirli isimlere yönelik odaklanma olmadı. Reklam şirketinin tercihi'' şeklinde yanıt verdi ve Milli Takımlar Teknik Direktörü Ersun Yanal tarafından aday kadroya son maçlarda çağrılmayan Hakan Şükür'ün bu reklam filminde de yer almaması konusunda art niyet aranmaması gerektiğini kaydetti. 
     Hakemlerin paralarının ödenmesi konusunda hiçbir sıkıntı olmadığını anlatan Bıçakcı, sporda şiddetin önlenmesinin eğitimle ilgili olduğunu vurgulayarak, ''Bir günde önlenmesi mümkün değil. Biraz zaman alacak. Bu bir eğitim işi. Bunun için çalışmalarımızı yoğunlaştırıyoruz'' dedi. 
     Fenerbahçe Kulübü Başkanı Aziz Yıldırım'ın, sarı-lacivertli kulübün mali genel kurulunda yaptığı konuşmada, sporda başarının yalnızca saha içinde alınmadığına yönelik sözlerinin hatırlatılması üzerine de Bıçakcı, ''Başkan Yıldırım'ın bu konudaki açıklamalarını izleyemedim. Onun için birşey diyemeyeceğim. Bunu Aziz Yıldırım'a sormak gerekir. Benim yorum yapmam doğru bir davranış olmaz'' diye konuştu. 
     
</TEXT>
</DOC>
