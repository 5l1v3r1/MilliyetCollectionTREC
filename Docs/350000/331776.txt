<DOC>
<DOCNO> 331776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonspo13.html </URL>
<DATE> 2005/04/09/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Özerhun Aynı hakem yönetimi ilk maçta olsayı Panathinaikos'u yenerdik 
</HEADLINE>
<TEXT>

     Basketbol ULEB Erkekler Avrupa Ligi çeyrek final serisi ikinci maçında Yunan temsilcisi Panathinaikos'u 75-63 yenerek durumu 1-1'e getiren Efes Pilsen'de, sergilenen mücadele memnuniyet yarattı. 
     Efes Pilsen Kulübü Genel Menajeri Engin Özerhun, A.A muhabirine yaptığı açıklamada, karşılaşmanın ikinci çeyreği dışında hep üstün tarafın kendileri olduğunu belirterek, ''Zaten biz daha iyi takımız. Aynı hakem yönetimi Atina'daki ilk maçta olsaydı, biz Panathinaikos'u orada da yenerdik. Her şey organize bir şekilde yapılmıştı. Bizim daha iyi olduğumuzu biliyorlardı'' dedi. 
     Abdi İpekçi Spor Salonu'nun zorlu mücadelede tamamen dolmasını, ilk maçta yaşanan olayların tepkisi olarak yorumlayan Özerhun, ''Taraftarlara gösterdikleri destekten dolayı çok teşekkür ediyoruz. Sahaya atılan yabancı maddeler olmasaydı daha da iyi olacaktı, ama oldu'' diye konuştu. 
     Özerhun, 14 Nisan Perşembe günü Atina'da kendilerini zorlu bir karşılaşmanın daha beklediğini de hatırlatarak, şöyle devam etti 
     ''Ortada gerginlikle kazanmaya çalışılan bir seri var. Fakat biz daha iyi takımız. İlk iki maçtaki performansımızı yansıtabilirsek kazanıp dörtlü finale gideriz. Ama Panathinaikos bu kez daha fazla olay çıkaracaktır. Zaten onların tarzları bu. İstanbul'da olanları da malzeme olarak kullanacaklardır. Biz saha içine daha iyi olacağız.'' 
     
</TEXT>
</DOC>
