<DOC>
<DOCNO> 311210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/siyaset/axsiy02.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin Kerkük tavrı Ankara'yı rahatsız etti 
</HEADLINE>
<TEXT>


Dışişleri Bakanı Gül'le görüşen ABD Savunma Bakanı Yardımcısı Feith'in Kerkük sorunuyla ilgili olumsuz görüşleri Ankara'da tedirginlik yarattı 

UTKU ÇAKIRÖZER, BARKIN ŞIK Ankara 


ABD Savunma Bakanı Yardımcısı Douglas Feith, Irak'ta önceki gün yapılan seçimlerin ardından geldiği Ankara'da Kerkük'le ilgili olumsuz görüşler dile getirdi. Feith'in, Kerkük konusundaki Türk tarafının endişelerine "Bu sorun Iraklılar tarafından çözülmeli" karşılığı vermesi, Ankara'yı rahatsız etti. 
İki günlük Ankara ziyaretinde Dışişleri Bakanı Abdullah Gül'le görüşen Feith, Irak konusunda planlama yaparken Türkiye'nin endişelerini her zaman dikkate aldıklarını ve almaya devam edeceklerini belirterek, Irak'ın toprak bütünlüğünün korunmasının da birinci öncelikleri olduğunun altını çizdi. 
Saddam Hüseyin rejiminin yıkılmasıyla dünyanın artık daha iyi durumda olduğunu söyleyen Feith, seçimlerin Irak halkının daha iyi durumda olduğunu gösterdiğini de ifade etti. 
Gül de ABD tarafına, Kuzey Irak'ta Kürtlerin nüfus yapısını değiştirme girişimlerinin sonucuna göre, Türkiye'nin Irak seçimleriyle ilgili yeni bir değerlendirme yapacağı yanıtını verdi. 

'PKK'nın zamanı değil' 
Kuzey Irak'taki PKK kamplarının da gündeme geldiği görüşmede Gül, "Bu teröristlere karşı hiçbir adım atmamanız Türk halkında düş kırıklığı yaratıyor. Kısa zamanda somut adım bekliyoruz" uyarısını yineledi. Feith de, terörle mücadele konusundaki kararlılıklarında bir azalma olmadığının altını çizerek, "Ancak öncelikler belirleyici oluyor ve şu andaki önceliğimiz seçimlerin yapılmasıydı. Zamanı gelince PKK'yla da mücadele ederiz" yanıtını verdi. 


</TEXT>
</DOC>
