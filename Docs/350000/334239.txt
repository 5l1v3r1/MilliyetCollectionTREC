<DOC>
<DOCNO> 334239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonsiy07.html </URL>
<DATE> 2005/04/17/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
AKP'de "Türban" gündemli kongre... 
</HEADLINE>
<TEXT>

     AKP'nin Gençlik Kolları'nın ardından Mayıs ayında toplanması beklenen Kadın Kolları Genel Kurulu, Başbakan Recep Tayyip Erdoğan'ı türban konusunda bir kez daha tercih yapmak zorunda bırakacak. 
     Edinilen bilgilere göre doğrudan türban gündeminin damgasını vurması beklenen AKP Kadın Kolları'nın ilk genel kurul hazırlıkları başladı. Erdoğan, Anayasa Mahkemesi'nin parti kuruculuğu ve yöneticiliklerine vize vermesi üzerine partinin MKYK'sına türbanlı üyeleri alırken, Kadın Kolları Başkanlığına türbansız isim tercih ederek Selma Kavaf'ı getirdi. Erdoğan, türbanlılardan, "Siyasi krize neden olmaması için bir dönem daha fedakarlık yapmalarını" isteyerek milletvekili ve belediye başkan adayları ararasında da türbanlılara yer vermedi. 
     Ancak Kadın Kolları'nın kongre hazırlıkları başlayınca türbanlıların da parti içinde sesleri yükseldi. Türbanlılar, genel ve yerel seçimde iki kez "fedakarlık" yaptıklarını belirterek, "Artık kendilerinden fedakarlık istenmemesi" görüşünü ifade etmeye başladı. Türbanlı AKP'liler arasında konu "Tüm Türkiye çapında Kadın Kolları'nın üyelerinin çoğunluğu örtülü, ancak başkanın başı açık. Bu özellikle tabanda sıkıntılara yol açıyor. Bu çelişik durum artık giderilmelidir" sözleriyle dile getirildi. 
     
     ERDOĞAN MÜLAKATA ALACAK 
     Gençlik Kolları'ndaki gibi Kadın Kolları'nda da tek adaylı kongre isteyen ancak henüz isim işaret etmeyen Erdoğan'a "Türbanlı başkan" talebinin önümüzdeki günlerde iletilmesi bekleniyor. Aday olmak isteyenlerin Erdoğan tarafından tek tek mülakata alınacağı, Erdoğan'ın Kadın Kolları Başkanlığı'na türbanlı ya da türbansız isim tercihini bu mülakatlar sonrasında yapacağı belirtiliyor. 
     Erdoğan'ın türbanlı isme vize vermemesi durumunda, eşi Emine Erdoğan'a yakınlığıyla bilinen Selma Kavaf'ın başkan olarak devamını isteyebileceği de bildirildi. 

ANKA 
     
</TEXT>
</DOC>
