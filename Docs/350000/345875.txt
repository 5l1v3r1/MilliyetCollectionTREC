<DOC>
<DOCNO> 345875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/guncel/gun02.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Avcı'nın halefine jet tayin 
</HEADLINE>
<TEXT>


Kaçakçılık ve Organize Suçlarla Mücadele Daire Başkanlığı'na, Avcı'nın yerine 10 gün önce atanan Hayal, Bartın Emniyet Müdürlüğü'ne getirildi 

TOLGA ŞARDAN Ankara 

Emniyet Genel Müdürlüğü aleyhine açtığı idari davayı kazanarak Kaçakçılık ve Organize Suçlarla Mücadele Daire Başkanlığı'na geri dönen ve deneyimli bürokrat Hanefi Avcı'nın koltuğuna oturan Coşkun Hayal, dün ani bir atamayla Bartın Emniyet Müdürü oldu. Hayal, 10 gün kaldığı daire başkanlığından geçici görevle Bartın'a gönderilirken, atama kararnamesi de Cumhurbaşkanlığı'na sunuldu. 
Kulislerde, Avcı'nın bazı AKP'li milletvekillerinin isimlerinin karıştığı Enerji Bakanlığı'ndaki ihalelerin mercek altına alındığı operasyon nedeniyle APK'da görevlendirildiği iddia edilmiş, İçişleri Bakanlığı kaynakları da Avcı'nın Hayal'in açtığı "göreve iade" davasını kazanması nedeniyle görevinden alındığını açıklamıştı. Geçen pazartesi göreve başlayan Hayal, 10 gün sonra yeniden görevinden alındı. 
Hayal, dün sabah Aksu'nun geçici görevlendirme onayıyla, Bartın Emniyet Müdürü oldu. Boşalan Kaçakçılık ve Organize Suçlarla Mücadele Daire Başkanlığı'na henüz atama yapılmazken, kulislerde Avcı'nın yeniden göreve getirilebileceği belirtiliyor. 


</TEXT>
</DOC>
