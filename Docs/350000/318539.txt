<DOC>
<DOCNO> 318539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/soneko29.html </URL>
<DATE> 2005/02/25/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Garanti Bankası'ndan turizme destek kredisi... 
</HEADLINE>
<TEXT>

     Garanti Bankası Genel Müdür Yardımcısı Nafiz Karadere, bu yıl turizm sektöründeki KOBİ'lere 500 milyon dolar ''Turizm Destek Kredisi'' sağlamayı hedeflediklerini bildirdi. 
     Garanti Bankası'nın turizm sektörüne vereceği ''Turizm Destek Kredisi'' tanıtım toplantısı, Antalya Sheraton Oteli'nde yapıldı. Garanti Bankası Genel Müdür Yardımcısı Nafiz Karadere, yaptığı konuşmada, turizm sektöründe çalışan firmalara, işletmelere 2 bin ile 150 bin dolar arasında özel kredi uygulaması başlattıklarını belirtti. 
     Türk turizminin geçen yıl rekorlar kırdığını, bunun da dünya genelinde dikkati çektiğini kaydeden Karadere, şöyle konuştu 
     ''Turizm sektöründe faaliyet gösteren KOBİ niteliğindeki işletmelerimiz, sektörün büyümesinde önemli bir potansiyel barındırıyor. Garanti Bankası'nın KOBİ vizyonunu turizme taşıyarak destek olmak istiyoruz. Sektöre özel geliştirdiğimiz hizmetleri, aynı çatı altında toplayarak işletmecilere yönetim kolaylığı ve verimlilik sağlamayı hedefliyoruz. Amacımız gayri safi milli hasılaya, istihdama ve döviz gelirlerine önemli katkı sağlayan, gelirleri Türkiye'nin toplam ihracatının dörtte birine ulaşan turizm sektörünün gelişmesine destek olmak. Bu yıl turizm sektörüne 500 milyon dolar kredi sağlamayı planlıyoruz.'' Karadere, ''Turizm Özel Destek Kredisi'' için Antalya, Alanya, Manavgat, Fethiye, Bodrum, Marmaris, Kuşadası ticaret ve sanayi dallarında kredi anlaşmaları yaptıklarını, Şubat ayı içinde 60 işletmeye de 3.8 milyon dolar kredi verdiklerini kaydetti. 
     
     KREDİ KARTLARI DÜZENLENMESİNDE FAİZLERE MÜDAHALE YAPILMAMASI 
     Garanti Bankası Genel Müdür Yardımcısı Karadere, tanıtım toplantısından sonra gazetecilerin sorularını da yanıtladı. 
     Garanti Bankası'nın 4.5 milyon kredi kartı müşterisi bulunduğunu belirten Karadere, kredi kartlarında düzenlemeye ihtiyaç olduğunu, gerçekleştirilen düzenlemeyi de olumlu bulduklarını söyledi. Karadere, şöyle devam etti 
     ''Kredi kartları düzenlenirken sadece serbest piyasa akışına müdahale olmamalı. Faiz oranlarıyla ilgili düzenlemelerde regülatör görev yapılmamalı ve faizlere müdahale edilmemeli. Aksi halde bankacılık sektöründe kötü gelişmeler olabilir.'' Garanti Bankası'nın yeni ortaklık konusunda bir gündemi bulunmadığını anlatan Karadere, ''Türk bankacılık sektörü, ortaya çıkan krizden sonra yeniden rehabilite edildi. Bankaların mali yapıları güçlendi. Yabancı bankaların Türkiye'ye ilgisi iyi. Gelecek yıl Türk bankacılık sistemi daha iyi olacak. Türk bankacılık sistemi, yabancı bankacılardan dolayı zarar görmez. Çünkü, yabancı bankalarla rekabet edebilecek düzeydeyiz'' diye konuştu. 
     Karadere, bankacılık sektöründe alınacak her kararın sektörü daha iyiye götüreceğini sözlerine ekledi. 
     
</TEXT>
</DOC>
