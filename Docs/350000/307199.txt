<DOC>
<DOCNO> 307199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonsiy12.html </URL>
<DATE> 2005/01/17/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Denktaş Referandumda Rumlar Türkler'i kandırdı 
</HEADLINE>
<TEXT>

     KKTC Cumhurbaşkanı Rauf Denktaş, Yunanistan'ın 125 yıldır KKTC'yi ilhak etme sevdasından vazgeçmediğini söyledi. 
     Denktaş, Antakya Belediye Meclis Salonu'nda, ''Son Gelişmeler ve Kıbrıs'' konulu konferansta, Anadolu'yu karış karış dolaştığını ve Türk halkını Kıbrıs konusunda aydınlattığını belirtti. 
     Denktaş, konuşmasını şöyle sürdürdü 
     ''Yunanistan, sürekli olarak Kıbrıs'ı adası olarak gördü. Yunanistan'ın, 125 yıldır KKTC'yi ilhak etme sevdası geçmedi. Batılı ülkeler bize her defasında Güney Kıbrıs AB'ye giriyor. Siz de bu trenin içinde olun dediler. Ancak, bunu yaparken bağımsızlığımızdan, bütünlüğümüzden ve onurumuzdan geri adım atmamızı istediler. 
     Anlaşmalar, hiçbir zaman tek taraflı olmaz. Bağımsız değilseniz barış yapma şansınız olmaz. Ayrıca, bizim geleceğimiz, AB ülkelerinin çabalarıyla değil, Birleşmiş Milletler'in tarafsızlık ilkesiyle çözümlenir. Anadolu'daki heyecan ve vatandaşların ilgisi, beni gelecek için daha çok umutlandırıyor. Gösterilen sevgi KKTC'nin ilelebet yaşayacağını kanıtlıyor.'' 17 Kasım referandumunda KKTC'de yaşayan Türk gençlerinin kandırıldığını belirten Denktaş, ''Son yıllarda Türklerin Rum pasaportuna ilgi gösterdikleri doğrudur. Bu aslında Türklerin de yasal hakkıdır. Ancak, referandumda Rumlar, Türk gençlerine verdikleri sözde durmamışlardır. Hatta binlerce genç bana gelerek, Bizi aldattılar. Siz haklı çıktınız dediler'' diye konuştu. 
     
     KKTC'DEKİ CAMİLERLE İLGİLİ İDDİALAR 
     Denktaş, konuşmasının ardından soruları yanıtladı. KKTC'de bazı camilerin evlendirme dairesi gibi görev yaptığını ve içki içildiği sorusuna Denktaş, şu yanıtı verdi 
     ''Bu kesinlikle doğru değil. Beni yıpratmak için çıkarılan ve gazetelerin de araştırmadan yazdığı bir olaydır. Buradaki amaç, Kıbrıslı Türkler Rum gibi düşünüyor ve yaşıyor. Onlar, eğitimini ve yatırımlarını İngiltere'ye yapıyor imajı yaratmaktır. Bu söylentileri engellemek için yeni yapılan Fuar Alanı'nda evlendirme dairesi oluşturuldu. Camiler işlevine uygun olarak kullanılıyor. Kesinlikle meyhane olamaz.'' Daha sonra, Denktaş'a, Türk Ocağı Genel Merkezi tarafından gönderilen plaketi Hatay Valisi Abdulkadir Sarı verdi. 
     Vali Sarı, konferansın çok yararlı geçtiğini ve Denktaş'ın çok enerjik buluğunu söylemesi üzerine, Denktaş, ''Aşık insanlar yorulmaz ve yaşlanmazlar. Ben 80 yaşındaki zindeliğimi KKTC aşkına ve mücadeleme borçluyum'' dedi. 
     Toplantıya, çevre illerin belediye başkanları, Atatürkçü Düşünce Derneği Hatay Şubesi Başkanı Hikmet Güzelmansur, Türkiye Muharip Gaziler Derneği Hatay Şube Başkanı Mehmet Ramiz Bakır, Hatay Esnaf ve Sanatkar Odaları Birliği Başkanı Mustafa Kemal Bulut, öğretmen ve öğrenciler ile vatandaşlar katıldı. 
     Denktaş, konferans öncesinde, Türk Ocağı Hatay Şubesi'nin açılışını yaptı ve vatandaşla yürüyerek geldiği Antakya Belediyesi'nde Başkan Mehmet Yeloğlu'nu makamında ziyaret etti. 
     Başkan Yeloğlu, haklı davasında Denktaş'a her zaman destek vereceklerini söyledi ve Antakya ile KKTC'nin önemli kentlerinden biriyle kardeş kent olması konusunda yardımcı olmasını istedi. 
     
</TEXT>
</DOC>
