<DOC>
<DOCNO> 333171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/siyaset/axsiy01.html </URL>
<DATE> 2005/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji operasyonunda 2 AKP'liye suçlama 
</HEADLINE>
<TEXT>


AKP Genel Sekreteri İdris Naim Şahin, CHP'den AKP'ye geçen Nezir Nasıroğlu'nun kuzeni hakkındaki dosyanın kapatılması için bürokratlara baskı yaptı. CHP'den AKP'ye geçen Cemal Kaya, bir işadamı aracılığıyla ihale aldı 

Türker Karapınar 


Enerji ve Tabii Kaynaklar Bakanlığı ihalelerinde yolsuzluk yapıldığına yönelik yürütülen soruşturmanın iddianamesinde, AKP Genel Sekreteri, MYK ve MKYK üyesi, İstanbul Milletvekili İdris Naim Şahin'in, CHP'den AKP'ye geçen Batman Milletvekili Nezir Nasıroğlu'nun kuzeni Muzaffer Nasıroğlu hakkındaki soruşturma dosyasının kapatılması için bürokratlara baskı yaptığı belirtildi. CHP'den AKP'ye geçen Cemal Kaya'nın da, işadamı İbrahim Selçuk aracılığıyla ihale aldığının anlatıldığı iddianamede, Selçuk'un "siyasi gücüyle çete kurduğu" vurgulandı. 
Ankara Cumhuriyet Savcısı Şemsettin Özcan'ın hazırladığı 18 sanıklı iddianamede, sanıklar Elektrik Üretim A.Ş. EÜAŞ Genel Müdür Vekili Önder Piyade, yardımcısı Servet Üst, EÜAŞ bürokratları Mesut Dal, Fuat Kutsal, BOTAŞ Genel Müdür Yardımcısı Fuat Celebçi, Enerji Bakanlığı Müsteşar Yardımcısı Bekir Aksoy, Bakanlık Özel Kalem Müdür Yardımcısı Cemalettin Tüney, işadamları İbrahim Selçuk, Niyazi İsmet Erten, Cemil Kazancı, Muzaffer Nasıroğlu, Yaşar Gireğiz, Erhan Peker, Cengiz Hasmer, Aslan Turancı ile Demet Göktaş ve Yalçın Selçuk "çıkar amaçlı suç örgütü kurmak", "rüşvet ve ihaleye fesat karıştırmak"la suçlandı. 24 yıla kadar değişen hapis cezalarına çarptırılmaları istenen sanıkların 18 ihalede usulsüzlük yaptığı vurgulandı. 

Siyasi gücü kullandı 
Sanıklardan Ezgi İnşaat'in sahibi İbrahim Selçuk'un, 1995 - 1999 arasında ANAP Ankara İl Başkanlığı yaptığı, buradan edindiği siyasi gücü bürokratlar üzerinde kullandığı, bazı bürokratları tehdit ettiği Ankara Gaziosmanpaşa'daki bürosunun siyasilerin uğrak yeri olduğu kaydedildi. 
İddianamede, Muzaffer Nasıroğlu'na ait Fernas şirketinin ihalesini aldığı Doğubeyazıt, Erzurum doğalgaz boru hattı hakkında hazırlanan bir yolsuzluk raporunun yargıya intikal ettirilmemesi için Şahin'in aracı olduğu anlatıldı. 
Şahin'in Selçuk'la birlikte, raporun adliyeye intikalini engellemek için bakanlık Teftiş Kurulu Başkanı Cevdet Malkoç'a baskı yaptığı, Fernas'ın 2005 yılbaşı öncesi Malkoç'un evine Beymen'den hediyeler gönderildiği, Malkoç'un bunları iade ettiği, Selçuk'un da Malkoç'u tehdit ettiği anlatıldı. 

Büyük ihaleler 
İddianamede, AKP'li Kaya için ise şunlar kaydedildi "Selçuk'u arayarak, eşi üzerine kayıtlı Aram şirketine EÜAŞ'tan ihale alma girişiminde bulunduğu, bu amaçla Kargamış, Özlüce ve Urfa ihaleleriyle ilgili ayrıntılı görüşmeler yaptıkları, Selçuk'un Kaya'ya kırımları dahi söylediği, Kaya'nın teklif edilen bazı ihaleleri küçük bularak büyük ihaleler vermesini istediği, bu amaçla Üst'ten yeni ihale açması talebinde bulunduğu...." 

Fezleke geliyor 

Şahin ve Kaya'nın isimlerinin iddianamede geçmesi, ANAP Genel Başkanı Erkan Mumcu'nun tartışma yaratan, "Başbakan, AKP'ye transfer olanlara ne verdiniz " açıklamalarını anımsattı. Dokunulmazlıkları nedeniyle dava açılamayan Şahin ve Kaya hakkında, başsavcılık da uygun görürse TBMM'ye fezleke gönderilecek. 

Erdoğan'a yakın 

Başbakan Erdoğan'ın yakın ekibi içinde bulunan kaymakamlık, Mülkiye başmüfettişliği yaptıktan sonra 1994'te İstanbul Büyükşehir Belediyesi'nde genel sekreter yardımcısı olan Şahin, belediyede Erdoğan'ın danışmanlığını da yaptı ve AKP kurucuları arasında yer aldı. 

Şahin atlanmış 

Erdoğan'ın talimatıyla AKP'de kurulan komisyonun denetimine İdris Naim Şahin'in dahil edilmediği ortaya çıktı. Komisyon, yolsuzluk iddiaları konusunda Kaya ve Nasıroğlu'nu dinlemiş, raporunu MYK'ya vermişti. 

Z04'ün sırrı 

Radikal yazarı Murat Yetkin, 18 Şubat yazısında, üst düzey bürokrat atamalarının Ekim 2003'e kadar Başbakanlık'taki Z04 numaralı odada, İdris Naim Şahin tarafından yapıldığını iddia etmişti. Şahin de, Enerji operasyonu nedeniyle tutuklanan Önder Piyade konusunda hükümete tavsiyede bulunup bulunmadığını anımsamadığını söylemişti. 



</TEXT>
</DOC>
