<DOC>
<DOCNO> 315174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sontur10.html </URL>
<DATE> 2005/02/14/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Yağmur geliyor, sıcaklık artıyor 
</HEADLINE>
<TEXT>

     Yurdun batısı dün öğle saatlerinden itibaren yeni bir yağışlı havanın etkisine girdi. Yağışlı hava cumaya kadar batı bölgelerinin tamamını etki altına alacak. İstanbul-Ankara çarşamba ve perşembe günleri sağanak yağış alırken, İzmir ve Antalya önümüzdeki üç günde sağanak yağışlı... 
     Hava sıcaklıkları bugünden itibaren kuvvetli lodosla birlikte batıdan başlayarak 8-10 derece artacak. Sıcaklıklar İstanbul'da 16, İzmir'de 14, Ankara'da 13, Adana'da 19, Antalya'da 17, Samsun'da 18 ve Erzurum'da -3 dereceye kadar yükselecek. 
     Kıyı Ege'de yağmur ve sağanak şeklinde başlayan yağışlar, bugün Marmara'nın batısı, Ege, Akdeniz bölgeleri ile sabah saatlerinde Ankara, Çankırı ve Kastamonu çevrelerinde görülecek. 
     Yağışlar, Güney Ege ve Batı Akdeniz'de etkili olmak üzere yağmur ve sağanak, Ankara, Çankırı ve Kastamonu çevrelerinde hafif, karla karışık yağmur ve kar şeklinde olacak. 
     Hava sıcaklığı mevsim normallerinde seyderken, batı bölgelerimizde mevsim normallerinin üstüne çıkacak. 
     Gün gün hava durumu 
     YARIN Trakya, Güney Marmara, Ege ve Batı Akdeniz Antalya yağmur alıyor, yağmur özellikle kıyı kesimlerde etkili yağacak. Lodos şiddetli esiyor... 
     ÇARŞAMBA günü yağışlar etki alanını genişletiyor. Marmara, Batı Karadeniz, Ege, Batı Akdeniz ve İç Anadolu'nun batısı ile kuzeyi Eskişehir-Ankara yağmurlu. Yağışlar yine kıyılarda etkili. Diğer bölgelerimiz parçalı bulutlu. 
     PERŞEMBE günü ise Trakya karla karışık yağmurlu, Marmara, Batı ve Orta Karadeniz, İç Anadolu'nun büyük bölümü, Ege ve Batı Akdeniz'de yağmur görülecek. 
     
     Lodos fırtınaya çevirecek 

     Lodos bugün Marmara ve Kıyı Ege'de, yarın yurdun iç ve batı kesimlerinde kuvvetli ve kısa süreli fırtına şeklinde esecek. Hava sıcaklıkları lodosla birlikte bugünden itibaren bütün yurtta 8-10 derece artacak. 
     Yurdun batı kesimlerinde kuvvetli esecek lodos, Güney Ege ve Batı Akdeniz'de beklenen etkili ve sürekli yağışlar ile ani sıcaklık artışlarının oluşturacağı olumsuz şartlara karşı ilgililerin ve vatandaşların tedbirli olmaları gerekiyor. 
     Bu arada kuvvetli buzlanma ve don olayı yurdun doğu kesimlerinde bugün de devam edecek. Bu nedenle sürücülerin dikkatli olmaları istendi. 
     
     Lodos batı kesimleri etkiliyor 

     Türkiye'nin Batı kesimlerinde etkili olan şiddetli lodos zarara yol açtı. Bursa'da hızı saatte 80 kilometreyi bulan lodos nedeniyle çok sayıda ağaç devrildi, elektrik direkleri yıkıldı, bazı araçlar ters döndü. 
     Çanakkale'de de lodos nedeniyle Gökçeada-Kabatepe araba vapuru seferleri geçici olarak durduruldu. 
     Türkiye Denizcilik İşletmeleri yetkilileri, zaman zaman hızını artıran lodos nedeniyle dün öğle saatlerinde durdurulan Bozcaada-Geyikli araba vapuru seferlerinin ardından Gökçeada-Kabatepe arasındaki seferlerin de iptal edildiğini belirtti. 
     Çanakkale-Eceabat ve Gelibolu-Lapseki arasındaki seferler ise normal olarak sürdürülüyor. 
     
     Yarın ve çarşamba günü 

     Yağışlı hava yarın Marmara'nın batısı, Ege ve Batı Akdeniz'de devam edecek. Yağışlar Marmara'nın batısı, Kıyı Ege ve Batı Akdeniz kıyılarında etkili ve sürekli olacak. 
     16 şubat çarşamba günü ise Marmara, Ege, Batı Akdeniz, İç Anadolu'nun batısı ile Bolu ve Zonguldak çevreleri yağışlı geçecek. Yağışlar, Marmara'nın batısı, Kıyı Ege ve Batı Akdeniz'de etkili ve sürekli olacak. Diğer yerlerde parçalı ve az bulutlu bir hava görülecek. 
     
     Antalya'ya yağış ve fırtına geliyor 

     Meteoroloji Bölge Müdürlüğü'nden yapılan yazılı açıklamaya göre, bu geceden itibaren Antalya ve çevresinde yağışlı ve rüzgarlı hava etkili olacak. 
     Yağışlar yer yer sağanak ve gök gürültülü sağanak, iç kesimlerde karla karışık yağmur ve kar yağışı şeklinde görülecek. 
     
     Anamur-Bodrum sahilinde fırtına 

     Yağış ve rüzgarlarla birlikte bölgede hava sıcaklığı 5-8 derece artacak. Anamur-Antalya-Bodrum arasında denizlerde fırtına beklenirken, dalga yüksekliği 1 ile 2, zaman zaman 3, 4 metreye kadar ulaşacak. 

     
</TEXT>
</DOC>
