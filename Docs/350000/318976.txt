<DOC>
<DOCNO> 318976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/spor/axspo01.html </URL>
<DATE> 2005/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Pancu yine yok 
</HEADLINE>
<TEXT>



SAKARYASPOR maçının hazırlıklarını dün basına kapalı olarak yaptığı taktik antrenmanla tamamlayan Beşiktaş'ta Pancu yine 18 kişilik kadroya alınmadı. Adalesindeki kısmi yırtık nedeniyle riske edilmeyen Rumen oyuncunun yerine İbrahim Akın takıma dahil oldu. Öte yandan dünkü çalışmada Tümer de hafif bir sakatlık geçirdi. İyileşen Ronaldo, bugün ilk 11'deki yerini alırken, Koray da orta sahada Kaptan Tayfur'a eşlik edecek. 

Üzülmez'e sarı uyarı 

GALATASARAY ile gelecek hafta oynanacak derbiyi düşünen Beşiktaş teknik heyeti, İbrahim Üzülmez'i kart görmemesi konusunda uyardı. Şu ana kadar üç sarı kartı bulunan Siyah - Beyazlı futbolcu, bugün Sakaryaspor karşısında kart görmesi durumunda cezalı duruma düşecek. 

Oktay'a hediye 

SİYAH - Beyazlı futbolcular, dün 41 yaşına giren Futbol Şube Sorumlusu Kıvanç Oktay'ın doğum gününü kutladı. Oyuncular, arkasında yaşı yazan formayı imzalayarak Oktay'a hediye etti. Beşiktaşlılar, gelecek sene hediye olarak şampiyonluk kupasını armağan edeceklerini söyledi. 

Beşiktaş'ta gerçek borç 54 milyon YTL 

ATIF KEÇECİ 

Mali kongre bugün 
BEŞİKTAŞ bugün mali ve idari alanda kritik bir gün yaşayacak. Siyah - Beyazlılar'ın, Grand Cevahir Oteli'nde saat 10.00'da başlayacak mali genel kurulunda hem Serdar Bilgili, hem de Yıldırım Demirören dönemi oylanacak ve 25.7 milyon YTL'lik 2005 bütçesi kabul edilecek. Harcamalar genel kurul tarafından ibra edilmezse, hesaplar incelemeye alınacak. 

Fark 31 milyon YTL 
HALKA açılmasının ardından para yönetimini hem dernek, hem de BJK Futbol A.Ş. üzerinden gerçekleştiren Beşiktaş'ta gerçek net borç 41 milyon 773 bin dolar Yaklaşık 54.3 milyon YTL olarak belirlendi. Bilgili'den kulübü 23 milyon 234 bin YTL borçla alan Demirören Yönetimi'nde de, bunun üzerine yaklaşık 31 milyon YTL toplam borç fazlası oluştuğu ortaya çıktı. 

Kasa mevcudu da düştü 
SİYAH-Beyazlılar, 2003'te itibarıyla ürün satışı, sponsorluk, yayın gelirleri v.b gibi gelirlerden 15 milyon YTL kazanç elde ederken, 2004'ü ise 4 milyon 324 bin YTL'lik bir zararla kapadı. Ayrıca, yönetimi 22 milyon 259 bin dolarlık Yaklaşık 28.9 milyon YTL kasa mevcuduyla alan Demirören, bunu da 18 milyon 822 bin dolara yaklaşık 24.4 milyon YTL indirdi. 


</TEXT>
</DOC>
