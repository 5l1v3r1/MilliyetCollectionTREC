<DOC>
<DOCNO> 339663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sontur26.html </URL>
<DATE> 2005/05/04/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Gözaltına alınan terör örgütü elebaşının avukatı serbest bırakıldı 
</HEADLINE>
<TEXT>

     Terör örgütü elebaşının avukatlarından Bekir Kaya, Bursa’nın Gemlik İlçesi’nde, İstanbul 11. Ağır Ceza Mahkemesi’nce hakkında verilen "Gıyabi tevkif kararı" nedeniyle gözaltına alındı. Bekir Kaya, Gemlik Asliye Ceza Mahkemesi’nce ifadesi alındıktan sonra serbest bırakıldı. 
     Alınan bilgiye göre, terör örgütü elebaşının avukatlarından Bekir Kaya, Hatice Korkut ve Feridun Çelik, müvekkilleriyle haftalık görüşmelerini yapmak üzere İmralı Adası’na geçişin sağlandığı Gemlik İlçe Jandarma Komutanlığı’na geldi. 
     Avukatlardan Bekir Kaya, "Görevi kötüye kullanmak, örgüt propagandası yapmak" suçundan yargılandığı İstanbul 11. Ağır Ceza Mahkemesi’nce, ifade vermediği gerekçesiyle hakkında gıyabi tutuklama kararı verildiğinin belirlenmesi üzerine gözaltına alındı. 
     Jandarma ekipleri tarafından Gemlik Adliyesi’ne götürülen Kaya, Asliye Hukuk Mahkemesi’nce ifadesi alındıktan sonra serbest bırakıldı. 
     Kaya’nın verdiği ifadenin metninin İstanbul 11. Ağır Ceza Mahkemesi’ne ulaştırılacağı bildirildi. 
     Bu arada, Abdullah Öcalan’ın diğer avukatları, adaya gitti. 
     
</TEXT>
</DOC>
