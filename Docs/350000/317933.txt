<DOC>
<DOCNO> 317933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonsiy20.html </URL>
<DATE> 2005/02/23/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Güçlü 2005'te 2.5 katrilyon liralık tarımsal kredi kullandıracağız 
</HEADLINE>
<TEXT>

     Tarım ve Köyişleri Bakanı Sami Güçlü, bu yıl 2.5 katrilyon liralık tarımsal kredi kullandıracaklarını açıkladı. 
     Güçlü, TBMM Genel Kurulu'nda, AK Parti Kars Milletvekili Selahattin Beyribey ile Denizli Milletvekili Osman Nuri Filiz'in gündemdışı konuşmalarını yanıtladı. 
     Tarım sektöründe bir yandan gelişme kaydedilirken bir yandan da bazı sorunların yaşanmaya devam ettiğini anlatan Güçlü, dış konjonktüre bağlı sorunlar ile doğal afetlerin tarım sektöründe zaman zaman sorun olmaya devam ettiğini söyledi. 
     Doğrudan gelir desteği ödemelerine bu ay başlanacağını ve nisan ayında ödemelerin tamamlanacağını bildiren Güçlü, pamuktaki fiyat düşüşlerinin karşılanması için çiftçilere verilen primin de yüzde 120 oranında artırıldığını ifade etti. 
     Güçlü, bu yıl 2.5 katrilyon lira tarımsal kredi kullandıracaklarını belirterek, bu krediler için uygulanacak faiz oranlarının da yüzde 10.5 ile yüzde 19 arasında değişeceğini bildirdi. 
     
     ÇİFTÇİLERE MÜJDE 
     Bakan Güçlü, 2003 yılında çıkarılan ve çiftçilerin Ziraat Bankası'na olan borçlarının yeniden yapılandırılmasına olanak sağlayan yasadan yararlanmayan çiftçilere müjde verdi. Buna göre, Ziraat Bankası, 2005 Ocak ayına kadar borçlarının yeniden yapılandırılması için başvurmayan veya son taksitini yatırmayan çiftçiler için bu süreyi 2 Mayıs 2005 tarihine kadar uzattı. 
     Tarım ürünleri için verilen primlerin ödemesine Nisan ayı sonunda başlanacağını ifade eden Bakan Güçlü, bakanlığın yeniden yapılandırılması, biogüvenlik ve yem konusunda yeni yasa hazırlığı yaptıklarını açıkladı. 
     Güçlü, bakanlığının AB'ye uyum için yoğun şekilde çalıştığını da sözlerine ekledi. 
     
</TEXT>
</DOC>
