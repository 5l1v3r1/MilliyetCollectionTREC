<DOC>
<DOCNO> 336085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/siyaset/axsiy02.html </URL>
<DATE> 2005/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Olgunca değerlendirme' 
</HEADLINE>
<TEXT>


Erdoğan, Org. Özkök'ün açıklamalarını "Geneli itibariyle olgunca yapılmış değerlendirme" olarak nitelendirdi 

ANKARA Milliyet 


Başbakan Recep Tayyip Erdoğan, Harp Akademileri Komutanlığı'nda ılımlı İslam ve laiklikle ilgili sert açıklamalarda bulunarak iç ve dış güvenliğe ilişkin önemli tespitler yapan Genelkurmay Başkanı Orgeneral Hilmi Özkök'le dün bir araya geldi. Başbakanlık kaynakları, görüşmeyi "iç ve dış güvenliğe ilişkin bir ufuk turu" olarak nitelendirdi. Erdoğan da, Özkök'ün açıklamalarını "Geneli itibariyle olgunca yapılmış bir değerlendirme" olarak gördüğünü söyledi. 
Özkök'ün geniş yankı uyandıran açıklamalarının hemen ardından yapılan 1.5 saatlik görüşme, Erdoğan'ın talebi üzerine gerçekleşti. Başbakanlık kaynaklarının verdiği bilgilere göre, görüşmede Kuzey Irak ve PKK'ya ilişkin ayrıntılı değerlendirme yapıldı. Özkök, "Kuzey Irak'taki grupların PKK'ya destek verdiği, örgüt üyelerinin yuvalandığı, Türkiye'ye sızan teröristlerin arttığı ve güvenlik güçlerine yönelik saldırılar düzenlendiği" bilgilerini Erdoğan'a aktardı. 

'Olay bu kadar' 
Erdoğan, "Genelkurmay Başkanı'yla iç ve dış güvenlik konularını değerlendirdik. Olay bu kadar" yorumunu yaptı. Erdoğan, "Genelkurmay Başkanı, iç ve dış gelişmelerle ilgili kanaatlerini Harp Akademileri'nde değerlendirdi. Herkesin kanaati kendiyle alakalıdır. Paylaştığımız yerler olur, paylaşmadığımız yerler olur, o ayrı mesele. Bana göre geneli itibarıyla olgunca yapılmış bir değerlendirmedir" diye konuştu. 

İncirlik de ele alındı 

ERDOĞAN ile Özkök'ün görüşmesinde, Bakanlar Kurulu'nda imzaya açıldığı belirtilen İncirlik Üssü'nün Birleşmiş Milletler kararı doğrultusunda müttefik ülkelere kullandırılmasına ilişkin kararname de ele alındı. Görüşmede, mini Kardak krizi ve Yunan askeri öğrencilerince Türk bayrağına yapılan saldırıyla tırmanan gerginlikle, bir süre önce gündemin birinci maddesinde yer alan toplumsal olaylar da değerlendirildi. 


</TEXT>
</DOC>
