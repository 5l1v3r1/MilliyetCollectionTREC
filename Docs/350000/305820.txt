<DOC>
<DOCNO> 305820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonsiy29.html </URL>
<DATE> 2005/01/12/ </DATE>
<TIME> 23.09 </TIME>
<AUTHOR>  </AUTHOR>
<HEADLINE>
Başbakan Erdoğan yurda döndü... 
</HEADLINE>
<TEXT>

     Rusya'daki temaslarını tamamlayan Başbakan Recep Tayyip Erdoğan, yurda döndü. 
     Başbakan Erdoğan ve beraberindeki heyeti taşıyan ''Türkiye Cumhuriyeti'' yazılı Airbus A-319 tipi uçak saat 21.25'de Esenboğa Havalimanı'na indi. 
     Başbakan Erdoğan'ı, Dışişleri Bakanı ve Başbakan Yardımcısı Abdullah Gül, Milli Eğitim Bakanı Hüseyin Çelik, Başbakanlık Müsteşarı Ömer Dinçer, Ankara Valisi Kemal Önal, Büyükşehir Belediye Başkanı Melih Gökçek, Emniyet Müdürü Ercüment Yılmaz ile diğer ilgililer karşıladı. 
     Başbakan Erdoğan ile eşi Emine Erdoğan, Sanayi ve Ticaret Bakanı Ali Coşkun, Çalışma ve Sosyal Güvenlik Bakanı Murat Başesgioğlu, Enerji ve Tabii Kaynaklar Bakanı Hilmi Güler de Ankara'ya geldi. 
     
     ''ÖNE SÜRÜLECEK OLAN VEYA ÖNÜMÜZE GELECEK MEVCUT BİR ANNAN PLANI ŞÜPHESİZ Kİ OLMAYACAKTIR'' 

     Başbakan Recep Tayyip Erdoğan, Kıbrıs sorununun çözümünde planın adının değil, içeriğinin önemli olduğunu belirterek, ''Öne sürülecek olan veya önümüze gelecek mevcut bir Annan planı şüphesiz ki olmayacaktır. Adının Annan planı olup olmaması önemli değildir. Önemli olan bunun içeriğidir ve bu içerik bir çözüm içermelidir'' dedi. 
     Başbakan Erdoğan, Rusya ziyareti dönüşünde Esenboğa Havalimanı'nda gazetecilerin sorularını cevaplandırdı Erdoğan, Rusya Devlet Başkanı Putin'in Kıbrıs konusunda Türkiye'yi destekleyen açıklamalarına KKTC Cumhurbaşkanı Denktaş'ın tepki gösterdiği ifade edilerek, Türkiye'nin bundan sonraki adımlarının ne olacağı ve Türkiye ile Denktaş arasında yaklaşım farklılığı bulunup bulunmadığının sorulması üzerine şunları söyledi 
     ''Burada öyle zannediyorum ki bir şeyi anlamakta zorlanıyoruz. O da şudur 17 Aralık sürecinin bitiminde, o akşam, Sayın Annan'ın, tebrik için bizi aramasından sonra, biz kendisini aramış ve özellikle Kıbrıs süreciyle ilgili olarak görüşeceğimizi ifade etmiştik. Yılbaşından sonra bunu yapabileceğimizi kendisine söyledik ve yılbaşından sonra da bu görüşmeyi biz planlarken, bu arada Asya felaketi oldu. Kendileri de bu bölgede ağırlıklı olarak bulunuyorlar. 
     İlk fırsatta biz, kendileriyle görüşmek istiyoruz. Öne sürülecek olan veya önümüze gelecek olan mevcut bir Annan Planı şüphesiz ki olmayacaktır. Bunun adının, Annan Planı olup olmaması da önemli değildir. Önemli olan, bunun içeriğidir ve bu içerik bir çözüm içermelidir. Bir çözümü içerecek plana, kimsenin karşı çıkacağına inanmıyorum. Adı Annan Planı olmuş, başkası olmuş, bunlar önemli değil. Birşeyi, bir makam sahibi götürüyorsa, onun ismini alması, tarih boyunca bir teamüldür, bir alışkanlıktır, bu böyle de devam eder. Onun için isimden kaynaklanan bazı duygusallıklar şüphesiz ki olmaz, olmayacaktır da. Önemli olan içeriğidir. Eğer içeriğinde, Kuzey Kıbrıs'taki vatandaşlarımızın çıkarları korunuyorsa, oraya adil, kalıcı bir barış getiriyorsa, böyle bir çözüm planı konusunda şüphesiz ki herkes elinden gelen gayreti gösterecektir. 
     Her zaman 'çözümsüzlük çözüm değildir' dedik. Bunu yaparken de 'karşılıklı olarak her iki tarafın da kazancını gözeten bir anlayış' dedik, olaya böyle yaklaştık. 'Ben seni yendim, seni aştım, senin üstündeyim' böyle bir anlayış olmayacaktır. Her iki tarafın da kazandığı adil, kalıcı bir barışı getirecek bir planı biz konuşuyoruz. Bu planı da her zaman desteklediğimizi söylüyoruz ve bundan sonra da bunu destekleyeceğiz. Burada herhangi bir tereddütümüz yok.'' 
     
     ''DARGIN KOMŞU İSTEMİYORUZ'' 

     Başbakan Erdoğan, Ermenistan ile ilişkiler konusundaki bir soruyu yanıtlarken, şöyle konuştu 
     ''Biz, Ermenistan'a karşı olumlu adımlarımızı hep attık. Bu olumlu adımların en önemlisi, havayolculuğunda kapılarımızı açmamızdır. Şu anda İstanbul Atatürk Havalimanı, Ermenistan Havayolları'na açıktır ve haftada 4 gün İstanbul Atatürk Havalimanı'na seferleri vardır. Kara noktasında bu yok. Ondan sonra özel hava taşımacılığında aynı şekilde, bunlar devam etmektedir. 
     Fakat bizim de tabii bazı taleplerimiz vardır. Nedir bu İşte 1923 Kars Anlaşması vardır. Eğer 'ben bunu tanımıyorum' diyorsa, 'onu tanımıyorum' dediği yerde, kusura bakmasınlar, o zaman biz de tanımayız. Ama biz buna rağmen ne diyoruz Biz dargın bir komşu istemiyoruz. Biz bunları aşalım istiyoruz. Bunu aşmak için de öbür tarafta Karabağ'da işgal ettikleri yerler var. Bunların, dostane bir şekilde, oturup aşılmasında büyük faydalar olacağı kanaatindeyiz ve bunda da biz umutsuz davranmıyoruz, umutlu olmak istiyoruz. Elimizden gelen neyse, bunu yapmaya hazır olduğumuzu da hep söyledik, söylüyoruz.'' Başbakan Erdoğan, Putin'in samimi açıklamalarını nasıl değerlendirdiğine ilişkin soruya ise ''İyi değerlendiriyorum, gayet güzel, gayet olumlu, dostane bir şekilde geçti ve Rusya-Türkiye arasındaki rakamlar, herhalde o samimi görüşmenin bir ürünü olsa gerek'' karşılığını verdi. 
     Türkiye'nin AB'ye üyeliğine ilişkin süreci Putin'in nasıl değerlendirdiğinin sorulması üzerine Başbakan Erdoğan, ''O konuda da olumlu düşünüyor ve tebrik de ettiler. O süreci Türkiye'nin başarıyla geçirdiğini ve başarılı neticelendirdiğini, 'bundan dolayı da tebrik ederiz' dediler. Yaklaşım tarzları o'' dedi. 
     
     RUSYA'DAKİ TEMASLAR 

     Başbakan Erdoğan, Rusya'ya resmi ziyaretindeki temasları konusunda bilgi verirken, Devlet Başkanı Vladimir Putin ile görüştüğünü, ağırlıklı olarak bölgedeki siyasi gelişmeleri ve enerji konularını ele aldıklarını ifade etti. 
     ''Gerçekten çok çok faydalı görüşme oldu'' diyen Erdoğan, görüşmelerde ağırlıklı olarak, Irak, Ortadoğu, Kıbrıs ve Ermenistan konularının müzakere edildiğini, Ortadoğu ve bölgede müşterek neler yapılabileceğinin üzerinde durduklarını bildirdi. 
     Başbakan Erdoğan, ''İkili ilişkilerimizi uluslararası ve bölgesel olarak ele almak suretiyle BM Güvenlik Konseyi boyutunda da bizim kendilerinden bazı ricalarımız oldu. İzolasyonun adil olmadığını, hazırlanacak Annan Planı konusunda kendisinin destekleri olacağını da orada ifade ettiler ve bu konuda her türlü çabayı göstermeye hazır olduğunu yine çok açık net ifade ettiler'' diye konuştu. 
     
     İKİ ÜLKE ARASINDAKİ TİCARET HACMİ 

     İki ülke arasında 11 milyar dolar düzeyindeki ticaret hacimini 2005'te 15 milyar, 2007'de 25 milyar dolara çıkarmayı hedeflediklerini belirten Erdoğan, bu konuda her iki ülkede de siyasi iradenin mevcut olduğunu gördüklerini dile getirdi. 
     Rus yetkililerin müşterek bazı yatırımlar yapmak istediklerini, üçüncü ülkelerde ve özellikle de Irak'ta bazı yatırımlara müşterek girmenin söz konusu olduğunu ifade ettiklerini kaydeden Erdoğan, ''Rusya'daki kamu projelerinde Türk müteahhitlerinin yeni ve önemli işler üstlenmelerinin de mümkün olduğu müjdesini kendilerinden bizzat aldık'' dedi. 
     Erdoğan, Moskova'da açılışını gerçekleştirdiği Türk Ticaret Merkezi ile Boyner mağazasının, Türk işadamlarının Rusya'da farklı bir konuma geldiğini gösterdiğini ifade etti. 
     Başbakan Erdoğan, Rus yetkililerinin, özellikle, Türk müteşebbislerine karşı tavırlarının çok olumlu olduğunu gördüklerini, bunun, gelişmelerin hangi istikamette olacağını gösterdiğini vurguladı. Erdoğan, iki ülke arasındaki münasebetlerin bakanlar, işadamları ve sivil toplum örgütleri arasında devamlı olması yönünde de kararlar aldıklarını söyledi. 
     
</TEXT>
</DOC>
