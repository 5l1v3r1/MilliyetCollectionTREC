<DOC>
<DOCNO> 315871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur30.html </URL>
<DATE> 2005/02/16/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Kadıköy rıhtımındaki Tanzim Satış Yeri yıkıldı 
</HEADLINE>
<TEXT>

     Kadıköy rıhtımındaki Kadıköy Belediyesi Tanzim Satış Yeri ve çevresindeki işyerleri, ''çevre düzenlemesi yapılacağı'' gerekçesiyle yıkıldı. 
     Kadıköy Belediyesi yıkım ekipleri, içinde 27 dükkan ile kafeterya ve büfelerin bulunduğu rıhtımdaki Tanzim Satış Yeri'nin yıkımını gerçekleştirdiler. 
     ''Life Cafe'' adlı işyerinin yıkımı sırasında, işyeri ortakları ve çalışanlardan oluşan 6 kişi çatıya çıkarak yıkımı engellemek istedi. Bu arada Serhat Öztürk adlı çalışan, çatıda üzerine benzin döktükten sonra bir satırla boynunu kesip intihar edeceği tehdidinde bulundu. 
     İşyeri avukatı Dilek Aktunç da, İstanbul 2. İdare Mahkemesi'nin verdiği ''yürütmeyi durdurma'' kararını zabıta yetkililerine gösterdi. 
     Gelişmeler üzerine polis ekipleri, devreye girerek, yıkımı geçici olarak durdurdu ve çatıda bulunanları ikna edip aşağıya indirdiler. Ancak yürütmeyi durdurma kararına ilişkin yetkililerle yapılan görüşmelerden sonuç alınamaması ve çatıya çıkanların indirilmesinin ardından, yıkıma devam edildi. 
     Yetkililer, ''bugün 30 işyerinin yıkımı gerçekleştirilen rıhtım bölgesinde 11 işyerinin daha yıkılacağını'' bildirdiler. 
     
</TEXT>
</DOC>
