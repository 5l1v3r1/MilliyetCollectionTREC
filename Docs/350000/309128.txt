<DOC>
<DOCNO> 309128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sondun15.html </URL>
<DATE> 2005/01/25/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
ABD, Irak seçimleri için seferber... 
</HEADLINE>
<TEXT>

     Irak'ta 30 Ocak'ta yapılacak seçimlerin güvenliği için Amerikan hava, kara ve deniz güçlerinin seferber olduğu bildiriliyor. 
     Seçimler yaklaşırken, Amerikan ordusu, Saddam Hüseyin'in yakalanmasından beri en kritik operasyonu çerçevesinde, Fırat nehrine devriyeler yerleştiriyor. Seçimlerin güvenliği için onbinlerce askerin katılacağı operasyonda, statejik yollara tanklar yerleştirilirken, savaş uçakları da havadan kontrolü sağlamaya çalışacak. 
     Amerikan askerleri, seçim merkezlerine bomba yüklü araçlarla olası saldırıları önleme amacıyla Cumartesi'den Pazartesi'ye kadar geçerli olacak trafik yasağının uygulanmasında Iraklılara yardımcı olacaklar. Askerler ayrıca, muhtemel saldırıların önlenmesi konusunda Iraklılardan gelen yardım isteklerine cevap vermek için hazırlık yapıyorlar. 
     Amerikan askerleri bazı bölgelerde seçim görevlilerini oy merkezlerine taşıma işini de üstlenecekler. Amerikan ordusu tıp ekipleri seçim sırasında alarmda olacak. 
     Bu arada, ''ölüm üçgeni'' olarak adlandırılan bölgede, Irak ve Amerikan güçleri arasında hemen her gün, muhtemel saldırılarla ilgili olarak seçim stratejisi toplantıları yapılıyor. Bununla birlikte, tehdidin çokluğuna karşın bu bölgede oy merkezlerini koruma görevini Amerikalılar değil, Iraklılar yürütecek. 
     Irak polisi ve ulusal muhafız birliklerinin tüm izinleri, her bir eleman seçimde görev yapacağı için kaldırıldı. Irak'ta seçimle ilgili sokağa çıkma yasağı da hafta ortasından itibaren uygulanacak. 
     Güvenlik nedeniyle şimdiye kadar halka açıklanmayan seçim merkezlerinin yerlerinin bildirilmesine ise seçime birkaç gün kala başlanacağı belirtiliyor. 
     
</TEXT>
</DOC>
