<DOC>
<DOCNO> 338736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/guncel/agun.html </URL>
<DATE> 2005/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
On binlerce insan alanları doldurdu 
</HEADLINE>
<TEXT>


1 Mayıs, Türkiye'nin dört bir yanında binlerce göstericinin katılımıyla olaysız geçti. Kadıköy'de on binler meydana sığmadı. Taksim'de izinsiz gösteri yapmak isteyenlere polis müdahale etti 


İstanbul'daki 1 Mayıs kutlamalarının resmi mekanı Kadıköy'de on binler meydanlara sığmadı. Ülke genelinde gerçekleştirilen 76 etkinliğe 194 bin 500 kişinin katıldığı ve 59'u İstanbul, 7'si Batman olmak üzere toplam 66 kişinin gözaltına alındığı bildirildi. Taksim Meydanı'ndaki tek yasal 1 Mayıs etkinliğini DİSK, KESK, Türk-İş ve Hak-İş'in de aralarında bulunduğu 1 Mayıs Tertip Komitesi ile bazı milletvekilleri ve aydınlar gerçekleştirdi. Grup, 1977 kutlamalarında 37 kişinin öldüğü Taksim Kazancı Yokuşu'na karanfil bıraktı, Cumhuriyet Anıtı'na çelenk koydu. 
Taksim'de izinsiz eylem yapan Emekçi Hareket Partisi üyesi 9 kişi gözaltına alındı. İstiklal Caddesi'nde toplanarak meydana yürümek isteyen Devrimci Öğrenci Birliği mensubu yaklaşık 20 kişiye de polis müdahale etti. 

Konserle sona erdi 
Kadıköy'de ise, 1996 yılındaki olaylarda büyük maddi zarar gören dükk nların çoğu kapalıydı. 
DİSK, KESK, Hak-İş ve Türk - İş konfederasyonlarının başkanları sırayla platforma çıkarak konuşma yaparken, her konuşma sonrasında ilgili sendika üyeleri meydanı terk etti. Ruhi Su Dostlar Korosu'nun 1 Mayıs Marşı'nı seslendirdiği sırada platforma sanatçının eşi Sıdıka Su da çıktı. 
Edip Akbayram'ın konseriyle kutlamalar sona ererken, Halklar ve Özgürlükler Cephesi'nden HÖC bir gencin sahnede konuşma istediğine olumsuz yanıt verilmesi kavgaya neden oldu. 
TKP'li gençler ise dağılma sırasında ÖDP'li bir grupla kavga etti. 


Eylem otobüste sürdü 


Taksim'de izin verilmemesine rağmen yürümek isteyen gruba polis copla müdahale etti ve gözaltına aldığı eylemcileri İETT otobüsüne kapattı. Ancak eylemciler İETT otobüsünde de direnmeyi sürdürünce biber gazı sıkıldı. 

Güneydoğu'da Öcalan gölgesi 

1 Mayıs gösterilerinin barış içinde yapıldığı Güneydoğu'da, Öcalanlı pankartlar öne çıktı 


1 Mayıs yurtta coşkuyla kutlanırken, başta Van ve Adana olmak üzere bazı kentlerde gösterilere Abdullah Öcalan ve PKK gölgesi düştü. Gösterilerde 7 kişi gözaltına alındı. İzmir'de DEHAP'lı grup polise taş atarken, Adana'daki miting Öcalan sloganları nedeniyle yarım kaldı. Şanlıurfa'da büyüklerin dolduramadığı miting alanına çocuklar alınırken, etkinlikte Nevruz'la birlikte ilan edilen "Demokratik Konfederalizm"i simgeleyen flamalar taşındı. Siirt'teki gösteride yasa dışı pankart açmak isteyen Hüseyin Damar adlı öğrenci gözaltına alınırken, göstericilerle polis arasında kısa süre gerginlik yaşandı. 

Batman'da şenlik 
Batman'da 1 Mayıs İşçi Bayramı, Sanat Sokağı'nda gerçekleştirilen bir şenlikle kutlandı. 2000 kişinin katıldığı kutlamalar sırasında PKK ve Öcalan lehine slogan atıp yasa dışı pankart açan 6 kişi gözaltına alındı. Tunceli'de 1 Mayıs için izinli olarak Kışla Meydanı'nda yaklaşık 2000 kişi toplandı. 

Notlar... 
Tepkiler, AB ve ABD'ye 

9 emniyet müdür yardımcısı, 24 şube ve ilçe emniyet müdürü, 14 emniyet amiri ile 82 komiserin de aralarında bulunduğu 6 bin 500 polis ile 450 jandarma görev aldı. Bazı binaların üzerine keskin nişancılar yerleştirildi. Polisin, göstericilerle karşı karşıya gelmemek için özen göstermesi dikkat çekti. TKP, Kadıköy'de alternatif platform kurarak, kutlama yaptı. Farklı grupların ortak tepkisi, AB ve ABD'ye oldu. CHP'li 10 milletvekilinin katıldığı mitinge iki de AKP'li milletvekili katıldı. 

1 Mayıs dünyada coşkuyla kutlandı 

DIŞ HABERLER 
1 Mayıs, Berlin'den Manila'ya kadar pek çok dünya başkentinde on binlerce kişinin katıldığı yürüyüş ve gösterilerle kutlandı. Almanya'da düzenlenen törenlere yaklaşık 530 bin kişi katılırken, başkent Berlin'de Neo Nazi gruplarıyla polis arasında çıkan çatışmalarda 65 kişi gözaltına alındı. Küba'nın başkenti Havana'da düzenlenen mitinge de 1.2 milyon kişinin katıldığı bildirildi. Ortodoksların Paskalya Bayramı'yla aynı tarihe gelen 1 Mayıs, Rusya'da da on binlerce kişinin katıldığı yürüyüşlerle kutlandı. 


ŞÜKRAN ÖZÇAKMAK, SERHAT OĞUZ, NEZİH GÜROL, ŞENOL DEMİRCİ, ŞAKİR AYDIN, HALUK ATALAY, TAHSİN AKSU, LUBE AYAR, GÜRKAN AKGÜNEŞ, M.AKİF ERDEM, GÖKHAN KARAKAŞ, ELVAN EZBER, MUSA KESLER FOTOĞRAFLAR ERCAN ARSLAN, OZAN GÜZELCE, BÜNYAMİN AYGÜN, HÜSEYİN ÖZDEMİR 



</TEXT>
</DOC>
