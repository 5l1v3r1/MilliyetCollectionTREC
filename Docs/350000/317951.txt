<DOC>
<DOCNO> 317951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonspo08.html </URL>
<DATE> 2005/02/23/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Aslan'ın en zor 8 günü .. 
</HEADLINE>
<TEXT>

     Ligde ve kupada zirveyi hedefleyen Galatasaray'ı çok zorlu sekiz gün bekliyor. Rakipler Samsunspor, Diyarbakır ve Beşiktaş. 
     
     En kritik maçlar 
     Gheorghe Hagi önderliğinde Süper Lig ve Türkiye Kupası’nda hedef olarak zirveyi seçen Galatasaray, belki de sezonun en kritik maçlarını önümüzdeki hafta içerisinde oynayacak. Lider Fenerbahçe’nin arkasındaki takibini sürdürmek isteyen Cim Bom, ilk sınavını cumartesi akşamı deplasmanda Samsunspor’a karşı verecek. Aslan’ın bir sonraki mücadelesi de en az Karadeniz’deki kadar zorlu geçecek. 
     
     Zirveyi ilgilendiriyor 
     Sarı-Kırmızılılar çarşamba günü, ilk yarıdaki iki yenilgisinden birini aldığı Diyarbakırspor’a karşı bu kez tur şansı arayacak. Dış sahada oynanacak mücadele, Cim Bom’un kupadaki kaderini belirleyecek. 23. haftadaki mücadele ise iki maçtan daha zor geçecek. Rıza Çalımbay’la iyi bir çıkış yakalayan Beşiktaş, Ali Sami Yen’de Hagi ve öğrencilerine rakip olacak ve 90 dakika sonunda zirve yeniden şekillenecek. 
     
</TEXT>
</DOC>
