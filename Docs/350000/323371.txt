<DOC>
<DOCNO> 323371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/yazar/bila.html </URL>
<DATE> 2005/03/13/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Konya izlenimleri 
</HEADLINE>
<TEXT>


Milliyet Business'ın özel sayısı için Konya'nın konuğu olduk. Konya hızla gelişiyor. Altyapı sorunlarını büyük ölçüde tamamlamış illerimizden biri. 
Hem kentin hem de insanlarının görüntüsü eskiye göre bir hayli farklı. Gecekondusuz bu kentimizin günlük yaşamında ve tercihlerinde de değişim gözleniyor. 
Konya ekonomisi, küreselleşmeye ayak uydurmuş görünüyor. Bir milyar doları bulan ihracatının yüzde 54'ü Avrupa Birliği ülkelerine yapılıyor. Dünyanın her yerine mal üretiyor. Dünyaca ünlü sanayi firmalarına parça satıyorlar. Yine dünyaca ünlü giyim markaları için üretim yapıyorlar. 
İşadamları, genellikle özkaynakla çalışmayı yeğlediklerini, borçlanmayı sevmediklerini söylüyorlar. Kredi kullanmaktan da hoşlanmıyorlar. Zorunlu kalırlarsa yurtdışından kredi almayı yeğliyorlar. 
Acaba bu eğilim, "faizi günah saymaktan" veya "yurt dışındaki Türk vatandaşlarının tasarruflarını faizsiz bankacılık yöntemiyle kullanmanın kolaylığından" mı kaynaklanıyor 
Konya Sanayi Odası Meclis Başkanı Ahmet Şekeroğlu, bu iki sorumuza da "Hayır" diye yanıt veriyor 
"Hiç ilgisi yok. Yurtdışındaki vatandaşlarımızın tasarruflarıyla ilgili bazı talihsiz gelişmeler yaşandı ama bu Konya'nın iş dünyası için genel bir durum değildir. Konyalı işadamının kredi kullanmaktan hoşlanmaması, fazla temkinli olmaktan kaynaklanır. İş dünyasının geleneğinde bu var. Konya en fazla özkaynakla çalışan kenttir. Yurtdışından kredi kullanmanın nedeni ise, hem faizlerin düşüklüğü hem de ekonomik istikrardır. Başkaca özel bir nedeni yok." 
Şekeroğlu, Konya hakkındaki önyargıların kırılması gerektiğini savunuyor. Konya ve Konyalı hakkında peşin hüküm yürütüldüğünü, ancak yakından izleme olanağı bulanların bu yargılarını değiştirdiklerini söylüyor. "Biz" diyor 
"Muhafazak rız, bu doğru. Ama bu muhafazak rlık hiçbir zaman radikal çizgilere varmamıştır. Yaklaşımımız şudur Geleneklerimizi koruyalım, özümüzü kaybetmeyelim ama liberal olalım. Bilime, teknolojiye, gelişmelere ayak uyduralım. Sanayileşelim. Teknolojiye yatırım yapalım. Rekabete açılalım. Konya, devlet yatırımları açısından fazla deneyime sahip değildir. Bunda, devletin de Konya'ya önyargılı bakışının etkisi vardır. Oysa bunları kırmak, geride bırakmak istiyoruz. Devlet olanaklarından teşvikinden, yatırımlarından en az yararlanan kentlerden biridir Konya... Kendi olanakları ve özel girişimiyle ekonomisini çevirmiş ve geliştirmiştir." 
Konya'nın teşvik kapsamına alınmamış olmasından da şik yetçi Konyalı. Özellikle tekstil alanında çalışanların bu konudaki şik yeti büyük. Dünyaca ünlü firmalara, markalara ihracat yaptıklarını, ancak Çin'le rekabet etmenin mümkün olmadığını vurguluyorlar. Tesislerini teşvik kapsamındaki yakın illere taşımayı ise gururlarına yediremediklerini ifade ediyorlar. Kurulu tesislerin dünya rekabetine açık olduğuna, bu nedenle rekabet koşullarını dengeleyecek önlemleri devletin alması gerektiğine işaret ediyorlar. Bulgaristan ve Romanya'daki yatırımlarını örnek gösteriyorlar. Türk sermayesi dünya rekabeti için Bulgaristan ve Romanya gibi ülkelere yatırım yaparken, Türkiye'nin kalıcı yabancı yatırım beklemesinin çelişki olduğunu vurguluyorlar. 
Konya'yı giderek büyüyen Selçuk Üniversitesi'nin yanı sıra, turizm yatırımları da değiştiriyor. Örneğin Hilton, Konya'ya geleli iki yıl oluyor. Konya Hilton, Konyalının ve konuklarının alışkanlıklarını yavaş yavaş değiştiriyor. Konferans, toplantı gibi etkinlikleri artırmış. Sadece Konya'ya değil, çevre illere gelen yabancı turistler için de Hilton cazibe merkezi haline gelmiş. Çok büyük ve modern alışveriş merkeziyle hem yerli hem yabancı turistleri çekiyor. Ayrıca, Konyalı gençleri de etkilemiş görünüyor bu tür yatırımlar. Örneğin, Konyalıların aktarımına göre, diskoda türbanlı genç kızlar görmek mümkün. Diskoda türban görüntüsünü Konyalı gençler yadırgamıyor. Türbanlı gençler de eğer disko müziğini seviyorlarsa, türbanı dans etmeye engel görmüyorlar. Türbanlı yaşam da değişiyor... 
Konyalılar sadece Türkiye'de değil, dünya ile rekabette de iddialılar. Bu iddialarını daha da güçlendirmek için, önce Konya hakkındaki önyargıların kırılması gerektiğini söylüyorlar. 



</TEXT>
</DOC>
