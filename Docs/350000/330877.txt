<DOC>
<DOCNO> 330877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonyas06.html </URL>
<DATE> 2005/04/06/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
74'lük üçüzler köyün sembolü oldu... 
</HEADLINE>
<TEXT>

     Ordu'nun Perşembe İlçesi'nde oturan 74 yaşındaki üçüz kız kardeşler köylerinin simgesi haline gelirken, Sarı kardeşlerin en büyük arzusu, 100 yaşına kadar birlikte yaşamak. 
     Perşembe İlçesi'ne bağlı Yazlık Köyü'nde oturan Hacer, Hayriye ve Emriye Sarı adlı 74 yaşındaki üçüz kız kardeşler, bugüne kadar birlikte geçirdikleri 74 yılda bu alanda belki de eşine az rastlanır bir yaşama ortak olurken, çevrelerinden de büyük ilgi görüyorlar. 3 kız kardeşten ise sadece Hacer evlenirken, Hayriye ve Emriye ise hiç evlenmemiş. 
     Anne ve babaları hayatta olmayan ve 3 kardeşleri daha bulunan 74'lük üçüzler, bugüne kadar birbirlerinden hiç ayrılmadıklarını belirterek, tek arzularının da 100'üncü yaşlarına da birlikte girmek olduğunu söylediler. 
     Diğer kardeşlerinin başka köylerde oturduğunu belirten 1 çocuk annesi Hacer Sarı, onları zaman zaman gördüğünü belirterek, ''Ama Hayriye ve Emine ile sürekli beraberiz. Dilerim bu beraberlik uzun yıllar devam eder'' dedi. 
     Aynı evi paylaşan Hayriye ve Emriye ise 74 yıllık yaşamlarında aralarında hiç sorun çıkmadığını ifade ederek, ''Diğer kardeşlerimiz köyden ayrıldı ama biz birbirimizden kopamadık'' diye konuştular. 
     Köy sakinleri ise üçüzlerin köyün adeta simgesi haline geldiğini, bazılarının köylerini tarif ederken ''üçüzlerin oturdu köy'' ibaresini kullandığını söylediler. 
     Bildikleri kadarıyla bölgede bu kadar süre birlikte yaşamış başka üçüz bulunmadığını anlatan köy sakinleri, bu durumun köylerini diğerlerinden ayıran önemli bir özellik olmasından da memnuniyet duyduklarını ifade ettiler. 
     
</TEXT>
</DOC>
