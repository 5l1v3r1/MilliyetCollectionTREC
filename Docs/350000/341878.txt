<DOC>
<DOCNO> 341878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy09.html </URL>
<DATE> 2005/05/12/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Haksız gözaltıya her gün için 100 YTL tazminat 
</HEADLINE>
<TEXT>

     Yargıtay, gözaltına alınarak çıkarıldığı mahkemece serbest bırakılan ve daha sonra yapılan yargılamasında beraat eden Ayşegül Yüksel’in gözaltında kaldığı hergün için kendisine 100 YTL ödenmesine karar verdi. 
     Yargıtay 9’uncu dairesince alınan karara konu olan olay, Ankara’da gerçekleşti. 
     Ayşegül Yüksel, "yasa dışı örgüte yardım yataklık" suçlamasıyla 6 Haziran 2001 tarihinde gözaltına alındı. Gözaltında 6 gün kalan Yüksel, çıkarıldığı mahkemede tutuksuz yargılanmak üzere serbest bırakıldı. Yüksel daha sonra Ankara 1 Nolu DGM’de görülen davada 7 Nisan 2003’te beraat etti. 
     Yüksel, davadan beraat etmesinin ardından, haksız gözaltında tutulduğu gerekçesiyle, tazminat istemiyle dava açtı. Davaya bakan Ankara 5’inci Ağır Ceza Mahkemesi, farklı davalarda 62 günlük haksız tutuklamaya toplam 1.5 milyar lira bin 500 YTL tazminat ödenmesi gibi içtihat kararları bulunmasına rağmen, Yüksel’e 6 gün için 500 milyon lira 500 YTL tazminat ödenmesini kararlaştırdı. 
     Karar, Hazine vekiliyle Yüksel’in avukatı İmam Buğu’nun temyiz başvurusu üzerine Yargıtay 9’uncu Ceza Dairesi’ne geldi. Yüksel için hükmedilen tazminatı da düşük bulan ve artırılmasını isteyen daire, tazminata yasal faiz ödenmesi gerektiğini de belirtti. 
     Ankara 5’inci Ağır Ceza Mahkemesi, davayı yeniden karara bağladı. Yargıtay’ın kararını dikkate alan mahkeme, Yüksel’e, yasal faiziyle 600 milyon lira 600 YTL ödenmesini kararlaştırdı. Haksız gözaltında tutulan her gün için 100 milyon lira 100 YTL tazminat ödenmesini öngören karar, Hazine’nin temyiz etmesi durumunda yeniden Yargıtay’a gidecek. 
     
</TEXT>
</DOC>
