<DOC>
<DOCNO> 306685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/yasam/axyas02.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk renkleniyor 
</HEADLINE>
<TEXT>


Yeni ortaöğretim müfredatında Atatürk'ün siyah beyaz görüntülerinin yerini renklendirilmiş fotoğraflar alacak 

BAHAR ATAKAN Ankara 

Milli Eğitim Bakanlığı, ortaöğretim müfredatını yenilerken ders kitaplarından Atatürk'ün siyah beyaz fotoğraflarını çıkaracak. "Çatık kaşlı" görüntülerin yerini, Atatürk'ü sarı saçları ve mavi gözleriyle gösterecek renklendirilmiş fotoğraflar alacak. Taslak tarih müfredatına göre, çocuk sahibi olmayan Atatürk'ün, "çocukları çok sevdiği" anlatılacak. Atatürk'ün öğrencilerle çektirdiği fotoğraflara yer verilerek, "sevecenliği ve şefkatli" yönüne vurgu yapılacak. 
Tarih dersinin içeriği, akademisyenlerin yanı sıra Genelkurmay Başkanlığı'yla da işbirliği yapılarak yenilendi. MEB yetkilileri, her bayrama uygun Atatürk fotoğraflarının ders kitaplarında yer alacağını belirttiler. 

Darbe mi, ihtilal mi 
Tarih derslerinin güncellenmesi ve konuların 1992'ye kadar uzatılması da karara bağlandı. Derste 12 Eylül 1980 darbesi de işlenecek. "Darbe, ihtilal, müdahale" sözcüklerinden hangisinin kullanılacağı konusunda bilim adamlarına danışılacak. 


</TEXT>
</DOC>
