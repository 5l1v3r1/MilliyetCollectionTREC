<DOC>
<DOCNO> 337880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sontur41.html </URL>
<DATE> 2005/04/28/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Zabıtaya bıçaklı saldırı 
</HEADLINE>
<TEXT>

     Konak Belediyesi'nde görevli Zabıta Amiri Bayram Özyüzücüler, tezgahını almak istediği seyyar satıcı tarafından bıçakla yaralandı. 
     AA muhabirinin edindiği bilgiye göre, Konak Belediyesi Zabıta Amirliği ekipleri, Pasaport 1315 sokakta seyyar tezgahta boyanmış civciv satan 2 kişiye müdahale etti. Tezgah zabıta aracına yüklenirken, seyyar satıcı M.A.D. 16 , kolunu tutan Zabıta Amiri Bayram Özyüzücüler'i bacağından bıçakladı. Seyyar satıcılardan biri kaçarken, M.A.D, vatandaşlar tarafından yakalanarak, olay yerine gelen polislere teslim edildi. 
     Yaralanan Zabıta Amiri Özyüzücüler, Eşrefpaşa Hastanesi'nde tedavi altına alındı. 
     
     ''OLAYLARIN ARKASINDA SUÇ ÖRGÜTÜ VAR'' 
     Konak Belediye Başkanı Muzaffer Tunçağ, Zabıta Amiri Bayram Özyüzücüler'i hastanede ziyaretinde, geçen hafta da zabıtalara yönelik 2 saldırı olayı yaşandığını, seyyar tezgahları toplayan Kemeraltı Zabıta Karakolu Amirliği ekiplerinin, yaklaşık 25 kişilik bir grubun demir çubuk ve sopalı saldırısına uğradığını, 3 kişinin yaralandığını söyledi. 
     Olayları İzmir Emniyet Müdürü Halil Tataş ile değerlendirdiklerini belirten Tunçağ, yaşananların, sistemli bir saldırının varlığını ortaya koyduğunu savundu. 
     Yaşananların basit bir olay gibi algılanmaması gerektiğini belirten Tunçağ, şunları söyledi 
     ''Birileri İzmir'i ele geçirmeye çalışıyor. Çocukları, garibanları kullanıyorlar, ama onları buraya getiren, tezgahlarda satılan malzemeyi temin eden daha büyük merkezler var. Arkalarında güçlü bir organizasyon, suç örgütü var. Onlar zengin oluyor. Valimiz İzmir'e döndüğünde, bu konuyu değerlendirmek için randevu talebimiz olacak.'' Kemeraltı'nda 30 kişilik Çevik Kuvvet ekibiyle çalıştıklarını, Hatay Pazarı'nda denetim yapmak için yine Çevik Kuvvet ekiplerinden destek aldıklarını bildiren Tunçağ, zabıtanın kendi güvenliğini sağlayacak yasal malzemeye sahip olmadığını, yasa koyucuların bu konuda önlem alması gerektiğini kaydetti. 
     
</TEXT>
</DOC>
