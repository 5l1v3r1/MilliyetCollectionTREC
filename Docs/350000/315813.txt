<DOC>
<DOCNO> 315813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sonspo09.html </URL>
<DATE> 2005/02/16/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Memo 20 sayıyla en skorer oyuncu oldu, Hido 10 sayı attı... 
</HEADLINE>
<TEXT>

     ABD Profesyonel Basketbol Ligi'ne, bu sabaha karşı yapılan 7 maçla devam edildi. 
     Mehmet Okur'un takımı Utah Jazz, deplasmanda Los Angeles Lakers'a 102-95 yenildi. Maçta 34 dakika forma giyen Okur, 20 sayı, 8 ribaunt, 2 asist, 1 top çalma ve 2 blokluk başarılı performansıyla takımının en skorer ismi oldu, ancak bu performans galibiyet için yeterli olmadı. Okur, 2 sayılık atışlarda 14'de 9, serbest atışlarda ise 2'de 2 isabet bulurken 1 kez denediği 3 sayılık atışta başarılı olamadı. 
     Jazz'da Matt Harpring 18, Raja Bell de 16 sayıyla Okur'u izledi. 
     Öte yandan maçın en skorer ismi olan Kobe Bryant'ın 40, Chucky Atkins'in 24 ve Caron Butler'ın da 23 sayısı, Lakers'a galibiyeti getiren performanslar oldu. 
     
     HİDO'DAN RAKİP POTAYA 10 SAYI 

     Hidayet Türkoğlu'nun 28 dakika forma giydiği maçta Orlando Magic, sahasında Los Angeles Clippers'ı 99-94 yendi. Attığı 10 sayıyla takımının galibiyetine katkıda bulunan Türkoğlu, ayrıca 4 ribaunt 1 hücum-3 savunma aldı ve 3 de asist yaptı. Türkoğlu, 2 sayılık atışlarda 8'de 3, 3 sayılık atışlarda 4'de 1 ve serbest atışlarda 2'de 1 isabet buldu. 
     Rakip potaya gönderdiği 39 sayıyla sezonun en yüksek rakamına ulaşan Grant Hill, 7 ribaunt ve 3 asist, Steve Francis ise 16 sayı ve 7 asistle Magic'e son 4 maçındaki 3. galibiyetini getirdi. 
     Son 6. maçından da yenilgiyle ayrılan Clippers'da ise, double-double yapan Elton Brand'in 21 sayı ve 10 ribaunt, Bobby Simmons'un 20 sayı ve double-double yapan Corey Maggette'ın 12 sayı ve 10 ribaundu, galibiyete yetmedi. 
     
     Ligde alınan diğer sonuçlar şöyle 

     Atlanta Hawks-Denver Nuggets 96-100. 
     Minnesota Timberwolves-New Jersey Nets 82-71. 
     Chicago Bulls-Sacramento Kings 107-102. 
     Houston Rockets-Washington Wizards 123-93. 
     Golden State Warriors-Dallas Mavericks 107-114. 
     Lige, TSİ yarın sabaha karşı yapılan 11 maçla devam edilecek. 

     
</TEXT>
</DOC>
