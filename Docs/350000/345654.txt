<DOC>
<DOCNO> 345654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/soneko28.html </URL>
<DATE> 2005/05/25/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
HSBC Boğaziçi'ndeki konferansa sponsorluğumuz söz konusu değil 
</HEADLINE>
<TEXT>

     HSBC’nin, Boğaziçi Üniversitesi’nde düzenleneceği duyurulan ve ertelenen Ermeni meselesiyle ilgili konferansa sponsor olma gibi ilgi, niyet ya da planın hiçbir dönemde kesinlikle söz konusu olmadığı bildirildi. 
     HSBC Bank’tan yapılan açıklamada, 77 ülkede faaliyet gösteren HSBC’nin uluslararası bir kuruluş olduğu ve kesinlikle politik bir gündemi bulunmadığı kaydedildi. 
     Açıklamada, HSBC Bank’ın Boğaziçi Üniversitesi’nde düzenleneceği duyurulan konferansa sponsor olma gibi ilgi, niyet ya da planının söz konusu olmadığı belirtilerek, şöyle denildi 
     "Öte yandan HSBC Bank’ın bazı isimsiz kaynaklarca dile getirilen ve 27-28 Mayıs 2005 tarihlerinde Ermenistan’da düzenleneceği iddia edilen bir başka konferansa da sponsor olma gibi bilgi, ilgi, niyet ya da planı kesinlikle söz konusu olmamıştır. Konu ile HSBC Bank arasında bir bağ kurmaya çalışan iddialara dayalı bazı mesajlar, çeşitli kaynaklardan tarafımıza da ulaşmıştır. Konuya ilişkin yaptığımız incelemelerden öğrendiğimiz kadarıyla, HSBC Ermenistan, üçüncü şahıslar tarafından 2002 yılında adı geçen ülkede düzenlenen ve ekonomik forum içeriğinde bir etkinliğe katılmış ise de HSBC’nin konferans programı ya da içeriği hakkında hiçbir editöryel faaliyeti ve kontrolü söz konusu olmamıştır. Doğal olarak söz konusu konferansın o dönemde resmi ve gayri resmi gündem toplantıları boyunca aktarılan tartışılan, görüşülen hiçbir konu HSBC’nin görüşünü yansıtmamaktadır. 
     Konferans sitesinde izinsiz olarak kullanılan HSBC logosunun kaldırılması içinse gerekli girişimler yapılmış ve logo kaldırılmıştır." Dünyada 110 milyon müşterisine hizmet götüren HSBC’nin bugünkü konumuna ulaşmasında sağduyulu olması, müşterilerinin görüş ve değerlerine saygı duymasının önemli bir rol oynadığının vurgulandığı açıklamada, Türkiye’de ilk ofisini 1990 yılında açan HSBC’nin, Türkiye’de de müşterilerinin inanç ve değerlerine azami saygı gösterdiği, faaliyetlerini bu ilke çerçevesinde sürdürdüğü kaydedildi. Açıklamada, "HSBC’nin söz konusu etkinliklerin içeriği ile ilişkilendirilmesinden dolayı duyduğumuz rahatsızlık, esef ve üzüntülerimizi dile getirmek isteriz" denildi. 
     
</TEXT>
</DOC>
