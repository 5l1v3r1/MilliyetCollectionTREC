<DOC>
<DOCNO> 317882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/soneko14.html </URL>
<DATE> 2005/02/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Toyota, satışlarını artırmayı hedefliyor... 
</HEADLINE>
<TEXT>

     Otomotiv sektöründe bu yıl daralma beklentisine karşın, geçen yıla oranla satışlarını artırmayı hedefleyen Toyota'nın, bunu hatchback ve daha küçük B segmentindeki modelleriyle gerçekleştireceği bildirildi. 
     ToyotaSA Genel Müdürü İbrahim Orhon, geçen yılın ikinci yarısında gerçekleşen ÖTV artışı ve hurda indiriminin kaldırılmasıyla pazarda bir daralma öngördüklerini belirtti. 
     Orhon, buna karşın ToyotaSA olarak geçen yıldan daha fazla satış yapma hedefiyle, daha yüksek bir pazar payına doğru çalışmalarını sürdürdüklerini söyledi. 
     Ocak ayında beklenilen pazar düşüşünün ilk göstergelerini gözlemlediklerini ifade eden Orhon, şunları kaydetti 
     ''Pazardaki bu durgunluğa karşın geçen yılın ikinci yarısından itibaren gösterdiğimiz satış grafiğimizi devam ettirerek pazarda 3'ncü marka olarak Ocak ayını tamamladık. Sektörde en fazla pazar payını artıran firma olduk. Bu başarıyı önümüzdeki aylarda da devam ettireceğiz.'' Orhon, bunun için müşteri memnuniyetini her zaman önde tutup, en iyi modellerle geçen yıllardaki başarıları bir üst noktaya götürmeye çalışacaklarını söyledi. 
     Türkiye'nin sedan segmentinin ön planda olduğu bir ülke olduğunu ve Toyota Coralla'nın bu segmentte ikinci sırada bulunduğunu vurgulayan Orhon, şöyle devam etti 
     ''Satışlarımızı artırmak için sedan segmentindeki ikinciliğimizi koruyarak, daha az bilindiğimiz hatchback ve daha küçük B segmentinde, daha aktif pazarlama yapacağız. Hatchback segmentinde satış grafiğimizi yukarılara çekerek bu yılı da başarılı kapatacağız. Bu yıl otomobil pazarında satış hedefimiz 31 bin rakamına ulaşmak. Gelecek 3 yıl sonunda Türkiye'deki ilk 3 markadan biri olmayı hedefliyoruz.'' Orhon, bu yıl önemli bir model lansmanı yapmayacaklarını, ancak, 2006 yılı için çalışmaların sürdürüldüğünü, hedef kitle farketmeksizin her yaş grubu için yeni modeller piyasaya sunacaklarını belirtti. 
     
     ''VERGİ YÜKÜNE RAZIYIZ'' 
     Orhon, otomotiv sektöründe indirim kampanyalarının yapıldığı dönemde vergi artışına gidildiğini hatırlatırken, bunun zaman açısından kötü bir dönemde gerçekleştiğini, ancak şartlar gereği bunu kabullendiklerini kaydetti. 
     Otomobil vergi oranlarının yüksek olduğunu, sektör olarak vergide indirime gidilmesini istediklerini ifade eden Orhon, şunları söyledi 
     ''Otomobil vergileri yüksek, ancak makro ekonomik istikrar için vergi artırmak gerekiyorsa buna razı oluruz. Vergi indirimi isteriz ama bizim için makro ekonomik istikrar daha önemli. Çünkü makro ekonomik istikrar olmadığı zaman nasıl krizler yaşandığını gördük. Oysa biz bir yıl 450-500 bin satış yapıp, bir sonraki yıl bunun 100 bine düşmesini istemiyoruz. Vergili olsun ancak her yıl 300-350 bin satış gerçekleşsin.'' 
     
     BİN KİŞİYE DÜŞEN ARAÇ 
     Orhon, Türkiye'de bin kişiye 66.5 otomobil düştüğü yönünde Dış Ticaret Müsteşarlığı verilerine göre yapılan açıklamaların, tam olarak doğruları yansıtmadığını ifade etti. 
     Açıklanan bu rakamların, dünya ve Avrupa standartlarına göre düşük olduğunu ifade eden Orhon, dünya ortalamasının 90, Avrupa ve OECD ülkelerindeki ortalamanın ise 240 civarında olduğunu söyledi. 
     Ancak, bu oranları spesifik olarak değerlendirmenin yanlış olacağını vurgulayan Orhon, şunları kaydetti 
     ''Avrupa ve Türkiye'nin nüfusunu ve sosyal dengesini karşılaştırırsak çok farklı sonuçlar çıkar. Avrupa'da nüfus ortalama yaşı 42 iken Türkiye'de bu oran 27 seviyelerinde. Türkiye'de nüfusun yarısı 20 yaşın altında. Oysa 20 yaşın altındakiler, potansiyel otomobil sahibi değildir. Türkiye'nin otomobil sahipliği, nüfusun gerçekten otomobil alabilir kesimiyle değerlendirilirse dünya ortalamasının üzerinde.'' 
     
     FİYAT İNDİRİMİ BEKLENMİYOR 
     Orhon, geçen yılın ikinci yarısında otomotiv sektöründe yaşanan ani uygulama değişikleri nedeniyle, uzun süre fiyat artırımına gidilmediğini kaydetti. 
     Bunda, eldeki mevcut stokların eritilmesi ve pazarda yüksek paya sahip olabilme isteğinin etkin olduğunu belirten Orhon, şunları kaydetti 
     ''Geçen yılın ikinci yarısında firmalar, talep düşüşüne büyük stoklarla yakalandılar. Bu nedenle çok uzun bir dönem hiç fiyat arttırılmadı. Fiyatlar belli bir noktaya indi o noktada sürüyor. Ancak Ocak-Şubat ayı geçen yıla göre durgun geçiyor. Fiyatlar olabildiği kadar düşük düzeyde. Kurların da düşük gitmesi bunu sağladı. Kurlarda bir artış olursa maliyetleri zorlayacaktır. Önümüzdeki dönemde yeni indirimlerin olacağını sanmıyorum.'' 
     
</TEXT>
</DOC>
