<DOC>
<DOCNO> 338849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko09.html </URL>
<DATE> 2005/05/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kadınlar mı yoksa erkekler mi daha başarılı yatırımcı 
</HEADLINE>
<TEXT>

     Ünlü yatırım bankası Merrill Lynch'in fon yönetimi birimi Merrill Lynch Investment Managers MLIM tarafından ABD'de yapılan bir araştırma, yatırım yaparken erkeklere kıyasla kadınların daha az hata yaptığını ve yanlışlarından daha fazla ders aldığını ortaya koydu. 
     Araştırmaya göre, kadınların erkeklere göre eksik yönlerini ise ''yatırım konusunda daha az bilgi sahibi olmaları ve yatırım yapmaktan fazla zevk almamaları'' oluşturuyor. 
     ABD'de 500'ü kadın, 500'ü de erkek olmak üzere bin yatırımcıyla gerçekleştirilen araştırmaya göre, kadınlar bilgi eksikliklerini ''bilmedikleri şeylerin farkında olarak ve bunları başkalarına sormaktan çekinmeyerek'' kapatıyorlar. 
     490 milyar dolarlık fon yöneten MLIM tarafından yapılan ve hata payı yüzde 3 olan araştırma, yatırımda cinsiyet etkisini şu verilerle ortaya koyuyor 
     -Sürekli zarar eden bir yatırımda kadınların sadece yüzde 35'i ısrar ederken, erkeklerde bu oran yüzde 47'ye çıkıyor. 
     -İşlem hacminde artış fark edilen bir hisse senedi, erkeklerin yüzde 24'ü tarafından, hiçbir araştırmaya gerek duyulmadan alınabilirken, kadınların yüzde 13'ü böyle riskli bir harekete karar verebiliyor. Ayrıca incelemeden hisse senedi alan erkeklerin yüzde 63'ü daha öncede böyle bir hata yaptığını kabul ederken, kadınlarda hata tekrarlama oranı yüzde 47'ye iniyor. 
     -Yatırım hakkında bilgi sahibi olmak konusunda erkekler, kadınlardan önde görünüyor. Erkeklerin yüzde 47'si bu konuda kendini bilgili görürken, kadınların yüzde 30'u yatırım bilgisine güveniyor. Merrill Lynch'in deneklere sorduğu geçmiş dönemlere ait enflasyon, dolar maliyeti gibi birçok soruya verilen cevaplar, erkeklerin daha bilgili olduğu bulgusunu doğruluyor. 
     
     ERKEKLER DAHA BİLGİLİ 
     -Kadınlar erkekler kadar bilgili olmasa da kendilerine güven konusunda iddialı gözüküyorlar. Kadınların yüzde 19'u kendilerini ''çok başarılı yatırımcı'' olarak nitelendirirken, erkeklerde bu oran yüzde 14'e geriliyor. 
     -Kadınlar bilgi eksikliklerini başkalarına danışarak kapatmaktan çekinmiyorlar. Yatırım kararı alırken kadınların yüzde 70'i uzmanlara soru sorma ihtiyacı hissederken, erkeklerin sadece yüzde 50'si yardım alma ihtiyacı hissediyor. 
     -Kadınlar kendilerine güven konusunda öne çıksa da, erkekler kadar yatırım yapmaktan hoşlanmıyor. Erkeklerin yüzde 69'u yatırımla uğraşmaktan zevk alırken, kadınların yüzde 55'i bu işi eğlenceli buluyor. 
     -Yatırım hatalarında farklı duyguların cinsiyetlere göre dağılımı ise genel kabulün aksine kadınları daha soğukkanlı kılıyor. Buna göre 'açgözlülük' yüzünden erkeklerin yüzde 32'sine karşılık kadınların yüzde 16'sı, 'kendine fazla güven' yüzünden erkeklerin yüzde 33'üne karşılık kadınların yüzde 20'si ve 'sabırsızlık' yüzünden erkeklerin yüzde 28'ine karşılık kadınların yüzde 19'u zarar ediyor. 
     Merrill Lynch, araştırmanın sadece ABD'deki durumu yansıtmadığını, yatırımda cinsiyet etkisinin diğer ülkelerde de benzer sonuçlar doğurduğunu ifade ediyor. 
     
</TEXT>
</DOC>
