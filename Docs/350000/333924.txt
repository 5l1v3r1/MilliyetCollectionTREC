<DOC>
<DOCNO> 333924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/yazar/altan.html </URL>
<DATE> 2005/04/16/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Eğlenceli ama tehlikeli bir lunapark... 
</HEADLINE>
<TEXT>


Çeyrek yüzyıl kadar önce, Milliyet'teki odamda otururken genç bir okuyucu gelmişti 
- Abi, şey yani, sizi çok seviyoruz ben de şiir yazıyorum... 
- Otur bakalım, demiştim getirdin mi şiirlerini 
- Getirdim ama şey yani, hemen okuyacak mısınız 
- Okuruz... Başka ne yapıyorsun 
- İki takıntım var liseyi bitirmek için daha sonra üniversite sınavlarına çalışacağım... 

O sırada, elini iç cebine atmış, defter k ğıtlarına yazılmış bir tomar şiir çıkarmıştı. 
Bir yandan şiirlere göz gezdirirken 
- Baban ne iş yapıyor, diye sormuştum... 
- Sağlık memuruydu, şimdi emekli oldu muhtarın yanında çalışıyor... 

Şiirleri aşk üstüneydi. Sevdiği kız güzeldi. Ona denizleri, yıldızları armağan edebilirdi. Acaba o da kendisine, küçük bir sevgi verebilir miydi vs... 
- Hangi fakülteye girmek istiyorsun 
- Bilmem ki, hangisini kazanırsam... 
- Ne olmak istiyorsun, hiçbir amacın yok mu şiirlerin fena değil "yazı"yı da seviyor musun gazete, kitap falan okuyor musun 
- Bazen... 
- Açık seçik söyle bakalım ne olmak istediğini... 
- Şey yani... 
- Ne demek şey yani .. 
Hiç unutmuyorum, boynunu azıcık yana eğmiş 
- Abi, ben havalı olmak istiyorum, demişti. 

Fındıklı'nın üstünde, Kazancıyokuşu'nun başladığı dört yol ağzından, Ayazpaşa'ya doğru tırmanan dar sokaklardaki, ağzı açık yana yatmış siyah çöp torbaları arasında, uzunca gagalı beyaz martılar dolaşıyor güvercinler misali... 
Ortasından deniz geçen bir kentin dar sokaklarındaki, ağzı açık yana devrilmiş siyah çöp torbaları arasında beyaz martılar dolaştığında... 
Sıradan biri değil de, havalı biri olmak... 
Hele hele tüm nüfusu oluşturan 14-15 milyon aileden, yüzde doksan dokuzunun evinde, kendi anadilinin yazı virtüözlerinden birkaç avuçluk yazı adamının yarattığı, 25-30 ciltlik bir kitap rafı bile yoksa... 

Eğlenceli ama tehlikeli bir lunapark... 
Işıklar içinde dönen dev dönme dolaplar... Bir o yana, bir bu yana havalanan kayık salıncaklar... Büyük bir pist ortasında, içine binenlerin, birbirleriyle çarpışmamaya uğraşırken, boyuna çarpıştıkları küçük arabalar... Yüksek bir çembere yan yana asılı iki kişilik salıncakların, çember dönmeye başlayıp da hızlanınca, haykırışlarla öne doğru savrularak uçmaları... Nişan poligonları... Kulemsi bir yükseklikten, oluk içinde aşağılara doğru kayılan kızaklar... 

Derken birden kesiliveren elektrik... Dönme dolabın tepelerinde, ne yapacağını bilemeden kalakalanlar... Kayık salıncaklarla, havalanarak dönen salıncaklardan yerlere fırlayanlar... Çarpışan arabalarda, elektrik kontağından bir şimşek... Poligonlarda ölümcül kazalar... 
Bir deniz kentinin sokak aralarında, karnını doyurmak için çöp arayan martılar dolaştığında... 

Kestirmeden zengin olmak... Sıradan biri değil de, havalı biri olmak... 
Partilerden birine girip, fırsat çıktığında kahramanlık üstüne nutuklar söylemek... Yedi düvele meydan okumak... 
Ve punduna getirip bir villa edinmenin yollarını aramak Beykoz tepelerinde... 

Pıtıraklaşan çifte kişilikler... Telefonlarda konuşurken değişik, politika konuşurken değişik, bilgili görünmeye çalışırken değişik, eğlence masalarında değişik, eski bir dostla dertleşirken değişik olmak... 
Sık sık lafı 
- Bu vatan hepimizin, diye bitirmek... 

Çeyrek yüz yıl önce şiirlerini getiren ve havalı olmak isteyen genç kim bilir ne oldu 
O tarihlerde yeni evlenen genç kızlardan bazıları, üçüncü evliliklerinden sonra büyükanne oldu... 
O tarihlerde doğanlardan bazıları sabıkalı ve hapishanelik oldu... 
Zengin olmak isteyenlerden birtakımı kaçakçı, yerel politikacı, kurnaz bir taşeron oldu... 
Kızların birçoğu mutsuz oldu yolunu buldu bazıları da... 

Eğlenceli ama tehlikeli bir lunapark... 
İran'daki "Mollalar iktidarı"na karşı, Irak'ta baş kaldırı örgütleri hazırlanırken... 
Bizde kolluk kuvvetleriyle, yargı kadroları çok düşük maaşlar alırken... 
Ve resmi törenlerle resmi arabalar ortamının cüzdanı şişkin bir önemlisi, polislerle savcıların aldıkları düşük maaşlar hakkında alkışlanası bir açıklama yaparken 
- Onlar bu vatanın fedak r evlatları... 

Altı da bir, üstü de birdir yerin... Kurşun atan da, kurşun yiyen de birdir... 
Kürsüde başka konuşma TV'lerde başka konuşma telefonlarda başka konuşma evde başka konuşma... Boğaz'da yalı, tatil yörelerinde villa... 

Hiç kuşkunuz olmasın, 20 yıla kadar Rusya da AB üyesi olur... Biz de becerebildiğimiz kadarıyla, "Avrasya vatandaşı" olmaya sıvanırız... 
Bu arada Kıbrıs sorunu da, Ege sorunu da, Ermeni sorunu da, Kürt sorunu da, "onlar artık geçmişte kaldı" olur... 
Başbakan Tayip Bey, 70'ini aşmış olur. 
"Buna asla izin verilemez" nutukçularının birçoğu, kaybolmuş olur. 
Genç militerlerden geniş bir bölümü emekli olur... 
"Bulan buluyor şekerim"cilerden pek azı, arandığını bulmuş olur. 
Bambaşka bir dünya kuracaklarına inanarak evlenenlerden, bilemeyiz yüzde kaçı boşanmış olur... 

Ara sokaklarında, çöp arayarak dolaşan beyaz martılara rastlanılan deniz kentlerinde lunaparklar eğlenceli, ama tehlikeli olur. Beklenmedik bir anda depremler olur, patlamalar olur, çökmeler olur, çatışmalar olur... 
19'uncu yüzyılın demode tuğlalarıyla kendilerine saltanat merdivenleri kurmaya çalışan hırslı yiğitler yanında 21. yüzyılın rüzg rlarına göre rota çizmesini bilenler için de, dünya eskisinden çok daha güzel olur. 



</TEXT>
</DOC>
