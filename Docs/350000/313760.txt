<DOC>
<DOCNO> 313760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sondun49.html </URL>
<DATE> 2005/02/09/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Schröder İran'a askeri müdahale istemiyoruz... 
</HEADLINE>
<TEXT>

     Almanya Başbakanı Gerhard Schröder, İran'a askeri müdahale istemediklerini söyledi. 
     Schröder, karnaval döneminin sona ermesi nedeniyle üyesi olduğu Sosyal Demokrat Parti SPD tarafından Köln kentinde düzenlenen bir toplantıda yaptığı konuşmada, nükleer silahların yaygınlaştırılmasını ve İran'ın eline geçmesini istemediklerini belirterek, ''İran'a siyasi açıdan yardım etmek ve ekonomik işbirliği yapmak istiyoruz. Bunun için de diplomatik çözüm şart. İran'a yönelik askeri müdahale istemiyoruz'' dedi. 
     Dünyadaki krizlerin barışçı şekilde çözülebilmesi için BM'nin reformlarla güçlendirilmesinin şart olduğunu ifade eden Schröder, uluslararası sorumluluklarını yerine getirmek amacıyla Afganistan'daki çabalarını da sürdürdüklerini söyledi. 
     Schröder, Irak'ın demokratik yapılarının oluşturulması için yardımcı olduklarını, ancak gerektiği yerde bu ülkeye asker göndermeyeceklerini söyleme cesaretini gösterdiklerini kaydetti. 
     Ortadoğu sorunuyla ilgili olarak da Schröder, İsrail'in güvenli sınırlara sahip olması, yanında da ''adını hak eden'' bir Filistin devleti kurulması gerektiğini söyledi. 
     Schröder, ayrıca Hıristiyan Sosyal Birlik Partisi CSU Genel Başkanı Edmund Stoiber'in, kendilerini işsizliği artırarak aşırı sağcıları güçlendirmekle eleştirmesine karşılık, ''Stoiber'in neler söylediğini bir kez daha düşünmesini istiyorum. Bu tür açıklamalarla sadece aşırı sağcıların ellerini ovuşturmalarını sağlıyor'' dedi. 
     
</TEXT>
</DOC>
