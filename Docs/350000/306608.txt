<DOC>
<DOCNO> 306608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonyas13.html </URL>
<DATE> 2005/01/14/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Pitt'den "kötü", Aniston'dan "iyi" haber... 
</HEADLINE>
<TEXT>

     Ünlü aktör Brad Pitt, 2005 yılına talihsizliklerle başladı. Geçtiğimiz hafta sonunda eşi Jennifer Aniston ile boşanacağını duyuran aktörün sinemanın en kötülerine verilen Razzie ödüllerinin adayları arasında bulunduğu tahmin ediliyor. 
     People dergisinin internet sitesinde yer alan habere göre, artık daha fazla kötü habere ihtiyacı olmayan Brad Pitt maalesef bir yenisini daha aldı. 
     Razzie ödülleri adaylarının 24 Ocak'ta açıklanacağının, ancak şimdiden bazı adayların basına sızdığının ifade edildiği haberde, ''Truva-Troy'' filminde Aşil'i canlandıran Pitt'in de ''En Kötü Erkek Oyuncu'' dalında aday olduğunun gelen haberler arasında yer aldığı belirtildi. 
     Bu yıl 25.'si dağıtılacak ödüllere bir başka adayın da ünlü İrlandalı aktör Colin Farrell olduğu sanılıyor. Farrell'ın Makedonya Kralı Büyük İskender'i canlandırdığı ve kamuoyunda büyük eleştirilere uğrayan ''Büyük İskender-Alexander'' filmindeki oyunculuğuyla Pitt ile birlikte ''En Kötü Erkek Oyuncu'' dalında aday gösterilmesi bekleniyor. 
     Razzie ödülleri, her yıl Oscar ödüllerinin sahiplerini bulduğu törenden 1 gün önce dağıtılıyor. 
     
     JENNIFER ANISTON KAMERA KARŞISINDA 
     Brad Pitt'ten boşanma arefesinde bulunan ünlü yıldız Jennifer Aniston da kendi yolunu çizdi. 
     New York Post'un haberine göre, 10 yıldır rol aldığı ''Friends'' dizisinin ekranlara veda etmesinin ardından beyazperdede kariyer yapma fırsatını bulan Aniston yeni bir filmin çekimlerine başladı. 
     ''Friends with Money'' adlı yapımda kamera karşısına geçen Aniston'a bu filmde Francis McDormand eşlik ediyor. Filmin baş kameramanlığını ise Oscarlı ünlü oyuncu Julia Roberts'ın eşi Danny Moder üstleniyor. 
     
</TEXT>
</DOC>
