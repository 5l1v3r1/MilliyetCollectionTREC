<DOC>
<DOCNO> 341058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/ekonomi/eko02.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Otelleri satıyoruz, oyalamayın' 
</HEADLINE>
<TEXT>


Emekli Sandığı üç otelin işletmesini alan Swiss ve Millenium gruplarına, 'Bizi oyalamayın. Ya uzlaşalım, ya hayır deyin' ihtarı çekti. Radisson Sas'a ise dava açmaya hazırlanıyor 


Emekli Sandığı'na ait İstanbul Hilton, Büyük Tarabya, Maçka, Bursa Çelik Palas, İzmir Büyük Efes, Büyük Ankara ve Stad otellerinin satışına ilişkin çalışmalar sürüyor. Ancak Hilton dışındaki otellerin yönetim ve kiralama sözleşmeleri, Emekli Sandığı Genel Müdürlüğü'nün başını ağrıtmaya devam ediyor. 
Emekli Sandığı Genel Müdürlüğü'nün Büyük Ankara ve Büyük Tarabya'nın satışı için bu iki otelin işletme hakkını alan Millennium Copthorne, Çelik Palas ve Büyük Efes Oteli için de yine işletmeci firma Swissotel Grubu ile yaptığı görüşmeler tıkandı. Daha önce Emekli Sandığı ile satışa yönelik protokol yapma sözü veren her iki grubun, her toplantıya farklı taleplerle gelmesi üzerine Emekli Sandığı, bu firmalara ihtar çekti. Emekli Sandığı, Millennium ve Swissotel gruplarına gönderdiği yazıda, "Artık bizi oyalamayın. Satış konusunda bizimle uzlaşın. Eğer uzlaşma önerimize yanıtınız Hayır ise bunu da hemen bildirin" dedi. Emekli Sandığı, ilgili firmalardan, 10 gün içinde yanıt vermelerini de istedi. 
Emekli Sandığı'ndan bir üst düzey yetkili, söz konusu firmaların kendilerini altı aydır oyaladığını belirterek, "Anlaşma olmayacaksa, otelleri yönetim sözleşmelerini feshetmeden ihaleye çıkaracağız. Bu haliyle otelleri alacak firmalar, isterse işletmeyi sözleşme bitene kadar bu gruplar eliyle yürütürler, isterlerse kendileri anlaşır. Yani öyle ya da böyle satılacak" diye konuştu. 

Maçka mahkemelik oluyor 
Emekli Sandığı yetkilileri, Radisson SAS ile kira anlaşması yapılan İstanbul-Maçka Oteli için de mahkemeye gidileceğini bildirdi. Radisson SAS'ın izinsiz olarak Maçka Oteli için tapuya şerh koydurduğunu belirten yetkililer, "Sözleşmenin geçersiz olduğu iddiasıyla mahkemeye başvuracağız" dedi. 


</TEXT>
</DOC>
