<DOC>
<DOCNO> 302971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun15.html </URL>
<DATE> 2005/01/03/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Aç ve hasta felaketzedeler yardım bekliyor... 
</HEADLINE>
<TEXT>

     Endonezya'nın Sumatra adasının batı sahillerinde geçen hafta meydana gelen deprem ve ardından Güney Asya'yı vuran tsunami felaketinde ölü sayısı artmaya devam ediyor. 
     Felaketi yaşayan ülkelerden alınan bilgilere göre ölü sayısı 144 bin 182'ye yükselirken, yardım kuruluşları rakamın, 150 bini geçebileceğini belirtiyor. 
     Salgın hastalık riski bulunan bölgelerde aç ve hasta felaketzedeler halen yardım bekliyor. 
     Uluslararası yardım kuruluşları, Sumatra adasının kuzeyindeki Aceh'te dalgaların yıktığı birçok bölgeye halen yardım ulaştıramıyor ve bölge halkı kıtlığın getirdiği umutsuzluğu yaşıyor. 
     BM, 1.8 milyon felaketzedenin yardıma muhtaç olduğunu açıkladı. Ülkelerin, susuzluk, hastalık ve açlık kabusu yaşayan insanlar için bir araya geldikleri dünyanın en büyük organizasyonunda, Endonezya'da yaklaşık 1 milyon, Sri Lanka'da da 700 bin kadar felaketzedenin temel ihtiyaçları halen karşılanamadı. İhtiyaç listesinin başında temiz su ve tıbbi malzeme geliyor. 
     UNICEF, Endonezya'da çocukların zatürreeden ölmeye başladığını bildirdi. BM sağlık yetkilileri, bu ülkedeki 50 bin çocuğun hayatını kaybedebileceği uyarısında bulundu. Oluşturulan geçici kamplarda yaşayan 100 binden fazla felaketzedenin, diyare, yüksek ateş, enfeksiyon, baş ağrısı ve mide problemleriyle savaştığı belirtiliyor. 
     Sri Lanka Ulusal Felaketle Mücadele merkezinden yapılan açıklamada, bu ülkedeki ölü sayısının 35 bine yükselebileceği bildirildi. Sri Lanka'da halen 5540 kişinin kayıp olduğu, yaklaşık 1 milyon kişinin evsiz kaldığı belirtiliyor. 
     Sri Lankalı yetkililer, yüzbinlerce Sri Lankalının yardım beklediğini, ancak dağıtımın iyi düzenlenmesi ve ihtiyaçların doğru saptanması gerektiğini söylüyorlar. 
     
     FELAKETTE 367 TURİST ÖLDÜ 

     Felakette, deprem ile ardından gelen dev dalgaların doğrudan etkilediği 13 ülkenin vatandaşlarının yanı sıra Noel ve yılbaşı tatili için Hint okyanusu kıyılarını tercih eden yaklaşık 40 ülkeden birçok turist de öldü. 
     Güney Asya ülkelerinin yetkililerinden alınan bilgiye göre, felakette büyük çoğunluğunu Avrupalıların oluşturduğu 367 turist öldü, 7000'den fazla turistten halen haber alınamıyor. 
     Felakete en çok kurban veren Avrupa ülkesi, kesin olmayan bilgilere göre 60 ölüyle Almanya olurken, 2915 İsveçli turistin halen kayıp olduğu belirtiliyor. 
     
     YAKLAŞIK 2 MİLYAR DOLARLIK YARDIM TAAHHÜTÜ 

     Deprem ve tsunami felaketinin hemen ardından harekete geçen ülkeler, yaklaşık 2 milyar dolarlık yardım taahhütünde bulundu. Ülkeler ve taahhütleri şöyle 
     

ÜLKE YARDIM ÜLKE YARDIM Japonya 500 milyon dolar ABD 350 milyon dolar Dünya Bankası 250 milyon dolar İngiltere 95 milyon dolar İsveç 75.5 milyon dolar İspanya 68 milyon dolar Çin 60 milyon dolar Fransa 57 milyon dolar Avustralya 46.7 milyon dolar Kanada 33 milyon dolar Almanya 27 milyon dolar Avrupa Komisyonu 45 milyon dolar İsviçre 21.9 milyon dolar Danimarka 18.1 milyon dolar Norveç 16.6 milyon dolar Portekiz 11 milyon dolar Katar 10 milyon dolar Suudi Arabistan 10 milyon dolar Singapur 3.6 milyon dolar Yeni Zelanda 3.5 milyon dolar Finlandiya 3.3 milyon dolar Kuveyt 2 milyon dolar Birleşik Arap Emirlikleri 2 milyon dolar İrlanda 1.4 milyon dolar İtalya 1.3 milyon dolar Türkiye 1.25 milyon dolar Çek Cumhuriyeti 750 bin dolar İran 627 bin dolar Güney Kore 600 bin dolar Macaristan 411 bin dolar Yunanistan 397 bin dolar Lüksemburg 265 bin dolar Monaco 133 bin dolar Meksika 100 bin dolar Nepal 100 bin dolar Estonya 42 bin dolar      
</TEXT>
</DOC>
