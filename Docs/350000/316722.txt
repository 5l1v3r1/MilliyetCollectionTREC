<DOC>
<DOCNO> 316722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sonsiy06.html </URL>
<DATE> 2005/02/19/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
AKP'li Aşlık "Çocuk Köyü raporu CHP'lileri mahcup etti" 
</HEADLINE>
<TEXT>

     AK Parti İzmir İl Başkanı Ali Aşlık, Urla Cumhuriyet Başsavcısı'nın Barbaros Çocuk Köyü ile ilgili hazırladığı fezlekenin, CHP milletvekillerini mahcup ettiğini ileri sürdü. 
     Yazılı bir açıklama yapan Aşlık, CHP İzmir milletvekillerinin, Çocuk Köyü'ndeki olayları hafife alan ve bunda AK Parti'nin kusurunun bulunduğunu öne süren açıklamalarda bulunduklarını belirtti. 
     Başsavcı'nın, fezlekesinde, 10'u kız, 16 çocuğun cinsel taciz ve tecavüze uğradığının belirtildiğini ifade eden Aşlık, "AK Parti, Barbaros Çocuk Köyü'ndeki skandalı ne ortaya çıkaran kurumdur, ne de buradan bir çıkar ve yarar ummaktadır" dedi. Ali Aşlık, şunları kaydetti 
     "Türkiye Cumhuriyeti'nin savcısının hazırladığı fezleke, CHP milletvekillerini mahcup etmiştir. Soruşturmalar bitmeden açıklama yapmak doğru değildir. Ortada bir suç yoksa, dava açıp açmamak, yine yüce Türk adaletinin görev ve sorumlulukları içindedir. Olay tamamen, Urla jandarma birimlerine gelen bir ihbarla ortaya çıkmış, jandarma birimlerinin soruşturması ve Urla Cumhuriyet Savcılığı'nın olaya el koymasıyla da adli bir durum kazanmıştır." 
     
</TEXT>
</DOC>
