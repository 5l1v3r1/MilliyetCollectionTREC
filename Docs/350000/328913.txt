<DOC>
<DOCNO> 328913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko29.html </URL>
<DATE> 2005/03/31/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Babacan Elde edilen büyüme özel sektörün öncülüğünde oldu 
</HEADLINE>
<TEXT>

     Devlet Bakanı Ali Babacan, 2004 yılında gayri safi milli hasılada GSMH sağlanan yüzde 9.9'luk büyümenin, 1966 yılından bu yana en büyük büyüme oranını temsil ettiğini bildirdi. 
     Babacan, ''Bu büyüme ne parasal bir genişlemeye dayanan bir büyüme ne de bütçe açıklarına dayanan bir büyüme. Bu büyüme, çok sıhhatli. sürdürülebilir ve özel sektörün öncülüğünde meydana gelmiş bir büyüme'' dedi. 
     Devlet Bakanı Babacan, Uluslararası Finans Enstitüsü'nün IIF Bahar Toplantılarına katılmak üzere İspanya'ya gitti. 
     Madrid'e hareketinden önce Atatürk Havalimanı VIP Salonu'nda açıklama yapan Bakan Babacan, İspanya Kralı Juan Carlos'un himayesinde yapılacak toplantının açılış konuşmasını kendisinin yapacağını söyledi. 
     IIF'nin özel sektör finans kuruluşlarının oluşturduğu bir enstitüsü olduğunu kaydeden Babacan, toplantıda yükselen piyasaların finansmanı, finans piyasalarında regülasyon, satın alma, birleşme ve küresel ekonomi ile ilgili güncel konuların tartışılacağını bildirdi. 
     
     CUMHURİYET TARİHİNİN REKORU 

     Bu arada 2004 yılı büyüme rakamlarının bu sabah açıklandığını anımsatan Babacan, şöyle dedi 
     ''2004 yılı içinde gayri safi milli hasılada 9.9, gayri safi yurtiçi hasılada ise yüzde 8.9'luk bir büyüme rakamı gerçekleştirdik. Bu yüzde 9.9'luk büyüme, 1966 yılından bu yana en büyük büyüme oranını temsil ediyor. 
     Özel sektör odaklı bir büyümeyi hemen görüyoruz. Artık kamunun harcamalar ya da yatırımlar olarak büyümeye katkısı son derece düşük durumda. Büyümenin kaynağı tamamen özel sektör. Bu büyüme ne parasal bir genişlemeye dayanan bir büyüme ne de bütçe açıklarına dayanan bir büyüme. Bu büyüme, çok sıhhatli, sürdürülebilir ve özel sektörün öncülüğünde meydana gelmiş bir büyüme.'' 
     
     KİŞİ BAŞINA GELİR 

     2004 yılında, kişi başına düşen milli gelirin de 4 bin 172 dolar olarak hesaplandığını ifade eden Bakan Babacan, şunları kaydetti 
     ''Satın alma gücü paritesine göre hesaplarla ilgili de, arkadaşlarımız çalışıyor. Henüz hesaplamalar bitmedi ama 7 bin doların üzerinde satınalma gücü paritesine göre hesaplanmış bir fert başına düşen gayrisafi yurtiçi hasıla söz konusu. 
     4 bin 172 dolarlık fert başına gayri safi milli hasıla ve 7 bin doların üzerindeki satın alma gücü paritesine göre hesaplanmış yurtiçi hasıla, her iki rakam da Cumhuriyet tarihinin rekoru. Cumhuriyet tarihindeki en yüksek gelir rakamlarını, 2004 yılında gerçekleştirmiş olduk.'' 
     
     CİDDİ GELİŞME HIZI 

     Babacan, büyüme rakamları sektör bazında incelendiğinde ticaret sektörünün yüzde 12 ile çok ciddi bir gelişme hızı yakaladığının görüldüğünü kaydetti. 
     Babacan, şöyle devam etti 
     ''Uzun zamandır sıkıntıda olan inşaat sektörünün 2004 yılının son çeyreğindeki rakamlarla beraber yüzde 4.6'lık bir gelişme hızı gösterdiğini görüyoruz. Sanayideki gelişme hızı yüzde 9.4, tarım sektörümüzun 2004 yılında zorlukları oldu, ama buna rağmen tarımda da yüzde 2'lik bir gelişmeyi görüyoruz. Ekside olan bir sektör görünmüyor. 
     Bir başka önemli rakam da özel sektörümüzün yatırım tutarı. 2004 fiyatlarıyla özel sektörümüz 60 katrilyon 664 trilyon lira, YTL olarak 60 milyar 664 milyon yatırım yapmış. Bu rakamın yaklaşık 41 katrilyonu makine teçhizat yatırımı, 19.8 katrilyonu da bina-inşaat yatırımı. Bu bir önceki seneye göre yüzde 45'lik reel artışı temsil ediyor. 2004 yılı özel sektör yatırımları açısından son derece parlak bir yıl olarak tamamlanmış oldu. 
     Kamu sektörünün 2004 yılında sadece 7.5 katrilyon yatırımı olduğunu düşünürsek, bu yatırımın ekonomimiz için ne anlama geldiğini daha iyi görmüş oluruz.'' 
     
     IMF HEYETİ 

     Daha sonra gazetecilerin sorularını yanıtlayan Babacan, ''IMF heyetinin 4 Nisan'da geleceği açıklandı. Atılacak adımların takviminde bir değişiklik söz konusu mu '' şeklindeki soru üzerine, ''Nisan ayının ortasında bunların hepsinin tamamlanacağını tahmin ediyoruz. Şu anda bu takvimde herhangi bir aksama yok'' dedi. 
     Ali Babacan, ''Yapı ve Kredi Bankası elindeki Turkcell hisselerinin TeliaSonera'ya satma konusunda isteksiz görünüyor. Siz bu konuda BDDK ile görüştünüz mü '' şeklindeki soruyu yanıtlarken de konunun özel sektör kuruluşları ile Türkiye Cumhuriyeti'nin bağımsız kurum ve kurulları arasındaki bir konu olduğunu ifade ederek, ''Bu konu üzerinde bizim hükümet olarak herhangi bir yorumda bulunmamız doğru değil. Konu tamamen özel sektör arasında devam eden görüşmeler. TMSF ve BDDK ile ilgili yönleri de var. Bu, bağımsız kurul ve kurumlarımız tarafından yürütülecek. Biz de tabii dikkatle takip ediyoruz'' dedi. 
     
</TEXT>
</DOC>
