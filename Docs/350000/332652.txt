<DOC>
<DOCNO> 332652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo36.html </URL>
<DATE> 2005/04/12/ </DATE>
<TIME> 19.03 </TIME>
<AUTHOR>  </AUTHOR>
<HEADLINE>
Beşiktaş, Fenerbahçe derbisi çalışmaları devam ediyor 
</HEADLINE>
<TEXT>

     Beşiktaş, Fenerbahçe ile oynayacağı derbi maçın hazırlıklarını, bu akşam yaptığı antrenmanla sürdürdü. 
     Siyah-beyazlı futbolcular, BJK Nevzat Demir Tesisleri'nde, Teknik Direktör Rıza Çalımbay yönetiminde gerçekleştirilen antrenmanda, taktik ağırlıklı çalıştı. Antrenmanın basına açık olan ilk 45 dakikasında, kondisyon ve pas çalışması yapan futbolcular, daha sonra taktik ağırlıklı çift kale maç oynadı. 
     Antrenmana, sakatlıkları süren İbrahim Üzülmez ve Fatih ile Kuşadası'nda kampta bulunan ve ağustos ayında İzmir'de düzenlenecek Dünya Üniversiteler Yaz Spor Oyunları'na Universiade 2005 katılacak Futbol Milli Takımı'nın aday kadrosunda yer alan Çağdaş katılmadı. 
     Beşiktaş, yarın yapacağı tek antrenmanla Fenerbahçe maçının hazırlıklarını sürdürecek. 
     Bu arada, Kulüp Başkanı Yıldırım Demirören ve yöneticiler de antrenmanı izledi. 
     Antrenman sonrası Beşiktaş teknik heyeti, basın mensuplarıyla maç yaptı. 
     
</TEXT>
</DOC>
