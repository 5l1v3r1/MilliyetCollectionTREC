<DOC>
<DOCNO> 327608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sontur13.html </URL>
<DATE> 2005/03/27/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Liselilerin bıçaklı şakalaşması hastanede bitti 
</HEADLINE>
<TEXT>

     Mehmet HARBURCU-Vedat ÇUBUK DHA 

      ŞANLIURFA'da, ellerindeki bıçaklarla birbirleriyle şakalaşan lise öğrencilerinden 16 yaşındaki E.Ç. elinden ve omuzundan aldığı bıçak darbeleriyle yaralandı, aynı yaştaki R.Ç. ise ifadesi alınmak üzere polis merkezine götürüldü. 
     Kent merkezindeki İMKB Lisesi 1'nci sınıf öğrencilerinden R.Ç. ile E.Ç., saat 16.30 sıralarında okulun arkasındaki boş alanda üzerlerinde taşıdıkları bıçaklarla şakalaşmaya başladı. İki arkadaşın 20 dakikada kadar süren şakalaşması sırasında, E.Ç., elinden ve omuzundan aldığı bıçak darbeleriyle yaralandı. Devlet Hastanesi'ne giden E.Ç., yaralandığını belirterek, tedavi olmak istediğini söyledi. Acil Servis'te görevli polisin durumu Asayiş Şube ekiplerine bildirmesi üzerine ifadesi alınan E.Ç., arkadaşını korumak için yolunu kesip para isteyen madde bağımlısı bir kişi tarafından bıçaklandığını öne sürdü. Bu ifadeyi inandırıcı bulmayan polis üsteleyince, E.Ç., gerçeği anlatmak zorunda kaldı. 
     Bu ifade üzerine İMKB Lisesi'ne giden ekipler, arkadaşını kazara yaralayan R.Ç.'yi polis merkezine götürerek ifadesini aldı. R.Ç., olayın şakalaşma sonucu meydana geldiğini ve bundan üzüntü duyduğunu anlattı. R.Ç., serbest bırakılırken, ayakta tedavi gören E.Ç. de taburcu edildi. 
     
</TEXT>
</DOC>
