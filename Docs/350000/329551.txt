<DOC>
<DOCNO> 329551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/spor/bbas.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüyaları ortak 
</HEADLINE>
<TEXT>


Fenerbahçe'nin Avrupa'da fırtına gibi esen basketbol takımlarının yıldızları Korana ve Salyers'ın hedefleri de aynı Avrupa'da şampiyonluk kazanıp bir ilke imza atmak 

ÖZEL RÖPORTAJ - GÖKHAN TÜRE 


Basketbolda hem erkek, hem de bayan takımlarıyla aynı sezonda Final - Four'a yükselerek "dünya tarihine" geçen Fenerbahçe, şimdilerde bir ilke daha imza atmanın hazırlıklarını yapıyor. Hedef, hem FIBA Erkekler Avrupa Ligi'nde, hem de FIBA Bayanlar Avrupa Kupası'nda şampiyonluk ipini göğüslemek... 
İki takımın yıldız isimleri Marc Salyers ile Korana Longin de şimdiden Final - Four'un havasına girmiş, maçları iple çekiyorlar... 
Takımının pota altındaki en etkili ismi Korana. 1.94 boyu ve düzgün fiziği ile dikkatleri üzerine çeken Korana, aslında Türkiye'ye yabancı değil. Beş yıl önce formasıyla "şampiyonluk" yaşadığı Galatasaray'ın durumunu ise fazla umursamıyor. Korana, "O zamanlar Galatasaray çok iyi ve büyük bir takımdı. Şu anda ise Fenerbahçe bayan basketbolunun bir numarası. Ayrıca burada ortam daha çok aile gibi" diyor. Hırvat yıldız, Fenerbahçe'nin şampiyonluk şansını ve oynayacağı rakipleri ise şöyle değerlendiriyor "Croatia'yı iyi tanıyorum. Onları yeneceğimizi sanıyorum. Bu maçı kazanırsak şampiyonluk şansımız oldukça yüksek". 

Futboldan basketbola 
Basketbola 18 yaşında başlayan, öncesinde ise futbol topunun peşinde koşan Fenerbahçe erkek takımının 26 yaşındaki ABD'li yıldızı Marc Salyers'ın da şu anda en büyük hedefi, Fenerbahçe ile Avrupa kupası kazanmak... Türk basketbolu ve final - four ile ilgili düşünceleri ise şöyle 
"Fenerbahçe, gerçekten oynamayı hayal ettiğim kulüptü. Hayatımda Fenerbahçe taraftarı gibi muhteşem bir topluluk görmedim. Örneğin, Beşiktaş ile oynadığımız serinin son maçı bittiğinde üzerimde hiçbir şey kalmamıştı. Büyük hedeflerim yok, sadece oynadığım yerde başarılı olmaya çalışıyorum. Final - Four'da şansımızın fazla olduğuna inanıyorum. BC Kiev'i iki kez yenmiştik. Onları yine yenersek finalde Ruslar'la oynayacağız. Herkesi yenebileceğimizi düşünüyorum." 

Haydi kızlar finale 

FIBA Bayanlar Avrupa Kupası'ndaki temsilcimiz Fenerbahçe, İtalya'nın Napoli kentinde düzenlenen Final - Four'un ilk gününde bu akşam Hırvatistan'ın ZKK Croatia takımıyla karşı karşıya gelecek. Sarı - Lacivertli bayanlar, Napoli Barbuto Salonu'nda TSİ 19.00'da başlayacak olan karşılaşmada galip geldiği taktirde yarın şampiyonluk mücadelesi verecek. 
Fenerbahçe bayan basketbol takımının coachu Zafer Kalaycıoğlu, Final-Four'da şampiyonluk yolunda önlerindeki engelin rakipler değil, aşırı heyecan ve tecrübe eksikliği olabileceğini söyledi. Kalaycıoğlu, "Geçtiğimiz sezon da Final-Four oynamış olmamıza karşın henüz yeterli tecrübeye sahip değiliz. Çok genç bir ekibiz. Aşırı heyecan da başarının önünde duran bir engel. Bunu da aşmak için gerekli önlemleri alıyoruz" dedi. Kalaycıoğlu, "Ama ben, iyi oynadığımız taktirde ibrenin bizden yana olduğunu düşünüyorum. Kapasite olarak hepsinden iyiyiz" diye konuştu. 

Potada Türk fırtınası 

Euroleague'de hem Efes, hem de Ülker'in çeyrek finale kalması, Türkiye'yi Avrupa'nın en başarılı ülkesi yaptı 

ULEB Euroleague'de mücadele eden iki takımımız Efes Pilsen ve Ülkerspor'un çeyrek finale yükselmesi Türkiye'yi bu ligin en başarılı ülkesi yaptı. 
Kupaya katılan dört İspanyol'dan Barcelona, Real Madrid ve Pamesa elenirken, sadece TAU Ceramica yoluna devam edebildi. 
Dört İtalyan'dan Climamio Bologna ve Montepaschi Siena saf dışı kaldı, Scavolini ve Benetton tur atladı. Yunanistan AEK ve Olympiakos ile fire verdi, sadece Panathinaikos ile direndi. 
5 Nisan'daki çeyrek finalde lige birer takımla katılan Rusya ile İsrail'den CSKA Moskova ve Maccabi Tel Aviv de yer alacak. Gruplarında ikinci olan Efes, Panathinaikos'la ve Ülker de CSKA Moskova'yla üç maçın ikisini deplasmanda oynayacak. 

İbo, AEK'ya dönüyor 

RULİ DAVRANOĞLU 

Milli basketbolcu İbrahim Kutluay'ın gelecek yıl eski takımı AEK'ya döneceği iddia edildi. Yunan basınında yer alan haberde, NBA'deki macerasının ardından halen Panathinakios'da forma giyen Kutluay'ın AEK'lı yöneticilerle anlaştığı ve yeni sezondan itibaren bu takımda oynayacağı belirtildi. 

Kıl payı İTÜ 91-89 

Maçın karnesi 
HAKEMLER Rüştü Nuran, Çetin Artan, Deniz Kıyak 
İTÜ Harun 8 19, Reha 5 5, Germany 6 9, Kendrick 8 24, Berkan 5 5, Serdar 6 9, Kemal 7 12, Güray 6 8 
DARÜŞŞAFAKA Cevher 5 12, Whorton 6 15, Rice 7 19, Soner 7 13, Tufan 7 15, Erdem 5 8, Polat 4 , Deniz 4 , Cüneyt 5 2, Caner 4 , Ceyhun 5 5 
1. PERİYOT 29-27 Darüşşafaka , 2. PERİYOT 49-48 İTÜ , 3. PERİYOT 71-63 İTÜ , MAÇ SKORU 91-89 İTÜ 
BEŞ FAUL Tufan 35.27 , Rice 36.39 , Kendrick 38.42 

Potada bugün 

Abdi İpekçi Salonu 
15.00 Efes Pilsen - Banvit 
Haldun Alagaş Salonu 
16.00 Tekel - Pınar Karşıyaka 
Atatürk Spor Salonu 
15.00 Tuborg Pilsener - Galatasaray 
Erdemir Spor Salonu 
16.00 Erdemir - Büyük Kolej 


</TEXT>
</DOC>
