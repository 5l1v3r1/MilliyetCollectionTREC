<DOC>
<DOCNO> 317683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonyas15.html </URL>
<DATE> 2005/02/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bu minibüs AB'ye çoktan girmiş .. Kliması, VCD'si, gazetesi var 
</HEADLINE>
<TEXT>

     Toplu taşıma araçlarında, sürücülerin özellikle hijyene dikkat etmedikleri ve gürültülü müzik dinledikleri yönünde şikayetler yoğunlaşırken, Kütahya'nın Tavşanlı İlçesi'ndeki bir minibüs şoförü, yolcularına ''5 yıldızlı'' konfor sunan farklı hizmet anlayışıyla dikkat çekiyor. 
     Tavşanlı'da, kent içi hatlarda çalışan Nurettin Aydın, klimalı, televizyonlu ve VCD'li aracında, yolcuları için günlük gazete bulunduruyor Aydın, AA muhabirine yaptığı açıklamada, ''Ben yolcu olsaydım, ne isterdim '' sorusundan hareket ederek, minibüsünü yolcuların en rahat edebileceği şekilde dizayn ettiğini söyledi. 
     Klimalı aracına bir televizyon ile VCD taktırdığını, ayrıca günlük ulusal ve yerel gazete bulundurduğunu ifade eden Aydın, şöyle konuştu 
     ''15 yıldan beri minibüsçülük yapıyorum. İnsanlar zaten durakta beklerken ve işe gidip gelirken ulaşımda sıkıntı çekiyorlar. Ben de bu noktada neler yapabileceklerimi düşündüm. Bir kere araçta yazın soğuk, kışın ise sıcak bir ortam oluşturulmalıydı. Bu ortamı klimayla sağladım. Sonra yolcular fırsat bulunca okuyabilsinler diye gazete almaya başladım. Stres için müzik önerilir. Kurduğum ses sistemiyle, kulakları rahatsız etmeyecek şekilde günümüzün sevilen şarkılarını çalıyorum. Bazı yolcular televizyon izlemeye meraklı oluyor. Onlar için de araca televizyon ve VCD aldım.'' Aydın, minibüsünü yolcuların konforunu sağlayacak şekilde dizayn etmekle işini en iyi şekilde yaptığını düşündüğünü dile getirerek, ''Toplumda herkes işini en iyi şekilde yapmaya çalışsa, hiçbir sorun kalmaz'' diye konuştu. 
     
</TEXT>
</DOC>
