<DOC>
<DOCNO> 336221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonspo10.html </URL>
<DATE> 2005/04/23/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
TBL'de gözler ligin dibine çevrildi... 
</HEADLINE>
<TEXT>

     Türkiye Basketbol Ligi'nde TBL ''normal sezon'' yarın yapılacak maçlarla tamamlanırken, gözler ligin dibine çevrildi. 
     Ligde, dün lider Efes Pilsen'e yenilerek normal sezonu 14. ve son sırada tamamlayan Büyük Kolej'den sonra düşmemek için play-out oynayacak 2. takım yarın yapılacak maçların ardından belli olacak. 
     
     DİREKT DÜŞME YOK 
     TBL'nin 2005-2006 sezonunda 16 takımla oynanacak olması nedeniyle bu sezon ligden direkt düşme yok. 
     Statü gereği bu sezon TBL'yi son 2 sırada tamamlayan takımlar, TB2L final grubunu 3. ve 4. sırada tamamlayan 2 takımla play-out mücadelesi verecek. 
     Tek devreli lig usulüne göre, tarafsız sahada oynanacak olan play-out maçlarından ilk 2 sırada yer alacak takımlar gelecek sezon TBL'de oynamaya hak kazanacak. 3. ve 4. takımlar ise TB2L'ye düşecek. 
     
     İNCE HESAPLAR 
     TBL'yi 13. sırada tamamlayacak ve play-out oynayacak son takım yarın tamamlanacak 26. hafta maçlarının ardından belirlenecek. 
     25. hafta maçlarının ardından 13. sırada yer alan Galatasaray'ın, play-out oynamamak yarın 11. sıradaki Bandırma Banvitspor'u deplasmanda en az 10 sayı farkla yenmesi gerekiyor. 
     Galatasaray 10 sayılık farkla bir galibiyet aldığı takdirde ise, Bandırma Banvitspor ve Galatasaray'ın puanları ve averajları 12. sırada yer alan İTÜ ile eşitlenecek. Üçlü averajın eşitleneceği bu durumda ise genel averajı kötü olan İTÜ, play-out oynayacak. 
     
     İTÜ, KAZANIRSA KALIYOR 
     Eğer, Galatasaray Bandırma Banvitspor'u 11 sayı ve üzerinde bir farkla mağlup ederse, bu kez Bandırma ekibi son 2 sırada yer alıp ligde kalma umutlarını play-out'a taşıyacak. 
     Sarı-Kırmızılıların 10 sayının altındaki bir farkla galibiyeti ve İTÜ'nün Tuborg Pilsener'e yenilmesi, halinde ise Galatasaray play-out oynayacak. 
     İTÜ kazandığı takdirde diğer maçlarda alınacak sonuçlara bakılmaksızın ligde kalacak. Aynı durum Bandırma Banvitspor için de geçerli olacak. Bandırma Banvitspor kendi evinde Galatasaray'ı yendiği takdirde play-out oynamayacak. 
     
</TEXT>
</DOC>
