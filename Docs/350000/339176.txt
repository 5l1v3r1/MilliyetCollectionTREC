<DOC>
<DOCNO> 339176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko01.html </URL>
<DATE> 2005/05/03/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Gima ve Endi'yi Carrefour alıyor 
</HEADLINE>
<TEXT>

     Carrefour Sabancı Ticaret Merkezi A.Ş. CarrefourSA , Gima hisselerinin alımı konusunda bir anlaşma imzaladı. 
     Gima Gıda ve İhtiyaç Maddeleri T.A.Ş’den İMKB’ye gönderilen açıklamada, şirketin hissedarı Fiba Holding A.Ş. tarafından GİMA’ya bir açıklama yapıldığı belirtildi. Açıklamada şöyle denildi 
     "Fiba Holding A.Ş, Fina Holding A.Ş, Fiba Faktoring Hizmetleri A.Ş, Girişim Faktoring A.Ş, Finansbank Suisse S.A, Finans Gayrimenkul Geliştirme İnşaat ve Yatırım A.Ş. ve Finans Finansal Kiralama A.Ş. ile CarrefourSA Carrefour Sabancı Ticaret Merkezi A.Ş. 
     arasında maliki bulunduğumuz Gima Gıda ve İhtiyaç Maddeleri T.A.Ş. 
     Gima hisselerinin satışı hususunda bugün bir Hisse Alım ve Satım Sözleşmesi imzalanmıştır. 
     Bu sözleşme çerçevesinde Fina Holding A.Ş. sahibi olduğu sermayenin yüzde 10’una tekabul eden 10 trilyon TL nominal değerde 10 milyar adet Borsa’da dolaşımda bulunmayan Gima hissesini CarrefourSA’ya 20 milyon dolar bedelle aracı kurum kullanmaksızın bugün devredecektir." Açıklamada ayrıca, şirket sermayesinin yüzde 50,178’ine tekabül eden 50 milyar 178 milyon 632 bin adet hissenin de grup şirketleri tarafından toplam 100 milyon 357 bin 264 dolar bedelle CarrefourSA’ya devredeceği, devir işleminin gerçekleşmesinin, çeşitli önkoşulların tamamlanması ve gerekli izinlerin alınmasına bağlı olduğu kaydedildi. 
     Carrefour'un anlaştığını duyurduğu Gima'nın 31 ilde 81 mağazası, Endi'nin de Türkiye çapında 50 mağazası bulunuyor. 
     
     12 yıldır Türkiye'de 

     Dünyada modern perakendeciliğin önde gelen isimlerinden Carrefour, Türkiye'de ilk mağazasını 1993 yılında İçerenköy'de açtı. 
     1996 yılında da Sabancı Grubu ile işbirliği yaparak CarrefourSA ismini aldı, ilk Carrefour alışveriş merkezi de bir yıl sonra Adana'da hizmet vermeye başladı. Bugün tüm Türkiye'de toplam 12 adet Carrefour hipermarketi bulunuyor. 

     
</TEXT>
</DOC>
