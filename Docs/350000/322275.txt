<DOC>
<DOCNO> 322275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur16.html </URL>
<DATE> 2005/03/09/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kumarhane baskınında yakalanan eski hakem kaçarken ayağını kırdı 
</HEADLINE>
<TEXT>

     Maslak'ta, bir lokale düzenlenen operasyonda, telsiz kumandalı rulet ortaya çıkartıldı. Rulet masasının bulunduğu dairenin 500 metre uzaklıklığındaki lokale gerçekleştirilen baskında FIFA kokartlı eski hakem Özcan Oal'ın 2. kattan düşüp ayağını kırdığı öğrenildi. Maslak Darüşşafaka Spor Tesisleri'nin 2. katında faaliyet gösteren lokale dün 06.00 sıralarında operasyon düzenlendi. 5'i kadın 14 kişi gözaltına alındı. Ahmet Akyüz'ün lokalin ve 500 metre uzağındaki binada kumarhanenin işletmecisi, Filiz Dönmez ve Dilek Yılmaz'ın krupiyer, Serkan Saber ve Mehmet Tolgan Kızılgök'ün ise güvenlik görevlisi oldukları öne sürüldü. 
     Baskında, polise yakalanmamak için geliştirilen yöntem polisi bile hayrete düşürdü. İnceleme yapan polis, oyuncular ile rulet masasının farklı binalarda yer aldığını belirledi. Yöntem şöyle rulet, Darüşşafaka Mahallesi Adalet Tababet Sitesi 22 numaradaki apartmanda kiralanan çatı katında duruyor. İkisi kadın, 3 kişi ruletin başında bekliyor. Masanın görüntüsü, verici aracılığıyla 500 metre mesafedeki lokale aktarılıyor. Oyuncular izledikleri rulete şans numaralarını seçerek katılıyor. Verilen talimatla rulet çevriliyor. 
     Baskında ayrıca, sinevizyon makinesi, rulet masası, elektronik kamera sistemi, çok sayıda poker fişi, 4 rulet taşı ve 39 deste iskambil kağıdı ele geçirildi. Gözaltına alınan kişiler ifadeleri alındıktan sonra savcının talimatıyla serbest bırakıldı. Bu kişilerin, rulet masasının lokalde yakalanması durumunda cezasının çok olacağı düşüncesiyle masayı daireye yerleştirdikleri öne sürüldü. 
     
     Sürpriz isim Oal 

     İddiaya göre, baskın sırasında içeride bulunan FİFA kokartlı eski hakem Özcan Oal, 2. katın camından çıkarken, kayarak düştü. Sağ ayak bileği ile sol dirseği kırılan Oal'ı, polis hastaneye kaldırdı. Oal'ın ilk ifadesinde, "Polisle karşılaşmamak için ikinci kattan çıkmayı düşündüm. Dengemi kaybederek düştüm" dediği öğrenildi. Hastanede, yaklaşık 3,5 saatlik bir ameliyat geçiren Oal'ın sağlık durumunun iyi olduğu bildirildi. 
     
</TEXT>
</DOC>
