<DOC>
<DOCNO> 349342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/soneko19.html </URL>
<DATE> 2005/06/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Devletin faaliyetleri ve 6 aylık hedefler, Temmuz'da açıklanacak... 
</HEADLINE>
<TEXT>

     Türkan Al AA 

Kamu Mali Yönetimi ve Kontrol Kanunu'nun, uygulamada sıkıntı yaratan bazı maddeleri yeniden düzenleniyor. 
     Maliye Bakanlığı tarafından hazırlanan ve üzerinde çalışmalar devam eden değişiklik taslağında, öncelikle bütçe yeniden tanımlanıyor. Kanundaki ''Bütçe, hükümetin mali işlemlerinin kapsamlı ve saydam bir şekilde görünmesini sağlar'' ibaresinden ''hükümet'' kelimesi çıkarılıyor. Taslakta ''Bütçe, mali işlemlerinin kapsamlı ve saydam bir şekilde görünmesini sağlar'' ifadesine yer veriliyor. 
     Mevcut Kanundaki ''orta vadeli program ve mali planın'' yerini de, ''orta vadeli bütçe çerçevesi kararı'' alıyor. 
     Bütçede öncelikli işler olarak sayılan ve ödeneklerin bir bölümünün ertesi yıl da kullanımına imkan veren işlerin kapsamı da genişletiliyor. 
     Yurt dışından tedariki yapılan silah, silah teçhizat ve mühimmat sevkinin her türlü riske karşı sigortalanması amacıyla yaptırılan nakliyat sigortası ile makine-teçhizat, yol ve otoyol, bilgisayar ve haberleşme sistemlerinin bakım işleri, her türlü onarım işleri ile elektronik bilgi erişim hizmetleri mali yılla sınırlı tutulmayan ve ertesi yıla yüklenmeye imkan veren hizmetler grubuna dahil ediliyor. 
     Maliye Bakanlığı'nın görüşü alınmak suretiyle, satınalma suretiyle edinilmesi ekonomik olmayan her türlü makine-teçhizat, cihazlar ve taşıtlar ile yangınla mücadele amacıyla hava ve deniz araçlarının kiralanması, orman ağaçlandırma ve amenajman işleri de, 3 yılı geçmemek üzere gelecek yıllara yönelik yüklenme yapılabilecek hizmetler arasına alınıyor. 
     
     DEVLETİN BİLANÇOSU AÇIKLANACAK 
     Yeni taslakla devlet, ekonomik ve mali konularda daha şeffaf hale getiriliyor. 
     Yasa taslağına konulan bir maddeye göre, merkezi yönetim bütçe kanununun ilk 6 aylık uygulama sonuçları, devletin finansman durumu, ekonomik ve mali duruma ilişkin gelişmeler, ikinci 6 aylık döneme ilişkin beklentiler ve hedefler ile faaliyetler, Ekonomik ve Mali Durum Raporu ile kamuoyuna duyurulacak. Söz konusu rapor, ilgili idarelerle işbirliği yapılarak Maliye Bakanlığı'nca hazırlanacak ve Temmuz ayı içinde kamuoyuna açıklanacak. 
     Devlet Planlama Teşkilatı da, kamu yatırımlarına ilişkin genel değerlendirme raporunu her yıl Mayıs ayı sonuna kadar kamuoyunun bilgisine sunacak. 
     Düzenlemeyle, mali kontrol yetkilisi müessesesi kaldırılacak ve yerine ön mali kontrol sistemi gelecek. Bütçe harcamalarına ilişkin ön kontrolü de her Bakanlık ve kuruluş kendisi yapacak. 
     Bu şekilde ödeneğini alan kamu kuruluşları, bir daha Maliye Bakanlığı'nın kapısını çalmayacak ve sözleşme, vize gibi işlerle uğraşmayacak. Ancak Maliye Bakanlığı, kuracağı sistemle, kamu kuruluşlarına verilen ödeneklerin doğru kullanılıp kullanılmadığını sürekli takip edecek. 
     
     ÖN ÖDEME YOLUYLA AVANS 
     Yeni düzenlemede, ön ödeme yoluyla avans işlemi de kolaylaştırılıyor. 
     Buna göre, harcama yetkilisinin uygun görmesi ve karşılığı ödeneğin saklı tutulması kaydıyla, ilgili kanunlarda öngörülen haller ile gerçekleştirme işlemlerinin tamamlanması beklenilemeyecek ivedi veya zorunlu giderler için avans vermek veya kredi açmak suretiyle ön ödeme yapılabilecek. Verilecek avansın üst sınırları bütçe kanununda belirlenecek. 
     Taşınır ve taşınmaz işlemlerini düzenleyen maddede yapılacak değişiklik ile de, Türk Silahlı Kuvvetleri ile Milli İstihbarat teşkilatı ve Emniyet Genel Müdürlüğü'nün savunma ve güvenlik amaçlı taşınırlarının kayda alınması ile bunların yönetim ve denetimine ilişkin esas ve usuller, Milli Savunma, İçişleri ve Maliye Bakanlıklarınca birlikte hazırlanarak, Bakanlar Kurulu'nca yürürlüğe konulacak yönetmelik ile belirlenecek. 
     Üst yöneticilerin hazırlayacakları faaliyet raporlarında da değişiklik yapan Taslak çerçevesinde üst yöneticiler, her yıl faaliyet raporu hazırlayacak. 
     Bu rapor, idare hakkındaki genel ve mali bilgileri, stratejik plan ve performans programı uyarınca yürütülen faaliyetleri ve performans bilgilerini içerecek şekilde düzenlenecek. 
     
</TEXT>
</DOC>
