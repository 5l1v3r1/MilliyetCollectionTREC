<DOC>
<DOCNO> 319586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/soneko10.html </URL>
<DATE> 2005/03/01/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
FT Dünya Bankası Başkanlığı için en büyük aday, Wolfowitz 
</HEADLINE>
<TEXT>

     İngiliz Financial Times gazetesi, Dünya Bankası başkanlığından ayrılacak James Wolfensohn'un yerine en güçlü adayın ABD Savunma Bakan Yardımcısı Paul Wolfowitz olduğunu yazdı. 
     Haberini banka yönetimine yakın kaynaklara dayandıran gazete, Dünya Bankası Başkanlığı konusunda çok az sayıda kişinin adının geçtiğini de ifade etti. 
     Eski Endonezya Büyükelçisi Wolfowitz'in Irak savaşının baş aktörleri arasında bulunmasının Dünya Bankası başkanlığını tartışmalı hale getireceğini iddia eden gazete, bir yetkilinin bu konuda ''gelişmekte olan toplumlarda büyük bir tepki yaratır'' şeklinde değerlendirdiğini de bildirdi. 
     Gazeteye göre Dünya Bankası başkanlığı konusunda ismi geçen diğer kişiler arasında ABD'li ilaç üreticisi Eli Lilly şirketinin eski yöneticisi Randall Tobias ile bankanın yardımlardan sorumlu koordinatörlerinden biri bulunuyor. 
     ABD Hazine Bakan Yardımcısı John Taylor ile Michigan State University Rektörü Peter McPherson'un ABD listesindeki diğer adaylar olduğunu yazan gazeteye göre, bu ikilinin şansı yok. 
     Dünya Bankası ve Uluslararası Para Fonu'nun IMF başkanlığı için pay sahibi ülkelerin desteğini almak gerekiyor. Fakat başkanlar daha çok büyük hissedarlar olan ABD ve Avrupa Birliği'nin görüşmeleriyle netleşiyor. Bu konuda da yaygın olan uygulama ise Dünya Bankası Başkanını ABD'nin, IMF Başkanını ise Avrupa'nın belirlemesi. 
     
</TEXT>
</DOC>
