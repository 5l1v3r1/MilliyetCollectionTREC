<DOC>
<DOCNO> 346436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonspo26.html </URL>
<DATE> 2005/05/27/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Beşiktaş, Efes Pilsen finali öncesinde iddialı 
</HEADLINE>
<TEXT>

     Türkiye Basketbol Ligi play-off final serisinde Efes Pilsen ile karşılaşacak Beşiktaş, şampiyonluk için iddialı. 
     Beşiktaş Kulübü Basketbol Komitesi Başkanı Yahya Kemal Gençer ile basketbol şubesi kaptanı Şenol Demirağ, siyah-beyazlı kulübün resmi internet sitesi aracılığıyla, final serisi hakkında görüşlerini aktardılar. 
     10 yıl sonra ilk kez bir gençlik kulübü takımının müessese 
     takımıyla final oynayacağını hatırlatan Gençer, şunları kaydetti 
     "Bu, Türk basketbolu açısından fevkalade bir sonuçtur. Ancak iyi değerlendirilmesi gerekir. Bizim takımımız tek tek oyuncu bazında bakıldığında Efes Pilsen’i de yenecek güçtedir. Burada en büyük faktörlerden biri de Beşiktaş’ın vefakar ve cefakar seyircisi olacaktır. Taraftarlarımız Ülkerspor ile yaptığımız son play-off maçındaki gibi Beşiktaş’a yakışır, Beşiktaşlılar’a yakışır olgunluk ve güzellik içinde takımlarını desteklerlerse, Beşiktaş 30 yıldır özlenen sonuca ulaşacaktır. 
     Burada yine Basketbol Federasyonu’ndan konuya geniş açıdan bakmasını bekliyoruz. Tekrar etmekte fayda görüyorum, Türk basketbolunun ilerlemesine ve geniş kitlelere yayılmasına vesile olmak istiyorsak, hakemlerimizin daha dikkatli ve objektif olmaları gerekir. 
     Hepimizin müşterek amacı Türk basketbolunun özlenen ve gelmesi gereken seviyeye yükselmesidir. 
     Seriye 1-0 geride başlamak bizim için handikap değil. Biz bu dezavantajı seyircimizin de desteğiyle, oyuncularımızın yükselmiş performansları sayesinde avantaja çeviririz. Taraftarlarımıza mesajım, bilhassa Abdi İpekçi Spor Salonu’ndaki maça hepsini bekliyoruz. Hiçbir fedakarlıktan kaçınmadan, 30 sene sonra gelen bu neticede en büyük payı almak üzere Beşiktaşlılar’a yakışır bir şekilde takımlarının yanında yer almalarını istiyoruz." 
     
     DEMİRAĞ "ŞAMPİYON OLMAK İSTİYORUZ" 
     Şenol Demirağ ise, ekip olarak şampiyonluğa koşullandıklarını vurgulayarak, şunları kaydetti 
     "1-0 geride başlamamız çok önemli değil. Buraya kadar geldik. 
     Bundan sonra da bunun sonunu getirmemiz gerekli. Şampiyon olmak istiyoruz. Bütün ekip şampiyonluğa konsantre oldu. Buraya gelmek kolay olmadı. Bunun da muhakkak sonunu getireceğiz. Taraftarlarımız her zaman yanımızdaydılar, sonuna kadar da yanımızda olsunlar. Takımımız hazırlıklarını yoğun bir şekilde sürdürüyor. Tolga Tekinalp dışında eksiğimiz yok. Tolga’yı da Efes Pilsen maçlarına yetiştirmeye çalışıyoruz." TBL play-off final serisine, normal sezonda her 2 maçı da kazanan Efes Pilsen 1-0 önde başlayacak. Seride 4 galibiyete ulaşacak takım 2004-2005 sezonu şampiyonu olacak. 
     
</TEXT>
</DOC>
