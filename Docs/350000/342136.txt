<DOC>
<DOCNO> 342136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sondun05.html </URL>
<DATE> 2005/05/13/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Özbekistan'da ayaklanma 
</HEADLINE>
<TEXT>

     Özbekistan'ın doğusundaki Andican kentinde ayaklanma çıktı ve isyancılar bölge yönetimini ele geçirdiler. Cezaevini basan yüzlerce kişi tutukluları serbest bırakırken, olaylarda 23 kişi hayatını kaybetti. 
     Andican'da dün gece başlayan ve gün boyu devam eden isyanın, akşam saatlerinde emniyet güçleri tarafından silah kullanılarak bastırıldığı bildirildi. 
     
     ÖNCE CEZAEVİ BASILDI 

     

Fransız haber ajansı AFP, bölge yönetiminin isyancılar tarafından ele geçirildiğini duyurdu. Cezaevini basan yüzlerce kişinin, tutukluları serbest bıraktığı belirtiliyor. 
     Appelatsia adlı bir insan hakları örgütünün yaptığı açıklamaya göre, isyancılar gece süren gösteriler sırasında Andican bölge yönetimi ile bir cezaevinin kontrolünü ele geçirdiler. 
     
     KADIN VE ÇOCUKLAR REHİN 

     Özbekistan Televizyonu, Andican’da valilik binasını ele geçiren isyancılarla valilik yetkilileri arasında yapılan müzakerelerden sonuç alınamadığını duyurdu. 
     Özbek milli haber ajansına UZA dayanarak verilen haberde, Andican’da valilik binasını ele geçirenlerin kadın ve çocukları rehin tuttuğu belirtildi. 
     Rus İtar-Tass ajansı da Özbekistan Devlet Başkanlığı kaynaklarına dayanarak verdiği haberde, silahlı kişilerin Andican’da kadın ve çocukları rehin tuttuğunu ve yapılan görüşmelerde anlaşmaya yanaşmadıklarını duyurdu. 
     
     GECEYE GERGİN GİRİLİYOR 

     Dün gece başlayan karışıklık nedeniyle geceye gergin bir ortamda giriliyor. 
     Andican’da çalışan Türk işadamlarından edinilen bilgiye göre, şehirde yağmalama olayları meydana gelmedi. 
     Güvenlik güçlerinin giriş ve çıkışları kapattığı Andican’da bugün okullar tatil edildi, telefon şebekeleri çalışmadı. 
     Bugün neler oldu 
     
     23 ÖLÜ, 30 YARALI 

     Andican’da kökten dincilikle suçlanan 23 kişinin yargılanmasının protesto edilmesiyle başlayan olaylarda, 23 gösterici öldü, 30’dan fazla kişi yaralanırken, göstericilere ateş açan askerlerden 30 kadarı rehin alındı. 
     Sabah saatlerinden itibaren başlayan olaylarda 20 kişinin hayatını kaybettiği haberleri gelirken, askerlerin göstericilere ateş açması sonucu 3 kişinin daha öldüğü bildirildi. 
     Görgü tanıkları, yönetim binası dışında toplanan göstericilere açılan ateşte 3 kişinin öldüğünü söylediler. 
     Açıklamada bulunan bir protestocu, Andican’da göstericilere ateş açan askerlerden 30 kadarının rehin alındığını söyledi. 
     Fergana haber ajansı ise Andican kentinde toplanan yaklaşık 50 bin kişinin geçim sıkıntısı ve yoksulluğu protesto amacıyla gösteri yaptığını belirtti. 
     Haberde, göstericilerden bazılarının Devlet Başkanı İslam Kerimov’un istifasını istediği kaydedildi. 
     

     
</TEXT>
</DOC>
