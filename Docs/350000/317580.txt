<DOC>
<DOCNO> 317580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonspo02.html </URL>
<DATE> 2005/02/22/ </DATE>
<TIME> 02.08 </TIME>
<AUTHOR>  </AUTHOR>
<HEADLINE>
Trabzonspor Klübü'nün şirketleşme çalışmaları... 
</HEADLINE>
<TEXT>

     Trabzonspor Kulüp Müdürü Burak Gürdal, halka arz ile iyi bir gelir elde edip, kulübün 11 milyon dolar civarındaki borcunu ödemek istediklerini söyledi. 
     Gürdal, Hamamizade İhsanbey Kültür Merkezi'nde düzenlenen Trabzonspor Kulübü'nün devam eden kurumsallaşma, şirketleşme ve borsa çalışmalarıyla ilgili bilgilendirme toplantısında, UEFA'nın kulüplerin denk bütçe ve borçsuz bir yapıda olmasını istediğinden dolayı kurumsallaşmaya önem verdiklerini belirtti. 
     Kurumsallaşma ile kulübün şeffaf bir şekilde yönetileceğini ifade eden Gürdal, ''Kurumsallaşmada kulübe nakit girişi çok önemli bir sebeptir. Halka arzın mantığı, elde edilecek gelirle borçların ödenmesi, geri kalan parayla da yeni yatırımların gerçekleştirilmesidir'' dedi. 
     Yakın bir gelecekte transferlerin Futbol Federasyonu'ndan izin alınmadan yapılamayacağını vurgulayan Gürdal, ''Federasyon da bütçesi denk olmayan kulübe transfer izni vermeyecektir. Bu nedenle borçsuz bir yapıya geçilmelidir'' diye konuştu. 
     Gürdal, halka arz ile 110-120 milyon dolar civarında bir şirket değeri doğacağını kaydederek, şunları söyledi 
     ''Bu dönem halka arz için iyi bir dönemdir. Halka arz ile iyi bir gelir elde edip kulübün 11 milyon dolar civarındaki borcunu ödemek istiyoruz. Borcun ödenmesinden sonra kulübe 11-12 milyon dolar civarında nakit kaynak kalacaktır. Bununla da kulübe gelir getirecek projeler gerçekleştirmeyi hedefliyoruz. Bu projelerin gerçekleşmesi hem Trabzonspor'a hem de Trabzon şehrine katkı sağlayacaktır.'' Kulübün şirketleşme çalışmalarını yürütmek üzere ihale yapıldığını, en ucuz teklifi veren şirketlerle çalışıldığını, bu şirketlerin de Türkiye'nin en iyi firmaları olduğunu kaydeden Gürdal, halka arz işlemlerinin ise yüzde 5 komisyon karşılığında Deniz Yatırım A.Ş. tarafından yapılacağını söyledi. 
     Eski Trabzonspor kulüp başkanlarından Özkan Sümer ise kulüp için son derece önemli olan şirketleşme ve halka arz kararının, genel kurulda yeterince tartışılmadan ve yeterince bilgilendirilmeden verildiğini savundu. 
     Halka arzın iyi kullanıldığı takdirde Trabzonspor'a birçok fırsat kazandıracağını ifade eden Sümer, ''Yapılması planlanan projeler daha önce hazırlanmalıydı. Ancak halka arz kararının alındığı ilk günden itibaren birçok yanlış yapılmaktadır. Bunlardan birisi de gerçekleştirilmesi düşünülen projelerin hala düşünülmemiş olmasıdır'' dedi. 
     Sümer, Trabzonspor'un rakipleriyle rekabet edebilmesi için üreten bir yapısının olması gerektiğine işaret ederek, ''Elbetteki dışarıdan da yerli ve yabancı oyuncular transfer edilecektir. Ancak Trabzonspor'un rakipleriyle rekabet edebilmek için tek seçeneği altyapıya önem vermesidir'' diye konuştu. 
     
</TEXT>
</DOC>
