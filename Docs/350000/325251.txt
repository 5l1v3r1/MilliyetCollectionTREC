<DOC>
<DOCNO> 325251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/yazar/ulagay.html </URL>
<DATE> 2005/03/20/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Bush, Irak'ı 'düzeltti' şimdi sıra yoksullarda 
</HEADLINE>
<TEXT>


ABD Irak'a iki yıl önce saldırdı. Başkan Bush'un Almanya ve Fransa gibi geleneksel müttefiklerinin itirazını hiçe sayarak başlattığı saldırının başlıca gerekçesi, Saddam Hüseyin'in sahip olduğu kitle imha silahlarıyla insanlık için büyük bir tehdit oluşturduğu iddiasıydı. Savaşın başlangıcında İngiltere 45 bin askerle ABD'ye destek verirken ABD ve İngiltere dışında 36 ülkenin az sayıda askerle katıldığı "koalisyon" güçlerinin toplam asker sayısı 170 bindi. 

Irak'taki başarı 
İki yıl sonra çok parlak bir bilanço var karşımızda. Irak savaşta kolayca yenildi ama kitle imha silahları bir türlü bulunamadı. Savaşta ve h l sürmekte olan ayaklanmada 18 marta kadar 1,518 Amerikan askeri öldü, yaralı sayısı 11,300'e yaklaştı. Ölen İngiliz askeri sayısı 86'yı, diğer ülkelerden ölen asker sayısı 91'i, Iraklı olmayan sivillerin kaybı 257'yi buldu. Ölen ve yaralanan Iraklı asker sayısı konusunda sağlıklı bilgiler yok. Ölen Iraklı sivillerin sayısıyla ilgili tahminler ise 20 binle 100 bin arasında değişiyor. Bugün Irak'ta görev yapan asker sayısı 175 bin dolayında ve bunlardan yalnızca 8,900'ü İngiliz askeri. Irak'ta asker bulunduran ülke sayısı da 38'den 24'e inmiş durumda. Yapılan kamuoyu yoklamalarına göre, iki yıl önce Amerika halkının 70'i Irak Savaşı'nı gerekli ve haklı bulurken bugün bu oran 45'e inmiş bulunuyor. Bu hafta sonu Amerika'nın değişik kentlerinde 800 savaş karşıtı gösteri yapılması bekleniyor. Irak serüveninin ABD'ye toplam parasal faturası 200 milyar dolar dolayında. Ve bütün bunların karşılığında Bush'un "büyük başarısı" olarak tantanası yapılan şey, Irak'ta halkın sınırlı bir bölümünün katıldığı bir seçimin yapılmış olması. Bu seçimle oluşan meclisin Irak'ın geleceğini nasıl biçimlendireceği bile belli değil. 
Bu büyük başarı öyküsünün baş mimarı, Irak'a savaş açılmasının önde gelen savunucusu olan Savunma Bakan Yardımcısı Paul Wolfowitz idi. Başkan Bush, "askeri güç kullanarak Ortadoğu'yu ve dünyayı hizaya getirme" iddiasının sahibi olan "yeni muhafazak r" ekibin yıldızı Wolfowitz'i Dünya Bankası başkanlığına aday gösterdi. Bush'un bu seçimi ABD dışındaki dünyanın fikrine zerrece önem vermediğini ve herkesi deyim yerindeyse "eşek yerine koymaya" devam ettiğini kanıtladı. 
Hemen tüm dünya ülkelerinin hissedarı olduğu Dünya Bankası'nın başına Paul Wolfowitz'in atanmak istenmesi Bush'un küresel düzenden ne anladığını da bir kez daha gözler önüne serdi. Bush dünyayı Teksas'taki çiftliği gibi yönetmeye ve Dünya Bankası gibi "uluslararası" bir kuruluşu da buna alet etmeye kararlıydı. Wolfowitz'in adaylığını onaylayan kıdemli Washington uzmanı Adam Posen, Bush'un son kararını şöyle değerlendiriyor "Bu kararın amacı, yeni muhafazak rların dış politikadaki hedeflerine varma çabalarının yeni bir alanda desteklenmesidir. Amaç dünyayı ABD için daha güvenli bir yer haline getirmek ve çıban başı olabilecek devletleri kendi topraklarında dönüşüme zorlamaktır. Irak'taki başarısız maceranın tersine, Dünya Bankası'nın bu amaçla kullanılması daha başarılı sonuçlar verebilir ve kalkınma çabasındaki ülkelere yarar sağlayabilir... Dünya Bankası, Bay Wolfowitz'in amaçlarını gerçekleştirmesine yarayacak yegane kuruluştur." F. Times, 18 mart 2005 

Wolfowitz amca 
Wolfowitz'in adaylığını alkışla karşılayan Wall Street Journal gazetesindeki yorum ve değerlendirmeler de Bush'un Dünya Bankası'na nasıl bir rol vermek istediğini ortaya koyuyor. Dünya Bankası kaynaklarının 70'inin Çin, Brezilya, Meksika ve Türkiye gibi piyasalardan da borçlanabilecek ülkelere kullandırılmasını eleştiren Wall Street Journal, Banka'nın kaynaklarının ABD'nin sözünden çıkmayacak daha yoksul ülkelere kullandırılması gerektiğini belirtiyor. Niyet açık Bush yönetimi, dünyanın yoksullarını da 'düzeltmeye' ve yola getirmeye kararlı. 'Düzelmeyen' olursa Wolfowitz amca düzeltecek. 



</TEXT>
</DOC>
