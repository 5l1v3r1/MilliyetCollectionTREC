<DOC>
<DOCNO> 323803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur49.html </URL>
<DATE> 2005/03/14/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Garipoğlu "Nesim Malki Sümerbank'a ortak olmak istedi" 
</HEADLINE>
<TEXT>

     El konulan Sümerbank'ın usulsüz işlemlerle zarara uğratıldığı iddiasıyla bankanın eski sahibi Hayyam Garipoğlu'nun da aralarında bulunduğu 52 sanığın yargılanmasına devam edildi. 
     İstanbul 8. Ağır Ceza Mahkemesi'ndeki duruşmaya, tutuksuz sanıklar Kasım Garipoğlu, Nizam Garipoğlu, Nida Garipoğlu, İsmail Emen, Hüseyin Çelik, Tuğrul Hüseyin Mataracı, Burhan Taştan, Murat Yüksel, Yılmaz Oruçoğlu, Cem Feridun Yeşil ve Bülent Gökhan Günay katıldı. Hayyam Garipoğlu'nun da aralarında bulunduğu 41 sanık ise duruşmaya gelmedi. 
     Mahkeme Heyeti Başkanı Akın, söz almak isteyen Kasım Garipoğlu'na, sunduğu dilekçelerde emekli hakim olduğunu bildirdiğini hatırlatarak, nerede hakimlik yaptığını sordu. 
     Bursa'da 2 yıl hakimlik yaptığını, 3 yıl da avukat olarak çalıştığını belirten Garipoğlu, dilekçelerinde emekli hakim olduğunu söylemediğini ifade etti. 
     İddianamede ''bankayı 1 kuruş ödemeden'' aldıklarının öne sürüldüğünü kaydeden Garipoğlu, ''O zaman Türkiye 65 milyondu. İhaleye 3 kişi girdi'' dedi. 
     Bankanın ihalesi aşamasında yaşadıkları sıkıntıları anlatan Garipoğlu, bankayı almalarının ardından yönetici olarak Şükrü Karahasanoğlu ile anlaştıklarını söyledi. 
     Karahasanoğlu'nun Nesim Malki'nin Kıbrıs'taki bankasında da müşavir olarak görev yaptığını belirten Garipoğlu, Malki'nin Sümerbank'a ortak olmak istediğini kaydetti. 
     
     MALKİ'NİN TEKLİFİNİN KABUL EDİLMESİ 
     Malki'nin teklifinin kabul edilmesi yönünde oğlu Hayyam Garipoğlu'na telkinde bulunduğunu anlatan Garipoğlu, şunları söyledi 
     ''Malki düşünüldüğü kadar zengin biri değildi. Türkiye'de bir Musevi zümresi var. Malki'nin ortaklığı nedeniyle Museviler ticaretlerini bizim banka üzerinden yaparlar diye düşündük. Malki ortak olmak için parayı sanki bir hırsız gibi kıyıda köşede verdi. Bu ortaklıktan yeğeni dışında kimsenin haberi yoktu. Hazine banka almasına izin vermiyordu. Bankaya ortaklığı konusunda yazılı hiçbir belge yoktu. Eğer Hazine'den izin alırsa kağıt üzerinde de ortak olacaktı. Öldürülünce, yakınları parasını istedi.'' Daha sonra Petrol Ofisi ihalesine girip kazandıklarını belirten Garipoğlu, bunun ardından oğlu hakkında Nesim Malki'nin öldürülmesine ilişkin soruşturma açıldığını ve bankanın sıkıntıya düştüğünü ifade ederek ''Bankaya para lazımdı ama para yoktu. Malımızı sattık bankaya yatırdık'' dedi. 
     
     ''MALIMIZI SATAMAYINCA İTİBARIMIZI KULLANDIK'' 
     Başka gayrımenkullerini de satmaya çalıştıklarını ancak bunun kısa sürede yapılamadığını anlatan Garipoğlu, ''Bankaya acil para lazımdı. Bize inanan firmalara kredi çıkardık. Bunları tekrar bankaya koyduk. Yani malımızı satamayınca itibarımızı kullandık'' diye konuştu. 
     İsmail Emen de, Garipoğlu firmalarının kullandığı kredilere karşılık büyük teminatlar alındığını, bankanın değişik zamanlarda sermaye artırımına gittiğini belirterek, şunları kaydetti 
     ''Bankanın 2. sermaye artırımı sırasında Kasım Garipoğlu beni arayarak, bankada repoda bulunan parasının kefen parası olduğunu söyleyip, bunun sermaye artırımında kullanılmamasını istedi. Ben de bu durumu Hayyam Garipoğlu'na ilettim. O, paranın sermaye artırımında kullanılmasını söyledi.'' Orhan Aslıtürk'ün gıyabi tutukluluk halinin devamını, sanık avukatlarına savunmalarını hazırlamaları için son kez süre verilmesini kararlaştıran mahkeme heyeti, duruşmayı erteledi. 
     
     MÜTALAA 
     İstanbul Cumhuriyet Savcısı Selamettin Celep tarafından geçen celse verilen mütalaada, Hayyam Garipoğlu, Ali Resul Ergeç, Cem Ferudun Yeşil, İsmail Emen, Cengiz Biçer ve Metin Berk'in ''zimmet'' suçundan 6 ile 12'şer yıl arasında ağır hapis cezasına çarptırılmaları isteniyor. 
     Kasım Garipoğlu, Mehmet Nida Garipoğlu, Nizam Garipoğlu ve Handan Güleç, Murat Yüksel, Fahri Bahçıvanoğlu, Şükrü Karahasanoğlu, Bülent Gökhan Güney, Osman Karabağ, Ömer Caf, Yaşar Nail Keçeli, Turgut Hüseyin Mataracı, Hüseyin Çelik, Osman Yılmaz Buzcu ve Gazeli Başer'in de ''nitelikli dolandırıcılık' suçundan 3 ile 7.5'ar yıl arasında ağır hapis cezasına çarptırılmaları talep edilen mütalaada, Hayyam Garipoğlu'nun ''cürüm işlemek amacıyla teşekkül oluşturmak ve yönetmek'' suçundan, kardeşlerinin de aralarında bulunduğu 39 sanığın da ''cürüm işlemek amacıyla oluşturulan teşekküle üye olmak ile yardım ve yataklık etmek'' suçundan beraatlerine karar verilmesi öngörülüyor. 
     Orhan Aslıtürk hakkındaki davanın zaman aşımı süresi dolduğu için ortadan kaldırılması istenen mütalaada, Burhan Taştan, Filiz Sonat Şafak, Güllüşah Zerrin Yılmaz, Fatma Ebru Başer, Mehmet Aktaş, Yılmaz Oruçoğlu, Mustafa Faruk Keçeli, Server Faruk Kayaokay ile Ahmet Şimşek'in ''dolandırıcılık'' suçundan beraatlerine karar verilmesi talep ediliyor. 
     Mütalaada, Muhammet Ciğer'in de aralarında bulunduğu bazı sanıklar hakkındaki suçlamalara ilişkin zaman aşımı süreleri dolanların ortadan kaldırılması, mükerrer dava açılanların da reddine karar verilmesi öngörülüyor. 
     
</TEXT>
</DOC>
