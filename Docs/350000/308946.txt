<DOC>
<DOCNO> 308946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sontur13.html </URL>
<DATE> 2005/01/24/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Rus mankenin dramı... Antalya'da kraliçeydi, İstanbul'da tecavüze uğradı 
</HEADLINE>
<TEXT>

     
     İbrahim LALELİ ANTALYA, DHA 
     

TÜRK işadamı Ü.T.'nin tecavüzüne uğradığını ileri sürerek Kadıköy Cumhuriyet Savcılığı'na dilekçe verip şikayetçi olan Rus manken A.B., 2 yıl önce Antalya Kemer'de yapılan Crystal Crown Güzellik Yarışması'nda birinci seçilerek kraliçelik tacı takmıştı. 
     Kemer'e kamp için 15 Mayıs'ta gelen 21 Rus güzel arasında yer alan A.B., bir hafta süresince tarihi ve turistik yerleri gezmiş, yat turuna çıkmış ve Aquapark Su Cenneti'nin dalga havuzunda katalog çekimlerine katılmıştı. 23 Mayıs 2003 gecesi yapılan finalde de 20 kızla birlikte podyuma çıkan A.B., seksi dansı ve transparan kıyafetiyle jüriyi etkilemişti. Manken-şarkıcı Ayşe Hatun Önal'ın da jüri üyesi olduğu gecede 1.76 boyu, 84-59-87 vücut ölçüleriyle dikkat çeken Rus manken A.B. Crystal Crown Güzeli' seçilirken, Natalia Jeleznova 2'nci ve Ekaterina Gueheva da 3'üncü olmuştu. Yarışmadan sonra sevinç gözyaşları döken A.B., çeşitli hediyelerin yanı sıra bir hafta Antalya tatili de kazanmıştı. 
     
     KAHİRE'YE GİTTİ 
     Rusya'nın önde gelen mankenlik ajanslarından merkezi Moskova'da bulunan V.G. Models'e bağlı olarak çalışan 18 yaşındaki A.B. yarışmadan sonra da sık sık Türkiye'ye gelerek Kemer'de kaldı. Yarışmaya ev sahipliği yapan Kemer'deki Club Aura Eğlence Merkezi'nin sahibi Adnan Şeker ile diyaloğunu koparmayan Rus manken A.B., eğlence merkezinin Kahire'de açılacak olan şubesi için de geçtiğimiz aylarda Mısır'a giden kafilede yer aldı. 
     
     TECAVÜZE UĞRADIM 
     Rus manken A.B., İstanbul'da kuru temizleme firması ortaklarından Ü.T.'nin ülkesinde bağlı olduğu V.G. Models ile internetten bağlantı kurarak kendisini bir organizasyon için Türkiye'ye davet ettiğini, 14 Kasım akşamı Türkiye'ye geldiğini, işadamının kendisini havalimanında karşılayarak Bağdat Caddesi'ndeki evine götürdüğünü, 2 gün boyunca fiziki şiddete maruz kaldığını, taciz ve tecavüze uğradığını iddia etti. Rus model, avukatı İlknur Demiryol aracılığıyla Kadıköy Cumhuriyet Savcılığı'na gönderdiği dilekçede de Ü.T.'nin cezalandırılmasını istedi. 
     
</TEXT>
</DOC>
