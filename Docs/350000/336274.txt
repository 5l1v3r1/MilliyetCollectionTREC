<DOC>
<DOCNO> 336274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sontur24.html </URL>
<DATE> 2005/04/23/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Genç kızın dansöz kıyafeti gibi bir giysiyle gösteri yapmasına müdahale 
</HEADLINE>
<TEXT>

     Zonguldak'ta 23 Nisan Ulusal Egemenlik ve Çocuk Bayramı kutlamalarında, Ukrayna halk dansları ekibinden bir genç kızın, ''dansöz'' kıyafetine benzer bir giysiyle gösteri yapmasına yetkililer müdahale etti. 
     Valilik önündeki Atatürk Anıtı'na çelenk konulmasının ardından saygı duruşunda bulunuldu, İstiklal Marşı okundu. 
     Daha sonra, öğrenciler Vali Yavuz Erkmen, 3. Er Eğitim Tugay ve Garnizon Komutanı Tuğgeneral Kemal Bayalan, Belediye Başkanı Secaattin Gonca, Cumhuriyet Başsavcısı Durdu Kavak ve İl Emniyet Müdürü Atilla Çınar'ın makamına oturdular. 
     Hava muhalefeti nedeniyle Canpolat Pamay Salonu'nda devam eden törende, günün anlam ve önemine ilişkin konuşmalar yapıldı. 
     İlköğretim okullarının halkoyunları gösterisinin ardından kutlamalara katılmak için Ukrayna'dan gelen halk dansları ekibinden bir genç kız, üzerindeki tülden örtüyü çıkararak dans etmeye başladı. 
     ''Dansöz'' kıyafetine benzetilen giysisiyle dans eden genç kız, yetkililerin müdahalesiyle salondan dışarı çıkarıldı. 
     Yetkililer, ekibin prova yapmadan sahneye çıkarıldığı için gösterinin içeriği konusunda bilgi sahibi olmadıklarını, Ukraynalı genç kızın da kıyafetinin kutlamalara uygun görülmemesi nedeniyle sahneden alındığını kaydettiler. 
     Bartın'da ise Atatürk Stadyumu'nda gerçekleştirilen kutlamalar çerçevesindeki bazı gösteriler yağmur nedeniyle yapılamadı. 
     23 Nisan Ulusal Egemenlik ve Çocuk Bayramı, Karabük'te de törenlerle kutlandı. 
     
</TEXT>
</DOC>
