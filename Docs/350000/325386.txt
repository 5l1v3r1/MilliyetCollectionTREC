<DOC>
<DOCNO> 325386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/ekonomi/eko03.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan'ın çiftliği ya şehitlere ya yetimlere 
</HEADLINE>
<TEXT>


NEDİM ŞENER 

Orman Bakanı Osman Pepe, Uzanlar'ın Pamukova'daki orman arazisi üzerine kurduğu çiftliği TMSF'nin kendilerine teslim etmesi durumunda Çocuk Esirgeme Kurumu ya da şehit ailelerine dinlenme kampı olarak tahsis edilmesini istediklerini dile getirdi. 
Milliyet'in önceki gün manşetine taşıdığı 'Uzanlar'ın orman arazisi üzerindeki çiftliğine 7 yıldır ses çıkarmayan Orman Müdürlüğü'nün TMSF'ye geçtikten sonra yıkma isteği' haberi üzerine dün Orman Bakanı Pepe açıklama yaptı. Pepe, geçmiş yıllarda burayla ilgili olarak yasal işlemleri yapmayanlar hakkında soruşturma açılacağını söyledi. Orman Bölge Müdürlüğü'nden TMSF'ye gönderilen yazıda çiftliğin yıkım için kendilerine teslim edilmesinin istenmesine rağmen amaçlarının çiftliği yıkmak olmadığını belirtti. Bakanlık olarak çiftliğin dinlenme tesisi şeklinde kullanılması için kararın çıkartıldığını kaydeden Pepe, "Ancak şu anda çiftlik arazisinin üzerine kayıtlı olduğu Uzanlar'a ait şirketlerle ilgili yasal sürecin sürmesinden dolayı uygulama geçilmeyecek. Ve burası yıkılmayacak" dedi 
Pepe, 1997'de yapılan çiftliği Uzanlar'ın kullandığını buna rağmen kamu görevlilerinin yasal yetkilerini kullanmadığını belirtirken çiftlikle ilgili görevini yapmayanlar hakkında Teftiş Kurulu'nu görevlendireceğini de iletti. 




</TEXT>
</DOC>
