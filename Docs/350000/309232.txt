<DOC>
<DOCNO> 309232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonsiy23.html </URL>
<DATE> 2005/01/25/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Türkiye, mali yardımları kullanmada büyük ilerleme kaydetti 
</HEADLINE>
<TEXT>

     Türkiye-AB mali işbirliği çerçevesindeki proje ve programların izlenmesi ve değerlendirilmesi sürecine ilişkin olarak kurulan ''Ortak İzleme Komitesi'' ikinci toplantısını yaptı. 
     AB Genel Sekreterliği'nden ABGS yapılan açıklamaya göre, Türkiye'de aday ülke statüsünde ikinci kez yapılan ''Ortak İzleme Komitesi'' toplantısının sonuçları, Türkiye'nin mali yardımları kullanmada büyük ilerleme kaydettiğini gösteriyor. 
     Toplantıda, yürütülmekte olan mali işbirliği program ve projelerine ilişkin konular ''Sentez İzleme Raporu'' ve ''Ülke Değerlendirme Raporu'' çerçevesinde ele alınırken, ''Ülke Değerlendirme Raporu''nda, AB kriterleri göz önünde bulundurularak yapılan değerlendirmede, program ve projelerin uygulaması genel olarak yeterli bulundu. 
     Türkiye-AB mali işbirliğinin en üst düzey toplantısı olması bakımından büyük önem taşıyan toplantıda, 30 MEDA projesi, 44 katılım öncesi mali işbirliği çerçevesinde yürütülen proje ve Marmara deprem rehabilitasyon projesi olmak üzere toplam değeri yaklaşık 793 milyon euro olan 75 proje ve program, öngörülen hedeflere ulaşmada kaydedilen etkinlik bakımından değerlendirilmeye tabi tutuldu. 
     AB Genel Sekreteri Murat Sungar ve Avrupa Komisyonu Türkiye Delegasyonu Başkanı Hansjörg Kretschmer'in eş başkanlığında yapılan toplantı, Türkiye'nin AB yardımlarını kullanabilme kapasitesinin değerlendirilmesi ve sonuçlarının Avrupa Komisyonu'na sunulacak olması bakımından önem taşıyor. 
     
</TEXT>
</DOC>
