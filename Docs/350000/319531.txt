<DOC>
<DOCNO> 319531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun10.html </URL>
<DATE> 2005/03/01/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Litvanya'nın AB üyeliği fuhuş çetelerine yaradı 
</HEADLINE>
<TEXT>

     Eda BERKBAYRAK LİTVANYA, DHA 

      EUROPOL Litvanya Bürosu Şefi Mindaugas Petrauskas, Litvanya'nın Avrupa Birliği üyeliğiyle birlikte fuhuş pazarının daha da aktif hale geldiğini söyledi. 
     Bugün bir basın toplantısı düzenleyen Mindaugas Petrauskas, polis istihbaratına göre her ay ortalama 15 Litvanyalı kızın seks hizmeti' vermek üzere İngiltere'ye satıldığını belirtti. İngiltere'de bir Litvanyalı kız için yaklaşık 3-4 bin sterlin 7-9 bin YTL ödendiğini kaydeden Petrauskas, Litvanya'nın AB üyeliğiyle birlikte İngiltere'de faaliyet gösteren Litvanya kökenli suç çetelerinin de daha etkin hale geldiğine dikkat çekti. 
     Petrauskas ayrıca Litvanyalı kızların genellikle Arnavut kökenli çeteler tarafından satın alındığı ve seks kölesi olarak kullanıldığının tespit edildiğini belirterek, "Bazı Litvanyalı kızların kaçarak polise sığınması üzerine İngiltere ve Litvanya polis teşkilatları ortaklaşa bir operasyon yürüttü. Operasyonda 11'i Arnavut ve 5'i Litvanyalı olmak üzere toplam 16 kişi tutuklandı" dedi. 
     
</TEXT>
</DOC>
