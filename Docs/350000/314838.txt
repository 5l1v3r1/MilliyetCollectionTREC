<DOC>
<DOCNO> 314838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/yazar/myilmaz.html </URL>
<DATE> 2005/02/13/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
MİT hangi gözle bakıyor 
</HEADLINE>
<TEXT>

MİT'çi Kozinoğlu'nun Enerji yolsuzluğuyla bağlantısı üzerine, MİT Müsteşarı Atasagun 'acil soruşturma' istedi. Aynı konuşmalar aylar önce Çakıcı skandalıyla ilgili yayımlanmış, Atasagun tepki vermemişti. Şimdi bunu, "O zaman o gözle bakmamıştık" diye açıklıyor 
Milliyet okuyucuları için Kaşif Kozinoğlu yabancı bir isim değil. Milli İstihbarat Teşkilatı'nın MİT Dış Operasyonlar Daire Başkanı Yardımcısı'nın adını Milliyet sütunlarında ilk kez Alaattin Çakıcı'nın yurtdışına kaçışı nedeniyle açılan soruşturmayla ilgili haberlerde gördük. 
Eski Yargıtay Başkanı Eraslan Özkaya, müteahhit Hakkı Süha Şen ve Çakıcı grubunun dinlemelere takılan değişik telefon konuşmaları nedeniyle.. 
O günlerde MİT Müsteşarı Şenkal Atasagun, Kozinoğlu ile ilgili Milliyet'te yayımlanan haberleri, bir elemanını koruma refleksiyle değerlendirme yolunu tercih etmişti. 
Kozinoğlu'nu savunmuş, Yargıtay Başkanı'na "yalan söylüyor" diyecek kadar ileri de gitmişti. 
Bizlere bu telefon konuşmalarını yazdığımız için yüzlerce milyar liralık tazminat davası açan eski Yargıtay Başkanı'nın gazetelerde yayımlanan bu söze neden herhangi bir tepki göstermediği de ayrı bir konu. Yeri gelmişken belirteyim istedim. 
Kaşif Kozinoğlu'na yönelik "koruma" o kadar ileri gitti ki, kendisi Japonya'ya geçici görevle gönderildi. "Geçici görevlendirme"nin 1 Nisan 2005'te yürürlüğe girecek yeni Türk Ceza Kanunu'nun bir hükmü nedeniyle yapıldığı ileri sürüldü, MİT'ten bu konuda herhangi bir yalanlama da yapılmadı. İddiaya göre, Kozinoğlu'nun fotoğraflarının "sanık" olarak çekilmesi istenmiyor, yeni TCK da bunu garanti altına alıyor.. 
Önceki gün, Enerji Bakanlığı'ndaki yolsuzluk soruşturması nedeniyle Kaşif Kozinoğlu'na ait bazı dinleme kayıtları Hürriyet ve Milliyet'te yeniden yayımlandı. 

Gecikmiş bir tepki 
Dün de MİT Müsteşarı, Sabah'tan Aslı Aydıntaşbaş'a bu konuşmalarla ilgili olarak "acil soruşturma" açılması emrini verdiğini söyledi. 
MİT gibi, ülkede olup biten her şeyden haberdar olması gereken bir kurumun başındaki kişi için "biraz" gecikmiş bir tepki 
Çünkü aynı konuşma kayıtları Yargıtay - Çakıcı skandalı sırasında, geçtiğimiz ağustos ayında da yayımlanmıştı. 
Bununla ilgili ilk haber 1 Ağustos 2004 tarihinde Milliyet'te yayımlandı. "Çakıcı dosyasında bir MİT'çi daha" başlıklı haberin alt başlığı da şöyleydi "Kozinoğlu, Çakıcı'dan tahsilat için yardım istedi." 
Haberden bir paragraf aktarıyorum "Kozinoğlu'nun dinlemeye takılan telefon kayıtlarında, Çakıcı ve adamlarından alacak tahsili için de yardım istediği bulgularına ulaşıldı. Ünlü MİT'çinin üçüncü şahısların alacaklarının tahsilatına yardımcı olmaya çalıştığı belirlendi." 

Müteahhidin alacağı 
Bu haberden üç hafta sonra, 21 Ağustos 2004 tarihli Radikal'de "MİT'çinin tahsilat talebi" başlıklı bir haber yayımlandı. Bu haberden de bir alıntı yapalım "Bu arada, Kozinoğlu'nun, Çakıcı'nın adamlarından biriyle konuşurken Çakıcı'ya iletilmek üzere dile getirdiği 'tahsilat ricası'nın karanlıktaki bazı noktaları da aydınlandı. Kozinoğlu, 'Ona söyle, adamı arasın, üzerine kab s gibi çökerim desin' şeklindeki ricasını, Ankaralı müteahhit bir arkadaşının alacağı için dile getirdi. Ancak Çakıcı, müteahhidin alacağını az bulduğu için devreye girmedi." 
MİT Müsteşarı anlaşılan o günlerde gazete okumamış, okuması gereken görevliler de ona bu haberlerden söz etmemişler 
Atasagun o günlerde, Kozinoğlu'nun Yargıtay Başkanı ile görüşmesinin Çakıcı dosyasının geciktirilmesiyle ilgili olmadığını iddia ediyordu. Güya Kurtlar Vadisi dizisinden etkilenen değişik mafya grupları arasındaki çatışma bir ünlü siyasetçiye suikastla sonuçlanacaktı, Kozinoğlu bunu önlemek istiyordu vs... 
Bilgi için bir not Çakıcı, mahkemedeki ifadesinde bu senaryoyu reddetti 
Atasagun o günlerde "elemanımıza güveniyoruz" demeyi de ihmal etmiyordu. 

Soruşturmaya yeni boyut 
Şimdi, "İddia edildiği gibi borç tahsilatında devreye girmişse elbette suçludur. Suçluysa cezasını çekecek" diyor. Aylar önce yazılan bulguların "soruşturmaya yeni boyut getirdiğini" söylüyor. Ve Kozinoğlu ile ilgili soruşturma yapan MİT'in Müsteşarı, yine aylar önce gazetelerde yayımlanan bulgulara ilişkin "dinleme tutanakların orijinalinin tamamını isteyeceğini" dün duyuruyor 
Ve daha da ilginci, Aslı Aydıntaşbaş'a, o tarihte Kozinoğlu ile ilgili olarak açılan soruşturmada incelenen telefon kayıtlarına "O gözle bakmamıştık" da diyebiliyor.. 
Çakıcı ile Kozinoğlu ve MİT ilişkisinde Atasagun'un sözlerine itimat ederek, Çakıcı'nın MİT ile ilişkisi olmadığına kanaat getiren "kamuoyu"nun da şimdi olaylara "başka bir gözle bakma" hakkı doğuyor. 
Atasagun dosyalara tekrar "hangi gözle" bakacaksa bakmalı ve gerçeği merak eden kamuoyunu tatmin edecek bir açıklama yapmalı... 

Kozinoğlu'na soruşturma MİT Müsteşarı Atasagun, enerji operasyonunda gözaltına alınan işadamı İbrahim Selçuk'un bir alacağı için Alaattin Çakıcı'nın aracı olmasını istediği anlaşılan MİT'çi Kaşif Kozinoğlu hakkında idari soruşturma başlatılması talimatı verdi. Son dönemde Çakıcı'nın adının geçtiği tüm soruşturmalarda ortaya çıkan Kozinoğlu, MİT tarafından Japonya'ya görevli gönderilmişti. 



</TEXT>
</DOC>
