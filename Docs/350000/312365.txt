<DOC>
<DOCNO> 312365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/soneko28.html </URL>
<DATE> 2005/02/04/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
IMF ile mevcut stand-by düzenlemesi dün sona erdi... 
</HEADLINE>
<TEXT>

     Uluslararası Para Fonu IMF ile 4 Şubat 2002'de başlayan 16 milyar dolarlık mevcut Stand-by düzenlemesi dün sona erdi. 
     Bu arada yetkililer, mutabakat sağlanan yeni stand-by öncesi IMF ile ilişkilerde herhangi bir boşluğun söz konusu olmadığını, ilişkilerin ''dördüncü madde'' çerçevesinde devam ettiğini söylediler. 
     Mevcut Stand-by düzenlemesi, 28 Ocak 2002'de IMF İcra Direktörleri Kurulu'na gönderilen 48 maddelik Niyet Mektubu'nun, 4 Şubat 2002'de İcra Direktörleri Kurulu tarafından onaylanmasıyla yürürlüğe girmişti. 
     14 Aralık 2004'de, IMF ile sürdürülen ''yeni stand by'' görüşmelerinin tamamlanması ve niyet mektubunun taslağının genel hatları üzerinde mutabakat sağlanması sonucu, Niyet Mektubu'nun sadece üç yapısal reform olan Sosyal güvenlik, vergi reformları, finansal sektör reformu kısımları boş kalırken, diğer kısımlar dolduruldu. 
     10 milyar dolarlık bir mali yardım içeren üç yıllık yeni Stand-By'a ilişkin Niyet mektubu'nun İcra Direktörleri Kurulu'nda onaylanabilmesi için, mevcut Bankacılık Kanunu'nda değişiklikler getiren yeni tasarı ile sosyal Güvenlik Yasa tasarısının TBMM'ye sevki ile Gelir İdaresi'nin yeniden yapılandırılmasını amaçlayan yasa tasarısının yasalaşması gerekiyor. 
     
     YENİ PROGRAM... 
     Yeni stand by programı, ''istihdam yaratmaya, enflasyonu Avrupa düzeyine çekmeye, ekonominin esnekliğini güçlendirmeye ve böylece borçlarının dikkate değer ölçüde azalmasına'' yardımcı olmayı amaçlıyor. Yeni program, Türkiye'nin IMF'nin daha fazla mali yardımına ihtiyacını da azaltmayı hedefliyor. 
     Türkiye'nin, önümüzdeki dönemde 20 milyar dolarlık bir borç geri ödemesi bulunuyor. Yeni kullanılan kredi rakamı ise 10 milyar dolar. Dolayısıyla borç rakamı, 20 milyar dolardan, 10 milyar doların altına inecek. Buna ilave olarak, 2006 yılındaki borcun 3.7 milyar dolarlık kısmını 2007 yılına kaydırılıyor. Bu da, geri ödemenin daha düzgün dağılmasına imkan veriyor. 
     
     TÜRKİYE NET BORÇ ÖDEYİCİSİ OLACAK... 
     Türkiye yeni dönemde, IMF'ye net borç ödeyicisi olacak. IMF'ye, her yıl daha fazla ödeme yapacak. Türkiye, IMF'ye olan borçlarının, 3 yıl içinde yarı yarıya azaltılmasını hedefliyor. 
     Ayrıca son stand by'dan kalan yaklaşık 1.2 milyar dolarlık kredi de, yeni Stand by'a aktarıldı. 
     Yetkililer, mevcut Stand-by'ın 3 Şubat 2005 itibarıyla sona ermesiyle, IMF ile Türkiye arasındaki ilişkilerde boşluk oluşmadığını, Türkiye ile IMF arasındaki ilişkilerin, üye ülke olarak ''Dördüncü Madde'' çerçevesinde zaten sürdürüldüğünü vurguladılar. 
     
</TEXT>
</DOC>
