<DOC>
<DOCNO> 327379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonspo24.html </URL>
<DATE> 2005/03/26/ </DATE>
<TIME> 23.12 </TIME>
<AUTHOR>  </AUTHOR>
<HEADLINE>
Yanal "Kazandık ve önümüzdeki hedefe bir adım daha yaklaştık" 
</HEADLINE>
<TEXT>

     Milli Takımlar Teknik Direktörü Ersun Yanal, Arnavutluk'u yenerek hedeflerine bir adım daha yaklaştıklarını söyledi. 
     Yanal maç sonrası düzenlediği basın toplantısında, Arnavutluk karşısına mutlak galibiyet için çıktıklarını belirterek, ''Erken bulduğumuz gollerle maçı kontrollü götürdük ve önemli 3 puanı aldık. Oyundan olmasa da, oyuncularımı kazanma arzularından dolaylı kutluyorum. Ayrıca maç öncesi ve sonrası bizi yalnız bırakmayan taraftarlarımıza, bu atmosferi yaratanlara da teşekkür ediyorum'' diye konuştu. 
     Arnavutluk'un iyi bir takım olduğunu ve bu grupta neticeyi belirleyecek ekiplerden biri olacağını anlatan Yanal, ''Bizim için skor değil kazanmak önemliydi. 'Çok iyi oynadık' dediğimiz maçlardan bazen puan bile çıkaramadık. Artık grupta puan almak önemli'' dedi. 
     Yanal, iyi bir takım olduklarını ve her karşılaşmaya kazanmak için çıktıklarını vurgularken, bir basın mensubunun, Milli Takım'ın Arnavutluk'a karşı çok fazla pozisyon verdiğini ve Gürcistan maçı öncesi bunlardan ders çıkarılıp çıkarılmayacağını sorması üzerine,şunları söyledi 
     ''Arnavutluk, Danimarka ve Yunanistan maçlarında da çok fazla pozisyon yarattı. Çok iyi bir grupta oynuyoruz. Arnavutluk'un bugün ortaya koyduğu mücadele ve disiplini son dakikaya kadar bırakmamış olması da bunu gösteriyor. Ortaya koyacağımız oyundan çok kazanmayı istiyoruz. Ayrıca, erken goller bizi skoru koruma çabası içine soktu.'' Gürcistan maçını çok daha farklı bir atmosferde oynanacağını, Türk Milli Takımı'nın orada da kazanmak için elinden geleni yapacağını anlatan Yanal, basın mensuplarının, ''Buradaki taraftar desteğini orada bulamayacaksınız. Bu bir dezavantaj olacak mı '' sorusunu, ''Biz Yunanistan'da da, Danimarka'da da değişik atmosferlerde oynadık. Şimdi de Gürcistan'da mücadele edeceğiz. Orada rakibimizle gerektiği gibi mücadele edip kazanmak için elimizden geleni yapacağız'' diye yanıtladı. 
     Bu arada, Milli Takım, Gürcistan'la oynayacağı maçın hazırlıklarına yarın Florya Metin Oktay Tesisleri'nde başlayacak. 
     
     BRİEGEL ''ŞANSLI GALİBİYET'' 
     Arnavutluk Milli Takım Teknik Direktörü Hans Peter Briegel ise maçın başında hatalar yaptıklarını ve bundan yararlanan Türkiye'nin şanslı bir galibiyet aldığını söyledi. 
     Briegel, Türkiye gibi güçlü bir takım karşısında ilk 5 dakika içinde 2-0 yenik duruma düşmenin zor bir durum olduğunu kaydederek, ''Geri kalan zamanda oyunumuzu ortaya koyup gol aradık ama olmadı. Çok kolay değildi'' dedi. 
     Türkiye'nin gruptan çıkma şansıyla ilgili yöneltilen bir soru üzerine de Alman teknik adam, ''Türkiye için gruptan çıkmak çok kolay olmayacak. Ben Türk Milli Takımı için en iyi dileklerimi sunuyorum'' diye konuştu. 
     
</TEXT>
</DOC>
