<DOC>
<DOCNO> 320013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonsiy28.html </URL>
<DATE> 2005/03/02/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Ankara, "Türkiye'nin 17 Aralık'tan sonra yavaşladığı" görüşüne katılmıyor 
</HEADLINE>
<TEXT>

     Dışişleri Bakanlığı Sözcüsü Namık Tan, Türkiye'nin AB ile ilişkilerinde yükümlülüklerini yerine getirmek için çalışmalarını süratle devam ettirdiğini belirterek, ''Türkiye'nin 17 Aralık'tan sonra yavaşladığı'' yönündeki yorumlara katılmadıklarını söyledi. 
     Tan, haftalık basın toplantısında, AB Komisyonu'nun Türkiye Delegasyonu Başkanı Hans Jörg Kretschmer'in, ''Türkiye'nin 17 Aralık Brüksel zirvesinden sonra yavaşladığı'' yönündeki yorumlarının hatırlatılması üzerine, ''Bu yorumlara katılmadıklarını, Türkiye'nin teknik düzeydeki tüm çalışmalarına gereken süratle devam ettiğini'' belirtti. 
     ''Türkiye sorumluluklarını bütünüyle yerine getiriyor'' diyen Tan, aynı şekilde AB'nin de bazı sorumlulukları bulunduğunu ve bu sorumlulukların neler olduğunun Kretschmer tarafından da bilindiğini kaydetti. Tan, bu sorumlulukların yerine getirilmesi için AB'nin daha aktif olmasını beklediklerini de belirtti. 
     Sözcü Tan, Katılım Ortaklığı Belgesi'nin zamanlamasına ilişkin bir soru üzerine de ''Bunların hepsinin doğal bir zamanlaması var, bu zamanlama içinde yerine getirilmesini bekliyoruz'' diye konuştu. 
     Tan, önemli olan noktanın Türkiye'ye ayrımcılık niteliğinde uygulamalar yapılmaması olduğunu vurgulayarak, diğer aday ülkeler için işleyen süreçlerin Türkiye için de işletilmesini istediklerini söyledi. 
     Tan, başka bir soru üzerine, Dışişleri Bakanlığı Müsteşar Yardımcısı Büyükelçi Ertuğrul Apakan ile Büyükelçi Deniz Bölükbaşı'ndan oluşan heyetin, Brüksel'de bugün temaslarda bulunduğunu söyledi. 
     Türkiye'nin Uyum Protokolü'ne ilişkin müzakere süreci içinde olacağını daha önce açıkladıklarını hatırlatan Tan, Türk heyetinin temaslarının yarın sona ermesinin beklendiğini kaydetti. 
     
</TEXT>
</DOC>
