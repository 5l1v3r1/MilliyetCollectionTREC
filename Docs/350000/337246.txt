<DOC>
<DOCNO> 337246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/spor/spo09.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kazanan hep haklıdır' 
</HEADLINE>
<TEXT>


Vakıfbank Güneş Sigorta'nın tecrübeli hocası Buzayev, üst üste ikinci kez elde edilen şampiyonluğun sırrını açıkladı, taktik ve sistemle ilgili kendisine yöneltilen eleştirilere kupayı göstererek yanıt verdi 

ÖZEL ROPÖRTAJ RAGIP TEKİN 


Türkiye Bayanlar Voleybol Ligi'nde üst üste ikinci, toplamda altıncı kez mutlu sona ulaşan Vakıfbank Güneş Sigorta'nın Ukraynalı antrenörü Vladimir Buzayev ilk kez Milliyet'e konuştu ve şampiyonluğun sırrını anlattı. 
Geçen yılın ardından aynı başarıyı bu yıl da yakalayarak başarılarının tesadüfi olmadığını kanıtladıklarını söyleyen tecrübeli hoca, sistemini eleştirenlere de en güzel yanıtı şampiyonluk kupasıyla verdiklerini söyledi. 

"Biz zor takımız" 
Vakıfbank Güneş Sigorta'yı eldeki mevcut kadroyu en iyi şekilde kullanarak maçlara hazırladığını belirten Buzayev, "Her başarı zor elde edilir. Biz çalışma periyodumuzu final 
grubu maçlarına göre ayarlamıştık. Avrupa Şampiyonlar Ligi'ni de düşünürsek haftada üç maç oynamak zorunda kaldık. Böylesi yoğun bir trafikte eleştirilere hedef olduğumuz sistemin doğruluğu bizi zafere götürdü." dedi. Kariyeri başarılarla dolu olan ve çalıştırdığı takımları şampiyon yapmakla ünlenen Ukraynalı hoca taktiksel anlamda yapılan eleştirilere de şu yanıtı verdi 
"Biz zor takımız. Uyguladığımız sistem ve taktik bizim takım için en uygun olanıdır. Pasörü ortadan oynattığım için eleştiriliyorum. Şayet sizin pasörünüz uzun boylu ise oyun içinde ortadan oynamasıyla en yüksek verimi alabilirsiniz. Böylece çift görev üstleniyor ve pasör olarak takımı iyi yönlendirmesinin yanı sıra blokör olarak da aktif rol almış oluyor. Ayrıca bir gerçek daha var, kazandığıma göre ben haklıyım ve demek doğruyu yapıyorum." 



</TEXT>
</DOC>
