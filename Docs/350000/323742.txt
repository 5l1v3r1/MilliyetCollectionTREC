<DOC>
<DOCNO> 323742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonspo22.html </URL>
<DATE> 2005/03/14/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Gaziantespor Üç büyüklerle Anadolu kulüpleri arasındaki açık büyüyor 
</HEADLINE>
<TEXT>

     Gaziantepspor Başkanı Celal Doğan, Galatasaray, Fenerbahçe ve Beşiktaş ile Anadolu kulüpleri arasındaki gelir açığının her geçen gün büyüdüğünü, aslında Türk futbolunu bekleyen en büyük tehlikenin bu olduğunu söyledi. 
     Doğan, AA muhabirine yaptığı açıklamada, yıllardan bu yana devamlı dile getirdikleri ve Futbol Federasyonu yönetimlerinden mutlak çözüm üretmeyi istedikleri ''maddi kaynak yaratma ve havuz gelirleri'' konusunda olumlu bir adım atılmadığını savundu. 
     Birinci Süper Lig'de mücadele eden birçok Anadolu takımının şu anda borç batağında olduğunu, transferleri borçla yaptığını, borcu borçla kapatmaya çalıştığını, bazı kulüplerin tıkanma noktasına geldiğini belirten Doğan, şunları söyledi 
     ''Gençlerbirliği, Gaziantepspor ve Denizlispor takımları futbolcu satıp, ayaklarını yorganına göre uzattıkları için bugünlere zar zor gelebildiler. Ama bizler nereye kadar dayanacağız. Bir kere mücadele eşit şartlarda yapılmıyor. Üç büyüklerin gelirleri, ek gelirleri ile bizimkiler eşit değil. Ligin kalitesi düşüyor deyip, bağıranlar var. Bu durumda tabii ligin kalitesi düşer. Ne bekliyorsunuz ki. '' Başkan Levent Bıçakçı ve Futbol Federasyonu yönetimine bu sorunu ilettiklerini, konuya acil çözüm beklediklerini ifade eden Doğan, sözlerini şöyle sürdürdü 
     ''Kendi yağımızla kavrulan, havuz ve forma geliri dışında tek kuruş ek geliri olmayan bir Anadolu kulübüyüz. Bugünlere inanın zor geldik. Havuz gelirlerinin eşit dağılımı ve ek kaynak yaratma konusunda Futbol Federasyonu üzerine düşeni mutlaka yapmalı. Samimi söylüyorum eğer böyle giderse gelecek yıl bazı Anadolu kulüpleri transfer yapamaz, deplasman maçlarına bile gidecek parayı bulamazlar. Üç büyüklerle Anadolu kulüpleri arasındaki makas açılıyor. Bu gelişme Türk futbolunu baltalıyor. Devlet üç büyüklerin geçmişe yönelik tüm borçlarını affetti. Bizler gittik ödedik, madem affediyorsun o zaman bizim de ödediğimiz paraları iade et. Bu kadar haksızlık olmaz. Kulüp olarak Türk futboluna katkı sağlıyoruz, altyapı yatırımlarımız var. Bizim de yaşamaya hakkımız var. Yoksa kendileri çalar, kendileri oynar, herkesin haberi olsun. '' 
     
     RİSKİ OLAN TAKIMLAR DAHA İYİ OYNUYOR 
     Özellikle son haftalarda şike, hatır şikesi ve teşvik primi tartışmalarının gündeme oturduğunu, bu konunun enine boyuna araştırılıp, soruşturulması gerektiğinin altını çizen Doğan, şunları kaydetti 
     ''Türkiye yine şike, hatır şikesi ve teşvik primleri meselesini tartışıp oturuyor. Araştırıp soruşturursun, radikal karar ve tedbirler alırsın. Tespit edersen de kimsenin gözünün yaşına bakmazsın, gereğini yaparsın. Geçtiğimiz hafta Diyarbakırspor maçı öncesinde benim bırakacağımı duyan bazı futbolcuların gitmek istediklerini, isteksiz olduklarını duydum. Tesislere giderek futbolcularımla beraber oldum, dertlerini dinledim. Bir yere gitmediğimi söyledim. Profesyonellikleri gereği kanlarının son damlasına oynamalarını, formalarını terletmelerini istedim. Gaziantepspor şu anda 31 puanla 8. sırada. Rakip Diyarbakırspor ise daha kritik bir bölgede yer alıyordu. Mutlaka bizi yenmesi gerekiyordu. Bizim de karşılaşmada 5-6 net gol pozisyonu vardı ancak biz atamadık. Galibiyeti bizden çok daha fazla isteyen ve ihtiyacı olan rakip kazanmasını bildi. Türkiye Kupası'ndan elendik, UEFA Kupası iddiasından ise çok uzaktayız. Futbolcuyu konsantre etmek çok zor oluyor. Riskli takımlarla olan maçlarda böyle sonuçlar gayet normal. Bu nedenle başka manalar çıkartılmamalı, bulanık suda balık avlanmamalı. Ama lig henüz bitmedi, sonuna kadar aynı ciddiyetle oynamak zorundayız. Futbolcular haziran ayında transferleri olduğunu unutmamalı.'' Bu arada, Gaziantepspor, Ankaragücü ile 19 Mart Cumartesi günü yapacağı maçın hazırlıklarına başladı. Antrenmana, sakatlığı süren Mehmet Çoğum ile Bekir katılmadı. 
     Gaziantepspor, Ankaragücü maçının hazırlıklarını yarın yapacağı antrenmanla sürdürecek. 
     
</TEXT>
</DOC>
