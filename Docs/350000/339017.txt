<DOC>
<DOCNO> 339017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonyas10.html </URL>
<DATE> 2005/05/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Albatrosların uzun yarışı başladı 
</HEADLINE>
<TEXT>

     Ak tepeli 17 albatros, kendilerinin ve diğer kuş türlerinin soylarının tükenmesine karşı Tazmanya’dan Afrika’ya kadar sürecek uzun ve zorlu bir yarışa başladı. 
     Bacaklarına uydu vericileri bağlı 17 albatrostan hangisinin ilk önce menzile varacağı üzerine girilen bahisten toplanan para, deniz kuşlarının soylarının tükenmesine karşı yürütülecek çalışmalarda kullanılacak. 
     Avustralya’nın ada eyaleti Tazmanya’nın üç küçük adasında yaşayan ak tepeli albatrosların yıllık göçleri 9 bin 600 km sürüyor ve Afrika’da bitiyor. 
     Tazmanya eyalet hükümeti, Doğayı Koruma Vakfı ve İngiliz bahis şirketi Ladbrokes tarafından düzenlenen bahse katılanlar arasında, pop yıldızı Paul McCartney’in eşi Heather Mills McCartney, kadın yatçı Ellen MacArthur, İngiliz televizyon sunucusu Michael Parkinson ve Avustralyalı şarkıcı Olivia Newton-John da bulunuyor. 
     Tazmanya eyalet hükümeti Çevre Koruma Kurumu, yemli zokaları 130 km kadar sürüyen teknelerle yapılan avlanma nedeniyle her yıl 100 bin ak tepeli albatrosun öldüğünü ve bu yöntemle yapılan balıkçılık yüzünden 19 kuş türünün yok olma tehlikesiyle karşı karşıya olduğunu belirtti. 
     Zokalara takılan albatroslar, kilometrelerce su altında sürüklendiği için boğuluyor. 
     Ak tepeli albatrosların soylarının tükenmesine karşı mücadele etmek için girdiği yarış, ilk kuş Güney Afrika’nın Durban eyaletindeki 31 derece doğu boylamını geçtiğinde ya da en geç 4 Ağustos’ta en uzun 
     mesafeyi uçan kuş birinci olacak. 
     
</TEXT>
</DOC>
