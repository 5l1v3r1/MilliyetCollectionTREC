<DOC>
<DOCNO> 327633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/27/son/sonyas06.html </URL>
<DATE> 2005/03/27/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Ruslar Nuh'un gemisini bulamadı 
</HEADLINE>
<TEXT>

     CENK BAŞLAMIŞ Moskova 

      Ağrı Dağı'nda uzun süre araştırma yapan Rus uzmanlar Nuh'un gemisinin büyük olasılıkla başka bir yerde bulunduğu sonucuna vardı. 
     Bilimsel araştırma merkezi Kozmopoisk'in düzenlediği gezide Rus ekibine başkanlık yapan Vadim Çernobrov, şimdiye kadar geminin kalıntıları olduğu sanılan parçaların doğa olayları sonucu oluştuğunu söyledi. Rus Çarı Nikolay II'nin emriyle 1916 yılında düzenlenen benzer bir araştırma gezisinde kullanılan yolu izlediklerini belirten Çernobrov, "Amerikan uydularının belirlediği görüntülerde gemi kalıntılarına andıran parçaları vardı. O parçaları bulduk. Ama hepsi doğa olaylarıyla oluşmuş" dedi. Rus araştırmacı, Moskova'ya getirdikleri örnekleri laboratuarda incelediklerini ve aynı sonuca vardıklarını açıkladı. 
     1916 yılındaki araştırmayı katılanlar önce gemiyi bulduklarını açıklamış, ancak daha sonra sözlerini yalanlamıştı. O dönemdeki araştırma, Çernobrov'un ekibi gibi Ağrı'nın batı tarafında yapılmıştı. Rus araştırmacı, "Belki de Nuh'un gemisini yanlış yerde arıyoruz. Dünyada Ararat Ağrı adını taşıyan altı dağ var" dedi. 
     
</TEXT>
</DOC>
