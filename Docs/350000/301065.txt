<DOC>
<DOCNO> 301065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sondun18.html </URL>
<DATE> 2004/12/26/ </DATE>
<TIME> 19.08 </TIME>
<AUTHOR>  </AUTHOR>
<HEADLINE>
Musul saldırısı görüntüleri internette... 
</HEADLINE>
<TEXT>

     Irak'ın Musul kentindeki Marez Amerikan üssüne geçen salı düzenlenen saldırıyı üstlenen Ensar el Sünnet örgütü, saldırı hazırlıklarının anlatıldığı ve saldırı anını gösteren bir video kaydı yayımladı. 
     Örgütün internet sitesinde yayımlanan ve doğruluğu kanıtlanamayan kaydın pazartesi günü çekildiği belirtilen ilk kısmında siyah giyimli, maskeli, otomatik tüfekli 3 kişiden biri, saldırıyı örgüt üyelerinden Ebu Ömer El Musali'nin düzenleyeceğini anlatan açıklamayı okudu. 
     Bu kişinin, daha sonra üzerindeki patlayıcılardan intihar komandosu olduğu sanılan bir başka kişiyle kucaklaştığı görüldü. 
     Kayıtta, militanlar saldırının düzenleneceği bölgenin işaretlendiği bir harita da gösterdi. 
     Kaydın saldırı günü çekildiği belirtilen ikinci kısmındaysa patlama sesiyle birlikte bir ateş topunun yükseldiği, ardından saldırının düzenlendiği yemek çadırının parçalanmış hali gösterildi. 
     Öte yandan, Irak ordusu saldırıyı düzenleyen kişinin bir Irak ulusal muhafızı olmadığının kesinleştiğini açıkladı. 
     Daha önce yapılan açıklamalarda, intihar komandosunun Irak ordusunun üniformasını giydiğinin sanıldığı belirtilmişti. 
     Saldırıda 18 Amerikalı ve 4 Iraklı ölmüş, 72 kişi yaralanmıştı. 
     
</TEXT>
</DOC>
