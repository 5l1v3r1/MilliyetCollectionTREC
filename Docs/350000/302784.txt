<DOC>
<DOCNO> 302784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/soneko07.html </URL>
<DATE> 2005/01/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Tüketicinin gözü de rahatlayacak... 
</HEADLINE>
<TEXT>

     YTL ile bol sıfırlı alışverişten kurtulan tüketici, 999'lu etiketleri de artık görmeyecek. 
     AA muhabirinin edindiği bilgiye göre, YTL kullanımına geçilmeden önce 10 milyon liralık bir ürün, 10 bin lira indirim yapılarak, 9 milyon 990 bin lira etiketle satılıyordu. 
     Tüketiciye daha ucuz izlenimi verilmesi için gidilen bu yöntem, tüketici birlik ve derneklerinin tepkilerine karşın son yıllarda oldukça yaygın olarak kullanılıyordu. 
     Yeni Türk Lirası'na geçilmesiyle birlikte bol sıfırlardan kurtulan tüketicinin gözü de rahatladı. Etiketlerde yer alan 999 gibi rakamlar da artık geride kaldı. 
     Yuvarlamaların yapılması ile etiketlerde fazla rakama yer verilmemesi, tüketicinin bol 9'lu rakamlarla fazla kafası karışmadan rahatlıkla alışveriş yapmasını sağlayacak. 
     Özellikle giyim üzerine faaliyet gösteren mağazaların önemli bir çoğunluğunun etiketlerine 9'ları adeta sıraladığını belirten vatandaşlar, ''Artık 9'lar ile hesap yapmak zorunda kalınmaması sevindirici. YTL, birçok konuda kolaylık sağlıyor'' dedi. 
     
</TEXT>
</DOC>
