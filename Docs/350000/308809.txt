<DOC>
<DOCNO> 308809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun05.html </URL>
<DATE> 2005/01/24/ </DATE>
<TIME> 00.15 </TIME>
<AUTHOR>  </AUTHOR>
<HEADLINE>
Bin Ladin'in başına konan ödül 50 milyon dolara yükseliyor 
</HEADLINE>
<TEXT>

     Amerikan Time dergisi, ABD'nin El Kaide terör örgütü lideri Usame Bin Ladin'in yakalanması için her türlü bilgiyi sağlayana vaat ettiği ödülün miktarını, ilk vaat ettiği ödülün iki katı olan 50 milyon dolara çıkarmayı planladığını yazdı. 
     Derginin yarın bayilerde yerini alacak sayısındaki haberde, Beyaz Saray'ın bu kararı, Kasım ayında Kongre'de benimsenen kanun çerçevesinde, Şubat ayı sonunda yürürlüğe koyacağına kesin gözüyle bakıldığı belirtildi. 
     Haberde, ABD Dışişleri Bakanlığı'nın da ABD'nin bir numaralı düşmanı kabul edilen Bin Ladin'e ulaştıracak yeni bir ''şok bilgi kampanyası'' başlatmaya hazırlandığı da kaydedildi. 
     ABD, 11 Eylül 2001'deki saldırıların sorumlusu Bin Ladin'i bulma çalışmalarından vazgeçmiyor. Ancak Amerikan birliklerinin Bin Ladin'in saklandığı düşünülen Afganistan-Pakistan sınırındaki dağlara konuşlandırılmasına rağmen, El Kaide lideri 3 yıldır yakalanamadı. 
     
</TEXT>
</DOC>
