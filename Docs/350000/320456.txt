<DOC>
<DOCNO> 320456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur28.html </URL>
<DATE> 2005/03/03/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Cep telefonu kayıtları ve fotoğraf kurtardı 
</HEADLINE>
<TEXT>

     Özgür CEBE DHA 

DİYARBAKIR'ın Bismil İlçesi'nin Türkmenhacı köyünde oturan 27 yaşındaki Çelebi Yaşar'ın, nüfusta 14 yaşında görünen Güneş Eleftoz'la dini nikahla yaptığı evlilik, başına dert açtı. Kayınpederin, kızının zorla kaçırıldığını iddia ederek şikayetçi olması üzerine Çelebi Yaşar tutuklandı. 7 ay tutuklu kalan Yaşar'ı nikahsız eşiyle bir başka düğünde oynarken çekilmiş fotoğrafları ve yaptığı cep telefonu görüşmelerinin kayıtları kurtardı. 
     Çelebi Yaşar, 2 yıl önce kendilerine ait tarlada çalışan Güneş Eleftoz'a aşık oldu. İki genç evlenmeye karar verince Yaşar ailesi kızın ailesine 6 milyar lira başlık parası ödedi. Dini nikah yapılırken. kızın yaşının küçüklüğü nedeniyle resmi nikah kıyılamadı. Ancak 4 ay sonra kızın ailesi, damadın kızkardeşini berdel' usulüyle kendi oğullarına isteyince çiftin mutluluğu sona erdi. Damadın ailesinden, "Bizde berdel diye bir gelenek yok'' yanıtını alan Eloftoz ailesi, kızları Güneş'in zorla kaçırıldığını iddia ederek şikayette bulununca, damat Çelebi Yaşar tutuklandı ve hakkında 15 yıl hapis istemiyle Diyarbakır 2'inci Ağır Ceza Mahkemesi'nde dava açıldı. 
     
     CEP TELEFONU KAYITLARI 

     Davanın dünkü duruşmasına, tutuksuz sanık Çelebi Yaşar katılmadı. Mahkemenin istediği, çiftin cep telefonu görüşmelerini içeren kayıtlar GSM şirketinden gönderildi. Telefon kayıtlarında evlilikle ilgili konuşmalar geçtiği belirlenince damadın kızı kaçırmadığı ortaya çıktı. Mahkeme, gelinin gerçek yaşının tespiti için İstanbul Adli Tıp Kurumu'ndan istenen raporun beklenmesine karar vererek duruşmayı erteledi. 
     Çiftin evlendikten sonra bir düğünde birlikte oynarken çektirdikleri fotoğraf ve Güneş Eleftoz'un hatıra defterine Çelebi Yaşar'la ilgili yazdığı sevgi içeren yazılar, bir önceki duruşmada damadın ailesi tarafından mahkemeye sunulmuştu. Bunun üzerine Çelebi Yaşar, 7 aylık tutukluluğun ardından serbest bırakılmıştı. 
     Çelebi Yaşar ise mahkemeye verdiği ifadesinde, "Bana nüfusa küçük yazıldığını söyledi. Benim Alevi, eşimin Sünni olması ailesini rahatsız etti. Ailem 6 milyar başlık parası verdi. Benim kız kardeşimi kendilerine gelin istediler. Ailem kabul etmediği için bizi şikayet ettiler. Ben kimseyi zorla kaçırmadım'' demişti. 
     
</TEXT>
</DOC>
