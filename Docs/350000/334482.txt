<DOC>
<DOCNO> 334482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonsiy08.html </URL>
<DATE> 2005/04/18/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Gül'ü yoğun bir diplomasi trafiği bekliyor... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül'ü, önümüzdeki dönemde de yoğun bir diplomasi trafiği bekliyor. 
     Edinilen bilgiye göre, Gül, 23 Nisan'da Gümülcine'de yapılacak Karadeniz Ekonomik İşbirliği KEİ Dışişleri Bakanları Konseyi'ne, 25 ve 26 Nisan'da da AB Dönem Başkanı Lüksemburg'da düzenlenecek AB Ortaklık Konseyi toplantısına katılacak. 
     Bakan Gül, mayıs ayında da yurtdışında çeşitli temaslarda bulunacak. 
     Resmi temaslar için 2-5 Mayıs arasında Kazakistan'ı ziyaret edecek olan Gül'ün, 10-11 Mayıs'ta Başbakan Recep Tayyip Erdoğan ile birlikte Romanya'nın başkenti Bükreş'te yapılacak Balkan Zirvesi'ne katılması bekleniyor. 
     Mayıs ayına İsrail ziyaretiyle başlayacak olan Erdoğan'ın da 12-13 Mayıs'ta Macaristan'ı, 16-17 Mayıs'ta Polonya'yı, Cumhurbaşkanı Ahmet Necdet Sezer'in ise 10-12 Mayıs arasında Portekiz'i ziyaret etmeleri öngörülüyor. 
     Bu arada, Almanya Başbakanı Gerhard Schröder, 3-4 Mayıs'ta Türkiye'yi ziyaret edecek. 
     Ankara ve İstanbul'da temaslarda bulunacak olan Schröder'in programı üzerindeki çalışmalar sürüyor. 
     Öte yandan, Irak'ta kabine kurulduktan sonra toplantıya katılma arzusunu Ankara'ya bildiren Irak Başbakanı İbrahim Caferi'nin ricası üzerine ertelen sekizinci Irak'a komşu ülkeler toplantısı için henüz yeni bir tarih belirlenmediği öğrenildi. 
     
</TEXT>
</DOC>
