<DOC>
<DOCNO> 330314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/yazar/tamer.html </URL>
<DATE> 2005/04/05/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Tekfen Filarmoni'nin ilk Avrupa konserleri 
</HEADLINE>
<TEXT>

Gökyiğit "Avrasya ve Ortadoğu bizden sorulur dercesine, bunu olabildiğince bir nezaket içinde, musiki lisanıyla yapıyoruz" 
LONDRA 

Her günümü keyif alarak geçirebileceğim o kadar çok seçenek oluştu ki önümde... Daha doğrusu ilgi alanlarımı zenginleştirmek suretiyle bu seçenekleri bir bakıma ben kendim de çoğalttım da denebilir. Hal böyle olunca da, zamanımı başkalarıyla paylaşmak konusunda her geçen gün biraz daha cimrileştiğimi bugün burada itiraf ediyorum. 
Haftanın 6 günü bu köşede siz sevgili okurlarımla buluşmaktan büyük keyif aldığımı da -yeri gelmişken bilmenizi isterim. Zaten yumurta mı tavuktan, tavuk mu yumurtadan misali bendeniz hem Türkiye'nin önünü açabilecek, hem de sizlerin önüne farklı bir bakış açısı koyabilecek konuların peşinde gece - gündüz demeden koşuştururken, bir bakıyorum ki o koşuşturmanın bana geri dönüşü de muhteşem olmuş Şirketler dünyasının terminolojisiyle tam bir kazan - kazan durumu. 

Türkler Sergisi için 
Tekfen Filarmoni Orkestrası'nın ilk Avrupa turnesinin 1. ayağı olarak pazar günü Londra'da verdiği enfes konsere katılma kararını verirken, başlangıçta epey zorlandım. Zira bu orkestrayı Karadeniz Oda Orkestrası adıyla ilk kurulduğu yıllarda 1992'de kurulmuştu birkaç kez dinlemiştim. Gerçi aradan 12 - 13 yıl geçmiş, eski Sovyet cumhuriyetlerinden 11 ülkenin klasik müzik sanatçılarının oluşturduğu orkestraya Hazar Denizi ve Doğu Akdeniz'e kıyısı bulunan ülkelerden seçkin müzisyenler katılmıştı. Üstelik bu konser, 2.5 ay önce açılışına da katıldığım, Londra'daki iftihar vesilemiz Türkler Sergisi bağlamında düzenlenmişti. 
Mısır, İsrail, Filistin, İran, Suriye, hatta son olarak da Irak'tan katılan seçkin sanatçılarla 23 ülkenin bayrağını taşıyan orkestrayı yeni haliyle önümüzdeki aylarda Türkiye'de de izleyebilirdim tabii. Ama bir ilke tanıklık etmek arzusu ağır bastı. Gökyiğit'le Londra'da geçirdiğimiz 2 günde ise umduğumdan çok daha fazlasını buldum. 
Tekfen Filarmoni Orkestrası, öyle bildiğiniz filarmoni orkestralarından değil. Gökyiğit'in deyimiyle "bir kültürler, medeniyetler buluşması." Bu kültürleri buluşturan da Türkiye olması da Gökyiğit'in deyişiyle tesadüf değil, hatta kasıtlı "Avrasya ve Ortadoğu bizden sorulur dercesine, bunu olabildiğince bir nezaket içinde, müzik lisanıyla yapıyoruz." 

Türkiye büyük ağabey 
Karadeniz Ekonomik İşbirliği Konseyi kurulduktan hemen sonra tanınmış kemancımız, orkestra şefi ve Mimar Sinan Üniversitesi öğretim üyelerinden Prof. Saim Akçıl, Karadeniz'i çevreleyen ülkelerde yetişmiş seçkin klasik müzik sanatçılarından oluşan bir orkestra kurma önerisiyle Konsey'in başkanı olan Gökyiğit'e gelmiş. Gökyiğit hemen o an fikri kapmış ve sadece kendi maddi imkanlarıyla en kısa zamanda hayata geçmesi için Prof. Akçıl'la birlikte kolları sıvamışlar. Orkestra bir süre sonra Hazar Denizi, son olarak da Doğu Akdeniz'e kıyısı olan Ortadoğu ülkelerinin sanatçılarıyla zenginleşip büyümüş. 

23 bayraklı orkestra 
Bugün geldikleri noktada Suriye'nin Ud'undan, Azerbaycan'ın bizimkine hiç benzemeyen, çok dokunaklı nağmeler çıkarabilen Kemança'sına, Ukrayna'nın Bandura'sından Rusya'nın Domra'sına, Kazakistan'ın Kılkobuz'undan Yunanistan'ın Buzuki'sine, İran'ın Tar'ından Gürcistan'ın Salamuri'sine, Türkiye'nin ney, kanun ve bağlamasına 23 ülkenin kendi otantik enstrümanları var. Dahası her ülkenin sembolleşmiş en ünlü yerel melodileri, o yörenin bestecilerine sipariş verilerek klasik müzik orkestrası için çok sesli olarak yeniden düzenletilmiş... 
Londra'nın 6 ay kadar önce açılan en yeni konser salonu Cadogan Hall'de önceki akşamüstü İngiliz müzikseverlerle birlikte bu orkestrayı ayakta alkışladık. Çok duygulandık, çok gururlandık. Orkestra aynı repertuarla yarın akşam Brüksel'de, Belçikalı müzikseverlerle buluşacak ve AB yolunda Türkiye'nin Avrasya ve Ortadoğu'nun ağabeyi olarak marifetlerini sergileyecek. 

DEVAMI YARIN 



</TEXT>
</DOC>
