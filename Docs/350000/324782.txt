<DOC>
<DOCNO> 324782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sonsiy06.html </URL>
<DATE> 2005/03/18/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Sezer'den öğrenci affına onay 
</HEADLINE>
<TEXT>

     Cumhurbaşkanı Ahmet Necdet Sezer, 'öğrenci affı' olarak bilinen 5316 sayılı 'Yükseköğretim Kanununa Geçici Maddeler Eklenmesine Dair Kanun'u onayladı. 
     Cumhurbaşkanlığı Basın Merkezi'nden yapılan açıklamaya göre, söz konusu kanun, yayımlanmak üzere Başbakanlık'a gönderildi. 
     Üniversitelerden 29 haziran 2000 tarihinden itibaren her ne sebeple olursa olsun atılan veya kendi isteği ile ilişiği kesilenlere yeni haklar getiren 06 sayılı 'Yükseköğretim Kanununa Geçici Maddeler Eklenmesine Dair Kanun' Cumhurbaşkanı Sezer tarafından bir kez daha görüşülmek üzere TBMM'ye iade edilmişti. 
     
     Yasaya göre 

     Yüksek öğretim kurumlarının hazırlık ve diğer bütün sınıflarında ön lisans ve lisans düzeyinde öğrenim yapan ve 29 haziran 2000 tarihinden itibaren, kendi isteği ile ilişiği kesinler dahil, her ne sebeple olursa olsun atılan öğrencilere, ilişiklerinin kesilmesine neden olan bütün dersler için bir öğretim yılı devam ve üç sınav hakkı verilecek. 
     Getirilen düzenlemelerden yararlanmak isteyen öğrenciler, kanunun yayımı tarihinden itibaren iki ay içinde ilgili yükseköğretim kurumuna başvuracak. 
     Öğrenciler, daha önce başarısız oldukları dersler programdan çıkarılmışsa bu derslerin yerine kurumlarınca belirlenecek başka derslerden sınava girecekler. Bu sınavlarda başarılı olmaları halinde öğrenciliğe intibakları yapılacak. 
     Uygulamalı eğitim-öğretim yapan okullardan ayrılan öğrencilere devam edemedikleri dersler ve uygulamalar için devam imkanı sağlanacak. Bu öğrenciler için öngörülen sınav süreci, ilgili yönetmeliklerdeki devam şartını tamamladıktan sonra başlayacak. 
     Sınıf geçme sistemi uygulayan yüksek öğretim kurumlarında en çok üç dersten başarısız olup, bir üst sınıfa geçemeyen öğrencilere, üst sınıfa devam etme ve alt sınıfta başarısız oldukları dersler için üç sınav hakkı verilecek. 
     Not ortalaması nedeniyle sınıfı geçemeyen veya mezun olamayan öğrencilere de istedikleri üç dersten not yükseltmek için bir sınav hakkı tanınacak. 
     Yükseköğretim Kanunu'nda öngörülen azami öğrenim sürelerini doldurduktan sonra kurumları ile ilişiği kesilen öğrencilere ise alamadıkları dersler için bir defaya mahsus olmak üzere bir yıl devam etme ve sınav hakkı verilecek. 
     İki aylık olarak öngörülen başvuru süresi içinde askerlik zamanı gelmiş olanlar, teklifin öngördüğü hakları kullandıkları takdirde tecilli sayılacak. 
     Askerlik görevini yapanlar, terhislerinden sonraki iki ay içinde müracaat edebilecek. Gözaltında veya tutuklu bulunanlar, bu durumlarının sona ermesini izleyen iki ay içinde başvurdukları takdirde haklarını kullanabilecek. 
     
     YÖK'ün seviye tespit sınavı 

     Genel Kurul'da verilen bir önerge ile yurtdışındaki fakültelerden diploma alıp denklik için YÖK'ün yaptığı Seviye Tespit Sınavı'nda başarısız olan öğrencilere bir sınav hakkı tanındı. 
     
     Lisansüstü eğitim 

     Teklif, lisansüstü öğrenim görürken ilişikleri kesenlere de çeşitli haklar getiriyor. 
     Buna göre, 29 haziran 2000 tarihinden itibaren teklifin yasalaşıp yürürlüğe girdiği tarihe kadar her ne sebeple olursa olsun kurumları ile ilişiği kesilen lisansüstü öğrencilerine başarısız oldukları dersler ve yeterlilik için iki sınav hakkı, yüksek lisans öğrencileri için bir yıl, doktora öğrencileri için iki yıl tez hazırlama süresi verilecek. 
     Doktora yeterlilik sınavına girebilmek için yabancı dil sınavında başarısız olanlara da iki sınav hakkı tanınacak. 
     Sanatta yeterlilik ve tıpta uzmanlık alanlarında başarısız olanlara başarısız oldukları derslerden laboratuar veya uygulamalı derslere devam ve eksik rotasyonlarını tamamlamaları koşuluyla iki sınav hakkı tanınacak. 

     
</TEXT>
</DOC>
