<DOC>
<DOCNO> 343521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/siyaset/siy04.html </URL>
<DATE> 2005/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkaya'nın 'yardım parolası' 
</HEADLINE>
<TEXT>


Eski Yargıtay Genel Sekreter Yardımcısı Eski Yargıtay Başkanı Özkaya bir taleple ilgilenmek istemediği zaman beni çağırır, not aldırırdı 

GÖKÇER TAHİNCİOĞLU Ankara 


Milliyet, Alaattin Çakıcı'nın Yargıtay'daki dosyasına ilişkin MİT'çi Kaşif Kozinoğlu ve müteahhit Hakkı Süha Şen'e bilgi vermekle suçlanan eski Yargıtay Başkanı Eraslan Özkaya hakkındaki gizli kalmış soruşturma raporuna ulaştı. 
Yargıtay tarihinde ön soruşturma geçiren ilk başkan olan Eraslan Özkaya hakkındaki soruşturma raporunda, ilginç bir "parola"dan söz edildi. 
Emekliye ayrılan 3. Ceza Dairesi Başkanı Birsin Tüzinal'ın hazırladığı raporda, Özkaya ile birlikte Kozinoğlu ve Şen'le görüştüğü iddia edilen ve hakkında Adalet Bakanlığı'nın açtığı soruşturma sonunda "haksız mal edinme" suçundan dava açılan Eski Yargıtay Genel Sekreter Yardımcısı Ercan Yalçınkaya'nın da ifadesi yer aldı. Yalçınkaya, Şen'in kavgaya karışan oğlunun tutuklanmaması için Özkaya'nın yardımcı olduğu iddiasına yönelik, şunları söyledi 
"Bir gün odasına girdiğimde başkan, Şen'le telefonda konuşuyordu. Başkan, herhangi bir talep iletildiğinde, ilgilenmek istemediği zaman nezaketen reddetmek durumunda kalmamak için usulen beni yanına çağırır, not aldırırdı. Bu durum benimle başkan arasında bir nevi parolaydı." . 

Etik kurallar 
Özkaya hakkında dava açılmasına yer olmadığının ifade edildiği raporun sonuç bölümünde ise, başkanın Şen ve Kozinoğlu ile görüşmeler yapması, Şen konuyu açtığında ilişkisini kesmemesi, Çakıcı ile ilgili kararın kamuoyuna yansımasından sonra bile bilgi vermesinin etik kurallar çerçevesinde değerlendirilmesi gerektiği belirtildi. 



</TEXT>
</DOC>
