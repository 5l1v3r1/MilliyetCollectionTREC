<DOC>
<DOCNO> 345050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonsiy12.html </URL>
<DATE> 2005/05/23/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
CHP'li Koç Başbakan şirketleri kapattı, tazminat yoluyla zenginleşiyor 
</HEADLINE>
<TEXT>

     CHP Grup Başkanvekili Haluk Koç, Başbakan Recep Tayyip Erdoğan’ın "Şirketlerini kapattıktan sonra tazminat yoluyla zenginleşme tercihini ortaya koyduğunu" savundu. 
     Başbakan Recep Tayyip Erdoğan’ın açtığı davalarda 111 milyar 500 milyon lira tazminata hükmedildiğini bildirildi. 
     Koç, Parlamento’da düzenlediği basın toplantısında, Başbakan Erdoğan’ın kendisine yönelik eleştirilere karşı çok sayıda manevi tazminat davası açtığının bilindiğini söyledi. Bunlarla ilgili olarak Adalet Bakanı Cemil Çiçek’e, açılan davalar ve sonuçları ile ilgili bir soru önergesini yönelttiğini kaydeden Koç, "Anlaşılan Sayın Başbakan, şirketlerini kapattıktan sonra tazminat yoluyla zenginleşme tercihini ortaya koymuş" dedi. Koç, yanıtların "Yargılamanın gecikmesi sorununun" Başbakan Erdoğan için geçerli olmadığını gösterdiğini de söyledi. 
     Ancak davaların görüldüğü mahkemeler ile Yargıtay sürecine ilişkin sorularının bir kısmına yanıt alamadığını, bir kısmına da kısmen yanıt verildiğini bildiren Koç, şunları söyledi 
     "Bunların mutlaka bilinmesi gerekiyor. Sayın Başbakan dikensiz gül bahçesi istiyor. Hep pohpohlanacaklar, Beraber yürüdük biz bu yollarda şarkısını söylemeye devam edecekler. Bu millet sizinle yürümek istemiyor. İcraatlarınız artık bardağı taşırdı. Köylüye, işçiye hakaret, memura, emekliye azarlama, hak arayana azarlama... Sayın Başbakan bu yöntemi kullanarak kendisini haklı çıkartmaya çalışıyor, aynı üslubu kendi grubunda da kullanıyor. Birçok toplum kesiminin azarlamalara karşı dava açma hakkı ortaya çıktı. Sayın Başbakan siyaseti tek kale oynamak istiyor. Futbolcu jargonunu çok kullanıyor, tek kale oynamak istiyor. Kaleci olmasın, hakem olmasın, ben istediğimde gol atayım . Yok öyle yağma Sayın Başbakan..." 
     
     ÇİÇEK’İN YANITLARI 
     Adalet Bakanı Çiçek’in Koç’un önergesine verdiği yanıta göre, Ankara Asliye Mahkemelerinde Başbakan Erdoğan adına 57 manevi tazminat davası açıldı, bunlardan 31’i sonuçlandı, 26’sının ise görülmesine devam ediliyor. 
     Buna göre, sonuçlandırılan davalardan 21’inin kabulüne, 10’unun ise reddine karar verildi. Retle sonuçlanan 10 davada toplum 190 milyar lira tazminat istendiğini bildiren Çiçek, kısmen kabul edilen 21 davada ise istenen tazminat miktarının 770 milyar lira olduğunu, 
     ancak mahkemelerce 111 milyar 500 milyon lira tazminata hükmedildiğini ifade etti. Çiçek, açılmış davaların genellikle basın yayın kuruluşları ve bunların çalışanları ile ilgili olduğunu, 6 davanın siyasi kimliği olan kişilere açıldığını, bu davalardan 1’inin reddedildiğini, diğer davaların ise kısmen kabul edildiğini kaydetti. Kabul edilen davalarda siyasi kimliği olanlardan 240 milyar lira tazminat istendiğini belirten Bakan Çiçek, mahkemelerce kararlaştırılan 111 milyar 500 milyon liralık tazminatın 75 milyar lirasının siyasi kişilerce ödenmesine karar verildiğini bildirdi. 
     
     "KOŞ KEMAL KOŞ AF VAR" 
     Hükümet’in alfabeyi değiştirecek tarzda icraatlarını sürdürdüğünü ifade eden Koç, " Koş Ali Koş yerine Koş Kemal Koş, Yine Af Var 
     diye değişiklik yapabilirler" dedi. "Meddah" tarzıyla ülkenin sorunlarına yaklaşanların her uygulamanın içinde kendi özel sorunlarını ön plana çıkarttığını kaydeden Koç, sözlerini şöyle sürdürdü "Bunlar artık toplumun vicdanını rahatsız ediyor. Hiçbir dönemde bir bakan için bu kadar özel düzenleme gayreti içine girilmemişti. Ben AKP’li milletvekillerinin de vicdanına sesleniyorum. Yeter artık, artık yeter... Bunu toplumun vicdanı kaldırmıyor, Meclis’in vicdanı nasıl kaldıracak " CHP’nin, bazı kamu alacaklarının terkinine ilişkin yasa tasarısının görüşmeleri sırasında affın 22. Dönem’de görev yapan milletvekillerini kapsamaması yönünde bir önerge vereceğini bildiren Koç, "Toplumsal bir sorunu halledeceklerini iddia ediyorlarsa kendi özel sorunlarını bunun içinden çıkartmaları gerekiyor" dedi. 
     
</TEXT>
</DOC>
