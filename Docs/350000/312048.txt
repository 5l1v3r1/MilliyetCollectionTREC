<DOC>
<DOCNO> 312048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sonsiy10.html </URL>
<DATE> 2005/02/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Yüce Divan'da yargılanan Ersümer'in 3 fiili ile ilgili zaman aşımı doldu 
</HEADLINE>
<TEXT>

     Eski Enerji ve Tabii Kaynaklar Bakanı Cumhur Ersümer ve Zeki Çakan'ın Yüce Divan'da yargılanmasına devam ediyor. 
     Yüce Divan'daki davanın 4. duruşmasına, sanıklar Cumhur Ersümer, Zeki Çakan ve avukatları katıldı. Yüce Divan Başkanı Mustafa Bumin, Ersümer'in avukatı Bülent Acar'ın, üç suçlamanın 4616 sayılı şartla salıverme yasası kapsamına girdiğini belirten bir dilekçe verdiğini söyledi. Bumin, avukat Acar'ın ayrıca resmi bir evraka karşı tanık dinlenemeyeceğine yönelik istemi bulunduğunu kaydetti. 
     Başkan Bumin, daha sonra sanık avukatlarından Yargıtay Cumhuriyet Başsavcısı Nuri Ok'un önceki duruşmadaki istemlerine ilişkin diyecekleri olup olmadığını sordu ve sanık avukatları daha önce mahkemeye verdikleri dilekçe içeriklerini tekrarladıklarını söylediler. 
     Yargıtay Cumhuriyet Başsavcısı Nuri Ok, Ersümer'in Avukatı Acar'ın istemlerine ilişkin görüşlerini açıklarken de üç fiille ilgili olarak suçlamanın 4616 sayılı yasanın kapsamına girdiğini, ancak bu fiillerle ilgili, dava zaman aşımı süresinin dolduğuna işaret etti. Dava zaman aşımı süresi dolduğu için bu fiillerle ilgili kamu davasının ortadan kardırılması gerektiğini ifade eden Başsavcı Ok, bu konuda kararın nihai hükümle verilmesi gerektiğini kaydetti. Başsavcı Ok, resmi belgeye karşı tanık dinlenemeyeceği iddiasının da doğru olmadığını bu konuda tanık dinlenebileceğini söyledi. 
     Başsavcı Ok'un görüşüne karşı diyecekleri sorulan Ersümer'in avukatı Bülent Acar, bir başka yargı organınca verilen kararın Yüce Divanı bağlayacağını savundu. 
     Resmi bir evrak, resmi bir işleme karşı tanık dinlenemeyeceği görüşünü yineleyen Acar, Başsavcı Ok'un üç fiille ilgili dava zaman aşımı süresinin dolduğu yönündeki görüşüne katıldıkları, ancak bu konudaki kararın nihai hükümle değil şimdi verilmesi gerektiğini öne sürdü. 
     Yüce Divan Başkanı Bumin, bu istemlerle ilgili ara kararı açıklamak üzere duruşmaya yarım saat ara verdi. 
     
</TEXT>
</DOC>
