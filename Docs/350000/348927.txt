<DOC>
<DOCNO> 348927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonspo12.html </URL>
<DATE> 2005/06/04/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
El Saka, Konyaspor'da... 
</HEADLINE>
<TEXT>

     Gençlerbirliği'nin başarılı defans oyuncusu Mısırlı El Saka, Konyasporla iki yıllık sözleşme imzaladı. 
     Konyaspor Başkanı Ahmet Şan, kulüp binasında düzenlenen imza töreninde, 2 yıllık sözleşme imzaladıkları El Saka ile birlikte transfere başladıklarını söyledi. 
     Teknik direktörleri Aykut Kocaman'ın verdiği rapor doğrultusunda transfer çalışmalarını yürüttüklerini belirten Şan, güçlü bir kadro kurmayı hedeflediklerini bildirdi. 
     El Saka ise tercihini Konyaspor'dan yana kullanmasında taraftarın coşkusu ve bazı arkadaşlarının bu takımda oynamasının önemli rol oynadığını kaydetti. 
     Birçok takımdan teklif aldığını, Konyaspor'dan daha fazla para teklif edenlerin olduğunu dile getiren El Saka, ''Sevgi, saygı ve oturmuş kadroyu tercih ettim. Konyaspor önümüzdeki yıl ligin en az gol yiyen takımı olacak'' dedi. 
     El Saka, kulüp binasına taraftarların omuzlarında geldi. 
     
</TEXT>
</DOC>
