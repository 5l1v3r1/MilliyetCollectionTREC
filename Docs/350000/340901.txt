<DOC>
<DOCNO> 340901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/soneko21.html </URL>
<DATE> 2005/05/09/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Tekel, tartışmalı makinaları geri gönderiyor... 
</HEADLINE>
<TEXT>

     TEKEL Genel Müdürü Sezai Ensari, "menşeine iade kararı" verilen TEKEL’in aldığı 7 adet hard box sert paket makinasından 4’ünün İspanya’ya gönderilmek üzere Erenköy, 3’ünün de KKTC’ye gönderilmek üzere Mersin Taşucu gümrüğüne gönderildiğini açıkladı. 
     TEKEL’in hard box makinaları ve tütün satışına ilişkin basında yer alan haberler üzerine soruları yanıtlayan Sezai Ensari, TEKEL’in İspanya’dan satın aldığı hard box makinalarının "ikinci el olduğunu kabul ettiği" yönündeki iddiaların doğru olmadığını söyledi. 
     Bu makinaların yeni olduğunu her platformda ifade ettiklerini, ancak yurtdışı edilme kararına karşı bir yürütmeyi durdurma kararı alamadıklarını anlatan Ensari, gelinen noktada kısa vadede bu makinalar konusunda çözüm şansları kalmadığını vurguladı. 
     Dava sürecinin uzaması durumunda, söz konusu makinalardan bekledikleri faydayı elde edemeyeceklerini gördüklerini söyleyen Ensari, İspanyol firma ile imzaladıkları sözleşmede bulunan "vazgeçme" hakkını kullanarak, makinaları geri gönderme kararı aldıklarını bildirdi. 
     Bu kapsamda alınan 7 makinadan 4’ünün İspanya’ya gönderilmek üzere Erenköy, 3’ünün de KKTC’ye gönderilmek üzere Mersin Taşucu gümrüğüne gönderildiğini ifade eden Ensari, bu işlemden ötürü TEKEL’in herhangi bir kayba uğramadığını söyledi. 
     Makinaların alımında yapılan sözleşmede ödemelerin üretim şartına bağlandığını kaydeden Ensari, üretim izni alınamadığı için İspanyol firmaya herhangi bir ödemenin yapılmasının söz konusu olmadığını bildirdi. 
     
     KISA SÜREDE YENİ MAKİNA ALINACAK 
     TEKEL’in piyasada rekabet edebilmesi için kısa süre içinde hard box tipi makinelerden almasının zorunluluk olduğunu da vurgulayan Ensari, "bu makinaları gönderdik ama Yatırım Programı’nda ödeneğimiz var, çıkacağımız açık ihale ile yine hard box makinası alacağız" dedi. 
     TEKEL’in pazar payı kaybetmemesi ve liderliği sürdürmesi için, üretimini hard box sigaralara kaydırma zorunluluğuna işaret eden Ensari, yeni alınacak makinaların yine Tokat Sigara fabrikasına konabileceğini ya da ihalenin Ballıca fabrikasına kitler almak şeklinde olabileceğini kaydetti. 
     
     KKTC’YE GİDEN MAKİNALAR 
     KKTC’ye gönderilen makinalara ilişkin iddialara da değinen Ensari, "bunlara Kıbrıs’ta ihtiyaç olmadığı" yönünde bir beyanı bulunmadığını bildirdi. 
     Sezai Ensari, KKTC’ye giden makinalar ile yapılacak üretimle, Türkiye’deki duty-free gümrüksüz satış mağazalarının ihtiyaçlarının karşılanacağını söyledi. 
     TEKEL’in alım yaptığı hard box makinalarına ilişkin ihalenin, Kamu İhale Kurumu tarafından incelenmesi konusunda da Ensari, "Kamu İhale Kurumu’nun önemli bir tespiti var, o da şu özellikle teknik şartnamenin belli bir firmaya işaret ettiği iddiasının yerinde olmadığını tespit etti" dedi. 
     
     "YORGAN GİTTİ, KAVGA BİTTİ" 
     Kamu İhale Kurumu’nun Maliye tarafından değerlendirme yapılmasını istediğini, ancak herhangi bir suç duyurusu kararına varmadığını hatırlatan Ensari, "Artık makinalar gönderilmiş ve konu kalmamıştır. 
     Deyim yerindeyse yorgan gitti, kavga bitti" ifadesini kullandı. 
     TEKEL’in bazı firma yetkilileri ile yaptığı yurtdışı ziyaretlere de açıklık getiren Ensari, genelde TEKEL’in alışveriş yaptığı firmaların yurtdışındaki temsilcilikleri görülmeye gidildiğinde Türkiye’deki temsilciler ile birlikte gittiklerini, bunun teamül olduğunu kaydetti. Ensari, bu işlemlerin gizli kapaklı olmadığını, bakanlıktan onayların alındığını da ifade etti. 
     
     DESTEKLEME TÜTÜNLERİ 
     Göreve geldiklerinde TEKEL’in elinde destekleme kapsamında alınan 330 bin ton civarında tütün stoku olduğunu kaydeden Ensari, bunların 
     1988-2001 dönemine ait tütünler olduğunu, dolayısıyla stokun bir 
     kısmının da kullanılamaz hale geldiğini kaydetti. 
     Bunların satışı için her yolu denediklerini ve sonuçta bazı firmalara satış yetkisi verdiklerini kaydeden Ensari, haberlerde adı geçen Weserfrucht GmBh ve Interlink firmaları ile satış opsiyon sözleşmeleri yapıldığını hatırlattı. 
     Weserfrucht firmasına 200 bin ton tütün satma yetkisi verildiğini, firmanın kendisi için verilen sürede ancak 39 bin tonluk satış yapabildiğini anlatan Ensari, sonuçta yükümlülüğünü yerine getiremediği için 900 bin dolarlık teminatın da irat kaydedildiğini vurguladı. 
     Interlink firması ile de 93 bin tonluk opsiyon anlaşması yapıldığını, 7 aylık dönemde firmanın 6 bin ton civarında satış gerçekleştirebildiğini anlatan Ensari, bu firmanın da taahhüdünü yerine getirememesi durumunda teminatının irat kaydedileceğini kaydetti. 
     TEKEL’in söz konusu firmalarla yaptığı anlaşmalarda herhangi bir kaybının söz konusu olmadığını kaydeden Ensari, çünkü satışların peşin olarak gerçekleştiğini, bugünde söz konusu tütünlerin satış için gelecek firmalarla görüşmeye açık olduklarını anlattı. 
     
     8 BİN TON TÜTÜN İÇİN İMHA KARARI 
     Öte yandan TEKEL’in stoklarında bulunan ve kullanılamaz hale gelen 8 bin tonluk tütün için imha kararı aldıklarını açıklayan Ensari, 
     uygulama için ilgili bakanın onayını beklediklerini kaydetti. 
     
</TEXT>
</DOC>
