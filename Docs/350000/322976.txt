<DOC>
<DOCNO> 322976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur21.html </URL>
<DATE> 2005/03/11/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Sedat Peker ve adamlarının yargılanmasına başlandı 
</HEADLINE>
<TEXT>

     Sedat Peker'in de aralarında bulunduğu 71 sanık hakkında açılan davanın görülmesine başlandı. 
     Beşiktaş'taki İstanbul 9. Ağır Ceza Mahkemesi'nde yapılan duruşmaya, Sedat Peker'in de aralarında bulunduğu tutuklu sanıklar getirildi. 
     Duruşma, sanıkların kimlik tespitlerinin yapılmasıyla sürüyor. 
     Bu arada Kandıra F Tipi Cezaevi'nde tutuklu bulunan Sedat Peker, jandarmaya ait ''akrep'' adı verilen zırhlı bir araçla Beşiktaş'taki İstanbul Adliyesi'ne ulaştırıldı. Peker, daha sonra geniş güvenlik önlemleri altında zırhlı araçtan indirilerek adliye binasına alındı. 
     
     İDDİANAME 
     Davanın iddianamesinde, tutuklu sanık Sedat Peker'in, ''çıkar amaçlı suç örgütü kurmak ve yöneticiliğini yapmak'', ''adam kaldırmak suretiyle gasp'', ''gaspa teşebbüs'', ''özel evrakta sahtecilik'' ve ''tehdit'' suçlarından 21.5 ile 62 yıl arasında ağır hapis cezasına çarptırılması isteniyor. 
     Atilla Peker'in ''çıkar amaçlı suç örgütüne üye olmak'', ''adam kaldırma suretiyle gasp'', ve ''ruhsatsız silah bulundurmak'' suçlarından 23 yıla kadar ağır hapisle cezalandırılması öngörülen iddianamede, sanıklardan Bayram Küçük, Tuncay Ortay, Can Yakarlar ve Yılmaz Turan'ın da ''gasp'' ve ''çıkar amaçlı suç örgütüne üye olmak'' suçlarından 13 ile 26'şar yıl arasında ağır hapis cezasına çarptırılması talep ediliyor. 
     İddianamede, avukatlar Çağatay Özdemir, Şirin Berk ve Hakkı Kurtuluş ile bir emniyet amiri, bir başkomiser ve 3 adliye katibinin de aralarında bulunduğu diğer 65 sanığın da çeşitli suçlardan dolayı 6 ay ile 6 yıl arasında hapis cezalarına çarptırılmaları isteniyor. 
     
</TEXT>
</DOC>
