<DOC>
<DOCNO> 308356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/siyaset/asiy.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kırmızı Liste' yeniden 
</HEADLINE>
<TEXT>


Türkiye'nin silah alımında ambargo koyduğu listede İsviçre ve Avusturya yerini korurken, Güney Afrika bu kapsamdan çıkarılacak. "Sarı Liste"nin ise güncelleşmesi bekleniyor 

Utku Çakırözer - Ankara 


Türkiye'nin silah alımında ambargo koyduğu ülkelerin yer aldığı "kırmızı liste" güncelleniyor. Listede, 1996'dan bugüne dek yer alan Güney Afrika'nın, Başbakan Recep Tayyip Erdoğan'ın martta bu ülkeye yapacağı ziyaret sonrasında ambargo kapsamından çıkarılması bekleniyor. 
Edinilen bilgilere göre Dışişleri Bakanlığı, Türkiye'ye silah satışına yasak getirilen ülkelerin yer aldığı 'kırmızı liste'nin güncellenmesi çalışması kapsamında Genelkurmay'dan görüş istedi. Türkiye'ye özellikle PKK'yla mücadele döneminde silah satmayan ülkelerin bulunduğu listenin başında İsviçre, Avusturya ve Güney Afrika yer alıyor. 'Kırmızı liste' Başbakan Erdoğan başkanlığında yapılan 19 Ocak'taki Savunma Sanayi İcra Komitesi SSİK toplantısında da gündeme geldi. TSK için 50 saldırı ATAK helikopteri üretimi ihalesinin yenilenmesi kararının alındığı toplantıda Erdoğan, Güney Afrika'nın neden yer almadığını sordu. Erdoğan'a Avrupa, ABD ve Rus üreticilerin katılacağı ihaleye Güney Afrika'nın "kırmızı liste"de yer aldığı için giremeyeceği bilgisi verildi. 
Genelkurmay Başkanı Org. Hilmi Özkök de, Güney Afrika'nın eski lideri Nelson Mandela'nın 1992'de Türkiye'nin en büyük ödülü olan Atatürk Ödülü'nü "Türkiye'deki insan hakları uygulamaları" nedeniyle almadığını, bunun önemli gerekçelerin başında yer aldığını söyledi. Bu ülkenin Türkiye'nin PKK'yla mücadelesine karşı çıkarak silah satmak istememesi yüzünden 1996'dan beri "kırmızı listede" tutulduğu da Erdoğan'a aktarıldı. 
Erdoğan, aralarında Güney Afrika'nın da bulunduğu Afrika ülkelerine resmi ziyaretlerde bulunacağını anımsatarak, "Gittiğimde, durumlarında bir değişiklik var mı, yok mu anlarız" diyerek bu ülkenin kırmızı listeden çıkarılabileceğinin sinyalini verdi. 
Türkiye'nin ambargo uyguladığı ülkeleri gösteren "kırmızı liste"nin yanı sıra silah alımının "kontrollü" yapılacağı ülkeleri gösteren "sarı liste" de değiştirilecek. Sarı listenin başında Almanya ve Norveç yer alıyor. Kırmızı ve sarı listelerin yenilenmesinde Türkiye'nin AB sürecinin dikkate alınması bekleniyor. 

Kimler katılacak 
50 saldırı helikopterinin alımı için ikinci kez açılacak ihaleye katılması beklenen yabancı helikopter üreticileri şöyle 
Mangusta A129 Agusta - İtalyaTiger Eurocopter Fransa - Almanya AH - 1Z Super Cobra Bell - ABDAH - 64A D Apache Boeing - ABDK - 50 Erdoğan - Kamov veya M128 MIG - Rusya Rooivalk Denel - Güney Afrika 

Org. Özkök'ten Başbakan'a Yatınız mı var 

TSK'nın ihtiyacı olan silah sistemlerinin tedariki için 19 Ocak'ta yapılan Savunma Sanayi İcra Komitesi SSİK toplantısında, Başbakan Recep Tayyip Erdoğan'ın deniz karakol botları konusundaki bilgisi Genelkurmay Başkanı Orgeneral Hilmi Özkök'ü şaşırttı. Brifing sırasında bürokratlara botlar hakkında detaylı sorular soran Erdoğan'ın, "Kirli botların hızı ne kadar azalıyor" sorusuna hiçbir yetkili yanıt veremedi. Kimsenin "kirli bot" tanımını bilmediğini fark eden Erdoğan, "Botlar denizde bekletildiğinde altında oluşan yosunlar nedeniyle süratlerinde azalma gözlenir. Onu sormak istedim" dedi. 

Mecburen öğrendik 
Bunun üzerine Özkök, "Sayın Başbakan, bu kadar detaylı bilginiz olması bizi şaşırttı. Yatınız var galiba" diye konuştu. Toplantıya katılan herkesi kahkahalara boğan Özkök'ün bu esprisine Erdoğan da gülerek, "Yok yok. İstanbul Büyükşehir Belediye Başkanlığı yaparken belediyeye deniz otobüsü almıştık. O zaman mecburen öğrendik bu ayrıntıları" yanıtını verdi. 


</TEXT>
</DOC>
