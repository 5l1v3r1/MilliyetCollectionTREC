<DOC>
<DOCNO> 333538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/spor/axspo03.html </URL>
<DATE> 2005/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan Tomas 
</HEADLINE>
<TEXT>


Sarı - Kırmızılılar'ın Hırvat yıldızı, Almanya'nın Schalke Kulübü'nden gelen teklifi geri çevirdi, "Galatasaray'da mutluyum. Ayrılmayı düşünmüyorum" diye konuştu 

ERHAN TELLİ 


Sezon başında Fenerbahçe'den Galatasaray'a transfer olan Stephan Tomas, istikrarlı futboluyla Avrupa kulüplerinin de dikkatini çekti. 
Hem Galatasaray, hem de Hırvatistan Milli Takım forması altında başarılı bir dönem geçiren yıldız oyuncuya, Schalke'nin teklifte bulunduğu öğrenildi. 
Alman Kulübü yöneticilerinin, Tomas'ın menajeri Luici ile temasa geçip, "Yeni sezonda oyuncunuzu kadromuzda görmek istiyoruz. Bu transfer için gereken fedak rlıkları yapmaya hazırız" dediği iddia edildi. 
Tomas, menajeri Luici'den gelen bu öneriyi geri çevirerek Galatasaray'da kalmak istediğini açıkladı. Hırvat yıldız, "Türkiye'de son derece mutluyum ve ayrılmayı kesinlikle düşünmüyorum" yanıtını verdi. 

Sözleşmesi bitene kadar 
Schalke'nin pazarlıklar sırasında Tomas'a Galatasaray'dan aldığı paranın çok üstünde bir rakam önermesi de tecrübeli futbolcuyu ikna etmeye yetmedi. 
Tomas'ın önceki günlerde menajeri Luici'yi İstanbul'a çağırıp, Schalke ile görüşmelere nokta koymasını istediği bildirildi. 
Tomas'ın Galatasaray ile 1 yılı opsiyonlu olmak üzere 2 yıllık daha anlaşması bulunuyor. Başarılı oyuncu, sözleşmesinin sonuna kadar Galatasaray'da kalma konunda kararlı gözüküyor. 

İlk kupa havuzdan çıktı 

Sarı - Kırmızılılar, Deplasmanlı Sutopu Ligi'nde final serisindeki ikinci randevusunda Adalar Su Sporları Kulübü'nü ASSK 15-6 yenerek, şampiyonluğa ulaştılar. Ataköy Avni Akyol Kapalı Yüzme Havuzu'ndaki ilk maçı 17-9 galip kapatan Galatasaray, dün de rakibini rahat geçip, önde başladığı seride durumu 3-0 yaptı ve mutlu sona ulaştı. Böylece Galatasaray, 100. yılda ilk kupasına sutopunda kavuşmuş oldu. Lig üçüncüsünü belirleyecek seride Heybeliada, İstanbul Yüzme İhtisas Kulübü'nü İYİK 13-10 yenerek 1-1'lik eşitliği sağladı. ODTÜ'yü 11-9 yenerek durumu 3-0 yapan ENKA beşinciliği kazandı. Yedincilik mücadelesinde Kınalıada, Yeşilyurt'u 13-9 yenip, 2-0 öne geçti. 

Ribery endişesi 

Sebat maçının hazırlıklarını sürdüren Galatasaray'da sakatlanan Volkan ve Ribery dünkü idmanı tamamlayamadı. Conceiçao ile çarpışan Volkan ayak tarak kemiğinden sakatlandı. Ribery de, daha önce sakatlık geçirdiği ayak bileğinde ağrı nüksedince tesislerde tedavi gördü. İki oyuncunun durumu bu sabah yapılacak idman sonrası belli olacak. 

Artık iş arıyorlar 

Yönetim desteğinden yoksun kalınca küme düşen Galatasaray Bayan Basketbol Takımı'nın sporcuları şimdi de mali krizle boğuşuyor. Sporcuların, maddi sorunlardan kurtulabilmek için çeşitli firmalara iş başvurusu yaptığı iddia edildi. Birçok sporcunun gelecek yıldan itibaren antrenörlük yaparak, düzenli bir gelir elde etmeyi planladığı bildirildi. 


</TEXT>
</DOC>
