<DOC>
<DOCNO> 341635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sontur27.html </URL>
<DATE> 2005/05/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türk turizmi yeni pazarlara yöneliyor... 
</HEADLINE>
<TEXT>

     Uzun yıllar Almanya pazarına bağımlı kalan, bu pazarda oluşabilecek en küçük olumsuzlukta, krize giren Antalya turizmi, yeni pazarlara yöneliyor. 
     Antalya’ya yılın ilk 4 ayında gelen turist sayısı genel ortalamada yüzde 25,07 oranında artarken, bazı ülkelerin gönderdiği turist sayısı yüzde 45’lerden, yüzde 200’lere varan oranlarda artış gösterdi. Yıl ortalamasında Almanlardan sonra geçen yıl Antalya’yı en çok ziyaret eden üçüncü ülke olan Rusya Federasyonu bu dönemde, bir önceki yıla göre yüzde 17,06 oranında daha fazla turist göndermesine rağmen, İsviçre’nin gerisinde kalarak, dördüncülüğe düştü. 
     AA muhabirinin Antalya İl Kültür ve Turizm Müdürlüğü’nden aldığı rakamlara göre, 1 Ocak-30 Nisan döneminde Antalya’ya turist gönderen ülkeler arasında İsviçre yüzde 86,18’lik artışla dikkatleri üstüne çekti. Antalya’ya bu dönemde 56 bin 933 turist gönderen İsviçre, Rusya Federasyonu’nu az farkla da olsa geçerek, üçüncülüğe yükseldi. 
     
     ALMANYA TARTIŞMASIZ LİDER 
     Almanya ise Antalya’ya turist gönderen ülkeler arasında, tartışmasız liderliğini koruyor. Antalya’yı yılın ilk 4 aylık döneminde ziyaret eden 65 bin 796’sı yerli turist olmak üzere toplam 1 milyon 140 bin 643 turistin yarıdan fazlasını Almanlar oluşturdu. 
     Almanya’dan anılan dönemde Antalya’ya 605 bin 812 turist geldi. 
     Turizm sektör temsilcileri, Almanya’nın Antalya için vazgeçilmez pazar olduğuna dikkat çekerek, buna rağmen alternatif pazarlar yaratmanın önemine dikkat çektiler. Diğer ülkelerden gelen turist sayısında önemli oranlarda artışlar olmasına rağmen, toplam rakam içerisinde henüz Alman turistlerin sayısına yetişmenin imkansız olduğuna değinen turizmciler, yine de diğer ülkelerden gelen turistlerle birlikte çeşitliliğin artmasının, sektör için güvence teşkil ettiği görüşünde birleştiler 
     
</TEXT>
</DOC>
