<DOC>
<DOCNO> 315365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun45.html </URL>
<DATE> 2005/02/15/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Rusya'dan Kyoto protokolü uygulaması için kapsamlı plan 
</HEADLINE>
<TEXT>

     Rus hükümetinin 16 Şubat'ta yürürlüğe girecek olan Kyoto Protokolü'nün uygulanması için kapsamlı bir plan hazırladığı bildirildi. 
     Rus haber ajansları, Rusya Ekonomik Kalkınma ve Ticaret Bakanlığı'nın protokolün uygulanması için hazırladığı kapsamlı programı hükümete sunduğunu belirterek, planın ilgili tüm kuruluşlar tarafından ortak çalışmayla hazırlandığını duyurdular. 
     Planda, sanayide sera etkisi yapan gaz miktarının azaltılmasının öngörüldüğü belirtildi ve bakanlığın, enerji endüstrisinde benzinin etkili bir şekilde kullanılarak 2010 yılına kadar yüzde 8'e çıkarılmasının amaçlandığı kaydedildi. 
     Plana göre, yerel yönetimler de merkezi ısıtma sistemlerinin tamiratını hızlandıracak ve ormanlık bölgedeki artışın yüzde 15 ile 25 arasında bir oranda olması hedeflenecek. 
     Japonya'nın Kyoto kentinde 1997 yılında hazırlanan ve dünya çapında sera gazlarının azaltılmasını öngören uluslararası Kyoto Protokolü, geçen kasım ayında Rusya'nın da imzalamasıyla kabul edildi. 
     Sözleşme, sera etkisi yapan gazların salınım miktarının 2008-2012 yılları arasında 1990'daki seviyesinin yüzde 5 oranında altına düşürülmesini öngörüyor. Şu ana kadar 126 ülkenin imzaladığı Kyoto sözleşmesi, 16 Şubat 2005'te yürürlüğe girecek. 
     Bugüne kadar tüm dünyada AB ülkeleri ve Türkiye'nin de dahil olduğu 126 ülkenin imzaladığı Kyoto Protokolü'nün yürürlüğe girebilmesi için, 1990 yılında üretilen zararlı gaz yayılımının en az yüzde 55'ini oluşturan 55 ülkenin imzasına ihtiyaç duyuluyordu. 
     Dünya genelinde küresel ısınmaya yol açan sera gazlarının yaklaşık yüzde 18'ini üreten Rusya, uzun tereddütlerin ardından protokolü onaylayarak, yürürlüğe girmesinin önündeki en önemli engeli kaldırdı. 
     Sera gazı üretiminin yüzde 36'sından sorumlu olan ABD ise, yıllardır ekonomik gerekçelerle protokolü imzalamayı reddediyor. Kyoto Protokolü'nün kendileri açısından gerçekçi olmadığı görüşünü savunan ABD, sözleşmeyi ''fazla zorlayıcı ve adaletsiz'' buluyor. Rusya'da protokolün onaylanmasına karşı çıkanlar ise, protokolü imzalamanın Rusya'nın ekonomik kalkınmasını sekteye uğratacağını ve Gayri Safi Yurtiçi Hasıla'nın Devlet Başkanı Vladimir Putin'in hedeflediği düzeye gelemeyeceğini savunuyorlardı. 
     
     KYOTO PROTOKOLÜ'NDE NELER VAR 
     Protokol, 2012 yılına kadar sanayileşmiş ülkelerde sera etkisi yapan karbondioksit gibi gazların atmosfere salınım oranının yüzde 5.2 oranında düşürülmesini öngörüyor. Bu oran zararlı gazların 1990 yılı seviyesine çekilmesi anlamına geliyor. 
     Kyoto Protokolü, ısıyı dünyanın atmosferine hapseden sera gazlarının yanı sıra metan ve nitrus oksit gazlarının salınımını da düşürmeyi amaçlıyor. 
     
     PETROL VE KÖMÜR SEKTÖRÜ NASIL ETKİLENECEK 
     Kyoto Protokolü'nün uygulanmaya başlamasıyla en çok petrol ve kömür sektörü etkilenecek. Karbondioksit ve metan gazının yaklaşık dörtte üçü fosil yakıtların yanmasından, geri kalanı da arazi kullanımı değişikliği ve özellikle ormanların yok edilmesinden kaynaklanıyor. 
     Kyoto Protokolü'nün uygulamaya konulmasıyla, fosil yakıtlarının kullanımının azaltılması, iklim değişikliğine etkisi çok daha az olan güneş ve jeotermal gibi enerji kaynaklarının kullanılması gündeme gelecek. 
     Uzun dönemde planlananlar ise, sanayiden tarıma her alanda enerji tasarrufu sağlayacak teknolojilere destek verme, güneş, jeotermal, biyokütle, rüzgar gibi yenilenebilir enerji kaynaklarının kullanımının teşvik edilmesi olarak açıklanıyor. 
     
</TEXT>
</DOC>
