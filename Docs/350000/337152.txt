<DOC>
<DOCNO> 337152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur44.html </URL>
<DATE> 2005/04/26/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Kalp tetkikleri için beklerken kalpten öldü 
</HEADLINE>
<TEXT>

     Kalp rahatsızlığı nedeniyle Ankara Hastanesi'ne muayene için gelen kişi, muayenenin ardından tetkikler için sırasını beklerken kalp krizi geçirerek öldü. 
     AA muhabirinin aldığı bilgiye göre, kalp rahatsızlığı nedeniyle tedavi gören 57 yaşındaki Ömer Aktaş, sabah saatlerinde Ankara Hastanesi'ne giderek muayene sırası aldı. 
     Aktaş'ın, muayenesinin ardından tetkikler için hastanenin karşısındaki kaldırımda oturarak sırasını beklerken aniden fenalaşarak yere yığıldığı bildirildi. 
     Hastane yetkilileri, Ömer Aktaş'ın saat 10.06'da hastane bilgi işlem servisine giriş yaptırdığını ve hastanın İç Hastalıkları Poliklinik 2'de uzman doktor tarafından görüldüğünü, tüm işlemlerinin yapıldığını kaydettiler. 
     Yetkililer, ''kronik kalp hastalığı'' nedeniyle hastaneye gelen Aktaş'ın o anki durumunda aciliyet saptanmadığını, ayrıntılı muayene için diğer tetkik ve tahlillerin istendiğini belirttiler. 
     Bunun ardından hastaneden çıkan Aktaş'ın hastane dışında fenalaşarak kalp krizi geçirdiğini söyleyen yetkililer, acil müdahale yapılan Aktaş'ın kalp krizinden öldüğünün tespit edildiğini bildirdiler. 
     
</TEXT>
</DOC>
