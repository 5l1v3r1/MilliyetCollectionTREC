<DOC>
<DOCNO> 344322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonspo15.html </URL>
<DATE> 2005/05/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Galatasaray'da Hasan Şaş yok 11 belli... 
</HEADLINE>
<TEXT>

     Hasan Şaş derbide forma giyemeyecek. Hagi, kupa finalinin kadrosunu Kadıköy’de de sahaya sürecek. 
     
     Ergün takıma katılıyor 
     Derbiye üç gün kala Galatasaray’da kadro şekillendi. Sakatlığı nedeniyle takımla birlikte çalışamayan Hasan Şaş’ın, pazar gününe kadar hazır olamayacağı ve dev maçta takımındaki yerini alamayacağı öğrenildi. Sakatlığı bulunan bir diğer oyuncu Ergün’ün ise bugün takıma katılacağı ve Fenerbahçe karşılaşmasında forma giyebileceği ifade edildi. Hagi mevcut şartlarda sahaya süreceği kadroyu da belirlemiş durumda. 
     
     Hazırlıklar sürüyor 
     Rumen hoca Türkiye Kupası Finali’nde sahaya sürdüğü 11 futbolcuyu Kadıköy’de de aynen görevlendirecek. Kalede Mondragon, geri dörtlüde Cihan, Song, Tomas, Orhan, orta sahada Ribery, Conceiçao, Ergün ve Ayhan, ileri ikilide ise Hakan Şükür - Necati Ateş ikilisi görev yapacak. Hazırlıklarını dün basına kapalı olarak sürdüren Cim Bom, bugün de tek antrenman yapacak. Sarı-Kırmızılılar yarın öğle saatlerinde kampa girecek. 
     
</TEXT>
</DOC>
