<DOC>
<DOCNO> 322661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonyas04.html </URL>
<DATE> 2005/03/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
"Da Vinci Şifresi" 25 milyondan fazla sattı 
</HEADLINE>
<TEXT>

     ABD'de iki yıl önce ilk yayınında 85 bin baskı ile piyasaya çıkan ''Da Vinci Şifresi'' adlı romanın, iki yıl içinde 44 ayrı dilde 25 milyondan fazla sattığı ve 2005 yılında da en çok satan kitap olmaya devam ettiği bildirildi. 
     Yazarı Dan Brown'a büyük şöhret kazandıran kitabın, yetişkinler arasında, gençler ve çocuklar tarafından çok sevilen ''Harry Potter'' serisi kadar ilgi gördüğü belirtiliyor. 
     Kitabın ''A Beatiful Mind'' filmiyle Oskar ödülü kazanan yönetmen Ron Howard tarafından sinemaya aktarılması planlarının duyulmasından sonra satışlarının daha da arttığı belirtilirken, Da Vinci Şifresi'nin yazarının 2001'de yayınlanan ''Deception Point- Aldanma Noktası'' isimli kitabının satışlarında da bir patlama yarattığı ve rakamı 3,7 milyona ulaştırdığı kaydediliyor. 
     Da Vinci Şifresi'nin başarısından sonra benzer tarzdaki romanların ardı ardına piyasaya girmesinin beklendiğine işaret edilirken, bunlar arasında Jon Fasman'ın 12. yüzyıldan Müslüman bir filozofu konu alan ''The Geographer-Coğrafyacı'', James Rollins'in ''Map of Bones-Kemikler Haritası'' ve Elizabet Kostova'nın ''The Historian-Tarihçi'' isimli kitapları sayılıyor. 
     Brown'ın kitabının bir çeşit ''anti-Da Vinci' hareketi de başlattığına dikkat çekilirken, bu bağlamda yayınlanan kitaplar arasında ''The Da Vinci Hoax-Da Vinci Muzipliği'', ''De-Coding Da Vinci-Da Vinci Deşifresi'', ''Truth and Fiction in 'The Da Vinci Code-Da Vinci Şifresinde Gerçek ve Kurgu'' gibi kitapların yer aldığı belirtiliyor. 
     ''The Da Vinci Code''un başarısını sömürmek amacıyla devamı gibi gözüken sahtelerinin de çıktığı ifade edilirken, bunlar arasında ''Cracking The Da Vinci Code-Da Vinci Şifresini Çatlatmak'', ''Breaking The Da Vinci Code-Da Vinci Şifresini Kırmak'' ve ''Solving The Da Vinci Code Mystery - Da Vinci Şifresi Sırrını Çözmek'' gibi kitaplar sayılıyor. 
     
</TEXT>
</DOC>
