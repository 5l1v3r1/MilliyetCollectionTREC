<DOC>
<DOCNO> 314001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/spor/axspo03.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Güzel günler Yakın 
</HEADLINE>
<TEXT>


Galatasaray'ın yeni transferi Hakan Yakın, Sarı - Kırmızılı kulüpte gülmeyi yeniden hatırladığını söyledi. Yıldız futbolcu, "Taraftarın ilk maçımda gösterdiği sevgi beni kalbimden vurdu" dedi 

ZAFER ATAMER İSVİÇRE 


Le Matin'e konuştu 
ARA transfer döneminde 6 aylığına kiralık olarak Galatasaray'a transfer olan Hakan Yakın, Türkiye'deki ilk 20 gününü İsviçre'nin Le Matin Gazetesi'ne anlattı. Yıldız futbolcu, Sarı - Kırmızılı kulüpte gülmeyi yeniden hatırladığını dile getirerek, "Anlaşma imzaladıktan sonra Ali Sami Yen Stadı'ndaki Gaziantepspor maçının 77. dakikasında oyuna girdim. Herkesin ismimi haykırarak bağırması beni kalbimden vurdu" yorumunu yaptı. 

'Biz çok farklıyız' 
HAKAN Yakın, geçtiğimiz yıllarda Fenerbahçe'de oynayan ağabeyi Murat ile farklı karakterlere sahip olduklarını da belirtti. Yıldız futbolcu, "Murat'ın Fenerbahçe'den mutsuz ayrılması beni Türkiye'ye gelirken etkilemedi. Bu transferle ilgili herhangi bir tereddüt yaşamadım. İki kardeş olmamıza rağmen huylarımız benzemiyor. Onun yaşadığı problemleri yaşayacağıma inanmıyorum. Galatasaray'da beni rahatsız edecek bir ortam yok" ifadelerini kullandı. 

'Stuttgart kabustu' 
SARI-Kırmızılı kulübe transferinin çok ani geliştiğini açıklayan Hakan Yakın, Stuttgart'ta zor günler yaşadığını itiraf etti. Başarılı oyuncu sözlerini şöyle sürdürdü "Pazartesi günü Galatasaray'dan telefon aldım, salı günü İstanbul'a uçtum ve çarsamba günü de mukavele imzaladım. Stuttgart kabusundan kurtuldum. Biraz zamana ihtiyacım var. Sahalardan uzun süreli kopuşlar yaşadım. Şimdi yeniden başlıyorum." 

Petre ucuza gitti 

Rumen futbolcu, Galatasaray'dan ayrılırken 100 bin dolarlık alacağını elinin tersiyle itti, 10 bin dolar karşılığında sözleşmesini fesh etti 

HALİL ÖZER 

Problem çıkarmadı 
GALATASARAY'DA Hagi ile yönetim arasındaki krizin başlangıç noktası olan Rumen yıldız Petre, kendisine gösterilen tepkilere rağmen yönetime yaptığı jestle, herkesi şaşkına çevirdi. Diğer futbolcular gibi aylardır para bekleyen genç oyuncu, tüm alacaklarını elinin tersiyle itti ve Sarı - Kırmızılı yönetimin önerdiği rakamı kabul edip, sözleşmesini fesh etti. 

Alacakları kaldı 
TEKNİK Direktör Hagi'yi zor durumda bırakmayan istemeyen Petre, son görüşmede 100 bin dolarlık alacağıyla ilgili tek bir kelime bile konuşmadı. Rumen oyuncu, kendisine verilen 10 bin dolar karşılığında mukavelesini fesh edip, Sarı - Kırmızılı kulüple yollarını ayırdı. Petre'nin takım içinde bugüne kadar en az para alan oyuncu olduğu da öğrenildi. 

Veda konuşması 
BURSASPOR ile Türkiye Kupası'nda oynanan maç sırasında Galatasaraylı taraftarların büyük tepkisini alan Petre'nin, bu karşılaşmanın ardından Hagi ile özel bir görüşme yaptığı bildirildi. Yıldız futbolcunun, Hagi'ye "Artık gitmek istiyorum. Eğer kalırsam size zarar gelecek. Beni gönderin. Hiç birşey istemiyorum" dediği bildirildi. 

'Kazan daha kalkmadı' 

Gürsoy hak veriyor 
GALATASARAY İkinci Başkanı Ergun Gürsoy, Ankara Galatasaraylılar Derneği'nin verdiği yemeğe katılırken, takımla ilgili ilginç yorumlar yaptı. Gürsoy, futbolcuların para alamadıkları için huzursuz olduklarının hatırlatılması üzerine, "Futbolcuların kazan kaldırdığı doğru değil. Kazan daha kalkmadı. Ancak paralarını almadıkları doğru. Futbolcular sitemlerinde haklı. Haksızlık bizde" diye konuştu. 

'Daha zorları yaşandı' 
ERGUN Gürsoy, Galatasaray'ın geçtiğimiz dönemlerde daha sıkıntılı günleri atlatmayı başardığını hatırlattı. İkinci Başkanı sözlerini şöyle sürdürdü "O dönemde bile oyuncularımız kampa gelmemezlik yapmamıştı. Böyle birşeyin olacağını sanmıyorum. Hatta olmaz diyorum. Yaşanan sıkıntıları hep birlikte aşacağız. Seyrantepe projesinde son aşamaya geldik. Kısa süre içerisinde sorunlar çözülecek. Kimse merak etmesin." 

Yönetimden susma kararı 

GALATASARAY yönetimi "susma" kararı aldı. Başkan Özhan Canaydın ve yönetim kurulunun aldığı karar uyarınca, 15 gün süre ile medyaya herhangi bir konuda açıklama yapılmayacak. Kararın, teknik direktör Hagi ile yönetim kurulu arasında herhangi bir gerginlik yaşanmaması için alındığı ileri sürüldü. Bu arada Cim-Bom dün yaptığı idmanla hazırlıklarını sürdürdü. 


</TEXT>
</DOC>
